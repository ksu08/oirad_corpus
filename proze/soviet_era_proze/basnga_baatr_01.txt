БУЛҺНА ҮКЛ 
БУЛҺН 
Баран орндг хойран хоорндк шуһуд Булһн, хурвч зүн хойран харһлдулад, «чирд-чирд» гисн ә һарһад, үүл бәрәд сууна. Булһн шинкәхән арвн тав орсн, саглрсн, уйлһта чилң хар үстә, зеегтә сәәхн хар нүдтә, харадан җивр күмсгтә, сәәхн, хар-улан күүкн. Булһн олнас ончта, нутгтан уга деерән, күнд толһата бәәх күүкн. 
- Булһн, - гиҗ орнаннь өмн хувц хатхҗ суусн экнь - Цаһан келҗ сууна. 
- Йир эврә нутгин болв чигн, һазадын күүнә нутг болв чигн, тоомсрта сән улс чамд үг орулад бәәцхәсн бийснь, күүкм ода чигн баһ гиһәд, зөвән өгл уга йовад йовдг билә бидн. Одахн Долан манахнд ирхләрн, чамд көвүндән үг орулҗ йовҗ. Бидн зөвчлҗ бәәһәд, һазр хол болдг болв чигн, нутгтан тоомсрта, бәәхтә, түрү-зүдү уга, сән улс гиһәд, олнас ончлад, зөв өгч оркла бидн. Нам түүнәс нааран чамд келәд уга билә би … 
Шуһуд суусн Булһн өсрәд одв. 
- Яһҗ бәәх улсвта?.. Әрә арвн тав орад уга күүкнәс әрк ууһад бәәдв? Ээҗ, ю келҗ бәәхм- та? - гиҗ келәд, Булһн менрәд улаһад бәәв. 
- Яһна? Йоста әрк уудг наснлм. Дәкәд болхла, ода хойр җилд күләх болҗ һарв, - гиҗ келҗ оркад, санань зовад одв. 
- Әлкән чигн медәд уга намаг, нүдн далд, олн танас хол йовтха гиҗ бәәснтн энв? Намаг тенд ямаран йовхиг медл уга, олн-олн җилдән намаһан үзл уга бәәнәв гихлә, нанд арһ бәәни … - гиҗ келчкәд, Булһн арһулхан ууляд бәәв. 
- Наснчн баһ бишл, кукн. Мини бийм арвн нәәмтәдән чини эцкдчнь ирәд, эзн болад бәәһәд бәәвшв. Тер дотр теднчнь чини ээмдк хувцичнь хаһлҗ, өричнь өвдкәҗ зарх, гесичнь өлскҗ, төркичнь санулҗ зовах улс гидг теднчнь биш, - гиҗ Цаһан келчкәд, күүкндән санань зовад, нүднь гилң-гилң гиһәд, уульх бәәдл һарад одв. «Ач иктә аав-ээҗ, ач-җич, төрл-садн хамг зөв гихлә арһ Булһнд йир уга. Тедниг медәд, зөвән өгә бәәтл, Булһн, бийнь цумрхалҗ, хаҗһр гиҗ йир чадш уга. Аав-ээҗин аюһар бәәх зөвтә мөн. Нам теднән эс тевчхлә нань кенән тевчхв …» - гих зүсн-зүүл ухан Булһнд орад бәәнә. Нег биид Булһн дотран хаһ тустлан уурлад, нүдндк нульмсндан күч күрч ядад босҗ сууһад бәәв. Тер заагт экин келсн җөөлн, итклтә үгмүд Булһниг тогтнулад бәәв. 
Үүнәс авн Булһна дотр бий хутхачкад, долда болсн зүркнь теңгсин буурл дольган мет һәрәдәд, күңкркәһән цокҗ догдлад йовб. Булһн әмд бийнь цогцлаһан ноолдад, чееҗләһән гүвдлдәд йовдг болв. «Ямаран хол һазрв, юуна бәәдлтә улсв, ямаран кевәр бәәцхәдв, юн дүртә күргмб? Одсна хөөннь ямаран бәәдлтәһәр бәәҗ, юн юм үзхмб?» Эн тоотыг Булһн бийнь хаһлҗ, илднь үзҗ, медҗ чадл уга, эн хамг тоолврнь өрчинь хурц хумсар мааҗад, сүүдр мет тәвл уга дахад йовб. Иигәд бийләһән ноолдад, кесгтән нусн нульмсн хойрарн хот кеһәд, теегин альвн хар салькар мең кеһәд йовҗ-йовҗ, эврән хаһлҗ эс чадхларн, хотндан бәәдг, хулха-худлнь негн Киштә берд, дотран бәәсән келәд, сүв-селвг сурв. Киштә зөвин тиим нурһта, хар-улан чирәтә, буулһад җил шахҗ йовх, яһв чигн күмнь хормаһас татсн, сүв-селвгән өгч чадад бәәх күн. Кедү келв чигн ю-бис үзсн, сүв-селвгән өгч чадх. Булһна һанцхн үүрлдг күнь - Киштә. - Күүнә нутгад һарч бәәнәв гиһич, - гиҗ Булһна зовлңгиг хувацсн бәәдлтәһәр келв. 
- Наадн бишл, хәәмнь, Киштә минь. 
- Зовлң күүг баһ гиҗ йилһдм биш. Һанцхн чи биш, нань чигн чини иҗл кесгнь зовлңгин дольганднь урсҗ, үрүдҗ йовдг болх? 
Күүнә һазр гидгчнь күүкд күүнд зовлңгин там мет юмн. Һарһсн эк-эцк, һарлцсн төрл-садн хамган үзл уга йовхас нааһур, хадм экин зовалһн там болҗ тоолгддг. Дәкәд болхла, эврә авальла седкл эс харһхла, бас җирһв гиҗ санҗ болдг юмн биш. Эн тоотчнь хөөтк ирх цага юмн. Түңгиг чини хүв туст ямаран болхинь кен медхв? Ода чини зовлң гиһәд, ууляд-унҗад бәәснчнь кергтә юмн биш. Тер, ухандчнь орад йовсн тоотчнь цуһар, үг орсн күүкн болһнд ордг юмн. Ода деерән күргән үзтлән альк болв чигн нег ухаһан бәрҗ чаддмн бишч. Цаг ирәд, үзхләрн, күргән таасад, дурлад чигн одхч, күн медҗ болш уга, солю чигн уха зүүһәд бәәхч. «Минь чи бичкә тииг, ииг» гиҗ келхд - хату. Эн тоотчнь ирх цага юмн. Арһта болхла эн тоот тоолвран хай, - гиҗ алькинь чигн бәрхд хату, селвг Киштә өгв Иим авцта кесг селвг соңсад, Киштән бәәлһ шинҗлә йовтл, кедү чинән эң тоолвран хайҗ, саак кевтән, эрвәкә мет эрвлзәд, гиигрәд одс гисн бийнь, ээм деернь ик уул урһсн болад, Булһна чееҗ күсл зовлң хойрт дүүрәд бәәв. Эн баахахн цагин зуур Булһн ик гидгәр хүврв. Әмд бийнь тогтурта Булһн улм номһрад, зөвәр семәһәд, ду баһрад, цәәһәд одв. * * * Тиигә бәәтл күргн үзгдхм гисн җирклән һарад ирв. Булһн эн зәңгиг соңсн, яахан медҗ ядҗ бәәһәд, Киштә талан гүүһәд күрәд ирв. - Киштә, чамд нег юм даалһхар ирүв би. Келхәсн әәмҗ бәәнәв, болв келл уга бәәхд чигн хату. Күргн үзгдн гиҗ бәәдг чигн, соңслчн? Хәрнь, ирсн цагтнь би хүв тустан хәләҗ шинҗлҗ чадш угав. Ирсн цагтнь, манахнд нүдн амн болсн болҗ йовад, шинҗләд, ямаран бәәдлтәһинь хәләҗ үз, - гиҗ келәд, бүргр хар нүдән бүрлзүләд, Киштән инәмсглсн чирәг эрлһ эрҗ бәәх мет хәләһәд суув. 
- Зөвтә … Әлдәс ухалад һарһад йовнач эднән. Мел үүнәс оңдан юм мел ухалдг уга болзач? - гиҗ Киштә келәд, Булһниг наадлв. - Зовлң ик болхла, арһ бәәнү. Ухалл уга чигн яахв? - гиҗ келәд, күүкн берин өвр деер киисәд, мег-мег гиһәд арһулхн уульв … 
СЕДКЛ МЕДСН ИНЬГ 
Уг сүүлднь, кесг-кесг цагин эргцд күсл болҗ йовсн седкл бүүрлдв. 
Бахта ил нәр болад, күргн үзгдәд хуурв. Гиичин улс мөрләд, нәәрин нөөрмү улс тарлһнла, Булһн гертән тесҗ сууҗ ядад, Киштә талан гүүһәд күрәд ирв. - Нүднчнь хавдад җе болад бәәҗч, мә эн киитн усар уһаҗ ав, - гиҗ келәд, Киштә бор ааһар бутхачсн, шаврта ус утхҗ авад Булһнд өгв. 
- Нә, болв. Хавдрнь бийнь хәрх. Шулун кел, ямаран бәәдлтә, кениг дурасн юмн бәәҗ? - гиҗ сурад Булһн, торад ямаран хәрү өкән медҗ- ядҗ бәәсн Киштән өвдг түшәд, суув. 
- Му көвүн биш … - гиһәд келхән хәәлһнләнь, күцц келүлл уга: 
- Худл! Худл! Үнинь кел. Ода юуһинь нуунач? Бичкә ну, - гиҗ келәд, Булһн өсрәд, уурлсн дүр һарад одв. Булһна һанцхн җиссн кендрлһднь, үзлднь күүнә санан зовх цогц һалд хуухрсн мет халу дөрәд, ирвәтрәд одна. 
- Нә, үнинь келсв, күргнчнь өндр нурһта, өңг уга хөн шар нүдтә, барун оочнь әрв угахн киизң, номһн шар көвүн. Дүңнхд хөр давҗ йовх күн, - гиҗ келн йовҗ, Киштә юн гиҗ келдг чигн гих хәләцәр Булһниг ширтәд хәләв, - Нүднәннь булңгар негл дәкҗ хәләвүв би. Чамаг солю уха ухалтха гиҗ бишл, - йир кишго чирәтә: мөрн чирәтә, шар һанцхн үзлнь дотр бийим бульглулад оркв, - гиҗ келәд Киштә саналдв. 
- Тиим. Би босҗ биилхдән эвәрнь хәләсн, бас йир кишго дүрстә болҗ медгдв. 
- Ода яахв? Тәвсн хүв. Арһ бәәнү, Сөң өргҗ йовад, күргн туст ирчкәд, хоолм боогдсн болад, - ямаран күүнд сөң өргҗ бәәсмн энви? - гих ухан орв, - гиҗ келәд, Киштә дәкн нег гүүнәр саналдад, Булһниг татад өндәлһҗ авад, шинкн ишәсн унсн альмн болсн монтхр улан халхарнь һооҗсн халун хар нульмсинь арчн бәәҗ, дахад уульв. 
- Арһ бәәнү! Аав-ээҗ, төрл-садн медснәс давдг арһ бәәхш, яахв, - гиҗ Киштә уульн бәәҗ, нульмсн заагурн келв. 
Өдр-сөөһин кемҗә медл уга, эврәннь чееҗләһән ноолдад йовдг Булһнд цаг хамаһар давснь медгдхш, Тер дотр Булһн саринь-җилд, өдринь-сард хүврәһәд, яһад болв чигн ирх цагиг улм цааранднь холдулх седклтә. «Арһ угад - зарһ уга» гишң, болш уга юмн болшл уга. Цаг өөрдәд, сар тоолгдад ирв. 
Цаг өөрдх дутм Булһн Киштә хойр, арһс түүсн болҗ һарад, көк усна эрү деер һашудсн бүлән нульмсан асхлдад, ирх цагин зовлң күүндәд, өдрән чиләһәд бәәцхәдг болв. Эн, нег-негнәннь седкл медсн эңкр иньгүдин зовлңгиг теегин альвн салькн, көк усна уурта буурл дольганас нань, күн меддг уга билә. Һашун хар нульмсн - зовлңгин эркн нөкд … ТҮРҮН ИШКДЛ Цаһан усна деед бийдк далврңд бәәсн хотн - Дорҗин Доланахн. Хотна улс көвә-зах, күүкд-шуухд ута, кеерлдәд оркцхасн, өрүн будн тольрснас нааран хотна өмнк бичкн бор кец деер һарлдад, дүүрәнә теңгсин өңгтә улңтрсн ширкг көк өвстә тиньгр һазр деегүр нүдни харанд үзгдм гиичин улсин бара харвад, седкләр көвлдәд бәәцхәнә. Дуңһраглад буусн хотна деед өмн бийднь Долана гер онцдан дүңгәһәд бәәнә. Түүнә тус ар бийднь, хунын өрүлгәр бурсн мет, утан уга хундһн цаһан гер, деегшән-өмәрән хәләһәд бәәнә. Эн Долана көвүнә-Манҗин гер. Долан хальң согту, көвүнә герт нег орад, кецд нег һарад нурһан үүрчкәд йовад бәәнә. 
Гилвксн, хуурта хар һоснь бульчңгинь атхҗ эвтән ирҗ, алтн ус гүүлгҗ сармлсн, цаһан мөңгн бүснь гилвксн, хар торһн бүшмүдиннь балвлҗаһинь ташаднь дарн бүсләтә, медәтә күүнәһәр тевкрүлҗ хәәчлүлсн нигт хар үснь, чикнә гүрәһәр дәврәд, цохдҗ өмссн хар хурсх махлань ар бийәрнь һарн саглрҗ. Долан бийнь зөвин тиим нурһта, кезәд болв чигн инәмсгләд йовдг бүргр хар нүдтә, нигт хар сахлта, Ярһчихн - Эрктндән уга байн күн. Генткн: «Гиичин улс бәәдлтә» , - гиҗ хотна өмнк кец деер зогсҗ бәәсн берин дун цәңнәд одлһнла, хәләҗ - хәләҗ муурад, герүр орцхасн улс үүмлдәд, баахн цагин зуур бичкн кециг бүрәд оркцхав. Кец деер һарад ирхнь, деед-өмн бий туст теңгр-һазрин ниилдгчд, оһтрһуд хадсн тоосн заагас, һазр цумлад һарч ирҗ бәәх мет, дор-дорасн мөртә улсин баран торс-торс гиһәд һарч ирчкәд, тооснлаһан дәкн хутхлдад йовна. Кец деер уульлдсн бичкн күүкдин ә медәтә улсин шууган хойр ниилдхләрн, хурһн эк хойриг ниилүлҗ орксн мет ик шууган һарв. Иигәд дарцлдад, шуугад хәләлдә бәәтл, түрүн довтлҗ йовцхах улсин баран улм өөрдәд, улм тодрхадад йовх дутм, дахн, экн авгт баран үзгдсн ормднь шинәс дала баран архаһад, өсәд йовна. Удсн уга, дала олн мөрдәс тасрха өмн һарчксн хар-кер мөртә залу, мөрнәннь элкн дор орн алдтлан дәәвләд заңһлһарн мөриг уйдулад, хотыг зөв эргн, хәәкрҗ довтлҗ ирәд, көвүнә герин үүдн хоорнд буув. - Мини хар-кеерәс һардгнь бәәтхә, дахлцдгнь уга болад эс бәәҗий, - гиҗ Долан, мусг-мусг инәһәд, көләрн һазриг нудрн, аакр- аакр ишкәд, һаран сүүдән тулчкад, ирҗ йовна. - Нань кенәд хар-кеерлә хурдарн теңгцдг мөрн, Хазга Пиирәлә эвәрн теңгцдг күн бәәх гиҗ меднәт. Хазга Пиирә хар-кер хойр менд болсн хөөн, кенд ата-марһаһан өгх билә, - гиҗ һарч ирсн залу, маңнаһарн һооҗсн киртә хар көлсән, киилгиннь ханцар хооранднь сөрн арчад, бүрлзгсн хар нүдәрн инәһәд, келчкәд: - Көвүдт өгәд эн мөрдән йовулһх билә, залус. Манахн болсн хөөнь, атаһан күүнд өгшл уга болхгов … Нә, нег унд хәрүлх юм уух кергтә, нам цаңһад үкҗ йовнав, - гиҗ күцәҗ келн, бүсләд авч орксн улс дундас босад, хавтхасн, ик хар хамтхсн тәмкиг һарһҗ авад дундк хурһарн шавдҗ үзчкәд, амндан тәвчкәд, Долана тал йовҗ одв. 
Эдниг мөрдин туск, йовсн йовдлын тускиг күүндә сууһа суутл, хойр уньна үзүрт дәрвксн өңгтә бор көшгин сүүдрт, дундын җораһарн җоралҗ йовх бор мөрнь, сармта цаһан мөңгәр сармлн кеерүлсн хар көвцг деер эв угаһар суусн шин бер эргәд аашна. Җоралсн мөрнә ишкдлин айсар, җиңгр-җиңгр гиҗ йовсн худрһин яркас мөрн ирәд зогслһнла, дахн җиңндгән бас уурцхав. Хойр талнь көшг бәрҗ йовсн залус үкс бун, шин берин сүүһәс дөңнәд, эвтәкн хар һоста бичкәхән көлнь, цаһан мөңгн дөрәһәс суһлн бууһад орксн, бер толһадк гилвксн, алтн утцар сиилвр һарһҗ хатхсн тамшаһан ясн, хувц-наннь захар, зах дотраһарнь орулҗ орксн килң шиврлгән, ик цаһан альчурар бүтүләд, һазр шаһаһад зогсв. 
ҺӘРӘН НҮДН 
Күргүлин улс буулдад герт орҗ йовцхатл, сүүләс ирсн темә татсн хозлгас, барун нүдән маңнаһарн дәврүләд, цаһан кенчрәр бооҗ орксн, маштг шар залу бууһад, көвүнә герин дорд ар бийд бәәсн, бичкн хар герт орҗ ирәд, дерндг дахулҗ яссн орндг деерән һарад кевтв. 
- Дәрк минь. Толһатн яһҗ одва? - гиҗ дахлдн орҗ ирҗ йовсн гергнь сурн, өмннь тотхад зогсв. Гергнә нүднь икдәд, сурснаһар хәләһәд, чирәнь үмсн болтлан цәәһәд оч. 
- Толһадм юмн болсн угал. Зуг нег нүдм бүлтрҗ … - гиһәд, юм эс керглснәһәр, арһулхан келтлнь, 
гергнь: 
- Яһад? Дәрк минь … - гиһәд генткн һашун дууһар хәәкрәд одв. 
- Цокад бүлтлҗ оркв, - гиҗ, зовҗ бәәсән медүлш угаһар, арһул келчкәд, дәкәд улм арһулдад: - Күүкнә 
мордх цаг өөрдәд, нарн улагчрад, һархдан шахн гиҗ йовла, бидн, гиичин улс, цуһар хошиннь өөр, бийдән ширглҗ одсн тоста хальмг әркиннь маңһар тәәлрүлҗ, күүкнә хүв-эд яһҗ авч һархан күүндҗ, зөвчлҗ бәәцхәһәд, цүврәд, герәд орв бидн. Герин эркнә хойр халхинь авад, эңдән зогсҗ орксн улс мод, маля-йир ю болв чигн авлдцхаҗ орксн, мел белн боллдад бәәцхәнә. Экләд гертәс һарснас авн, хойр амна улс әл харһсарн цоклдад һарцхав. Түдүкнәс үзсн улс, хойр таласнь хавчҗ авад, эврсәннь хортдан гүвдҗ, өшәһән авхар, нег мөслҗ орксн улс гиҗ медхмн. Цоклдан чаңһрад модн маляс шав-шав гиҗ ирәд, малмудыг менрүлҗ оркад, хәрү һарад бәәнә. Нам, хамхрсн модни шуурхас һазриг бүрәд хайҗ оркв. Арһ тасрв, хүв-эдиннь өрәлинь һарһчкад, чидлм бидн чиләд, цоклһнас хорад, хәлдҗ орҗ ядад, зогсв бидн. Хойр ам авад зогсҗ оркцхасн улс элкнь модн боллдад, маниг наад бәрәд, зә һарһад зогсцхав, ичр хату … Дәкн гүүлдҗ орад, хүв-эдән зөөлдәд чиләв бидн. Йир арһ уган төлә, ичр хату болад, тер цоклда тесцхәв бидн. - Хүв-эдән ачҗ авад, күүкиг авад һарч йовтлм бидн, нег хар-улан бер, күүкиг дахад уульҗ-уульҗ йовад, генткн гүүҗ одад, хотн дунд кевтсн шитмин һас авад, маниг бәрүлҗ бәәһәд шивәд орксн, мини барун нүднлә харһсиг меднәв, цааранднь яһсан медхшв, генткн ик манхһр цаһан гер дотр босад бәәв би, хәләхинь - өрүни үд болн гиҗ йовх бәәдлтә, юн герв боллдхла, Манҗин гер болҗ һарв. Нүдм монцаһад, мел юмн торсн болад бәәнә, сурхнь: нүдм бүлтрәд, һарад күрч ирсн бәәҗ. Тиигәд һурвн хонг кевтл уга зовад, зүүләд йовбв. Зуг өцклдүрәс нааран зовлңнь номһрҗ йовна. Нань чигн кесг улсин толһаннь уйдл һарсн, көлһарнь булһрсн, хулу орцхасн, әрә тесҗ ирцхәв, - гиҗ Һәрә келв. Һәрә өндәҗ босад, гүүнәр саналдҗ оркад, нүднәннь боодһаг тәәләд, альчуран авад орксн, герт цуглрсн Һәрән һашута үгиг ә угаһар соңсҗ сууцхасн улс нег дууһар: «Дәрк!» - гилдәд одцхав. Түдү дүңгә юмн бәәҗ.Цуснд бургдсн барун халхиннь деер, көкрн-судцрсн нүднь ил шавшад бәәнә. Нүднәннь цаадк зовкнь оңһаһад орҗ оч. Үнүг үзсн күүнә зүркн ишкрм дүнгә сүркә. 
Көөрк … 
- Ода яахв, тәвсн хөв … - гиҗ келәд Һәрә, саналдад суусн, хаҗуднь күүкд күнь гейүрәд үлдв … Идр насндан нүдн уга бол, идх-уух хот уга бол … басл күчр бәәлһн … Йир юн гидг юмн деерәс авн тиигснь терв … Көөрк … КӨВҮНӘД Көвүнә гер күүһәр чикәтә. Барун үүдн хоорндас авч дарад күргүлин улс сууцхаҗ, теднәс деегүр эмгд-өвгд, медәтнр сууцхаҗ. Эднә шууганд гер дотр юн болҗ бәәхнь чигн сәәнәр медгдхш. Эркнә зүн бийәснь авн. Һурвдгч термин ниилдгч күртл көк көшг татата бәәнә. Көшгин ар бийднь шин бер ууляд сууна, хаҗуднь күүкд-берәд шууглдад, зәрмснь бериг дахад уульлдад, зәрмснь бериг эвләд зогсахан хәәһәд, иигәд бәәцхәнә. 
Тер хоорнд, тавлад согтҗ одсн Долан өгтмиҗ бәәнә 
- Чи, минн худнр, соңсн сууцхалч, - гиҗ келн, уралан дәвҗ сууҗ оркад, - чи, намас, иим ач иктә элгн-садн бәәнә гиҗ бәәһәд, зурһан шүүдг мөр унлусч. Түүнә хөөт бийднь гидм болхла, бийчн дөрвхн темән ацата арвн тавн зах үмскүл уга нанд ирдгчнь юмби? Аль нанд, чини хүүкндчнь нүдн-амн болм төрл-садн уга гиҗ медәд, иигҗ ирвч, аль тедним бацад иигҗ ирвч? Теднән, намаг, нег үмскүл көдргл уга, седклинь бертәҗ гертәсн һарһтха гиҗ санҗ йовбч? Үнинь нанд келҗ өгич, - гиҗ Долан келснд: 
- Чи, авснаннь кир юмсуд … ик … авч ирҗ чадш уга бәәһә бәәҗ … ик … тиим дала юмсуд юңгад эрәд бәәләч. Бүкл хойр … ик … җилд күүкичнь күләһәд йовбшув бидн. Эн хойр җилин дотр күүкнәннь эд-үв белдҗ чадсн угавчн, аль һанцхн күүкнәсн һазак эдл-ахуһан … ик … хармнад бәәвч? - гиҗ көшгин захд суусн Долана эмгн зоһдн бәәҗ келв. Гер дотрк улсин шууган улм гүүдәд бәәнә. Күүкнә наһцх Бадм, эмгн өвгн хойрин келнд халучрхад, улагчрад, урлнь үг келхәр чичрңнәд бәәнә. Бадм, дүңнхд, тәв күрәд уга, гүвдрңкәтә ик хамрта, буурл орад бәәсн үстә, ширвһр шар сахлта күн. 
- Долан болн худ эмгн, тертн тиим юмн биш. Кедү келв чигн дала ик байн биш, бас эв- зөвнь бәәнәл … - гиһәд Бадмин һүңнү дун һарлһнла, һаза ноолдана ә һарад, шуугад одв. Герт суусн улс дарцлдад, үүмлдәд, гүүлдәд һарч йовцхана. 
Үүмәд, бүсләд авч орксн әмтнә дуунд, юн болҗ бәәхнь медгдхш … хотн дунд, хаҗлһ шурклу, торһ өмсцхәсн эмгд, өвгд, адһсн күүкд, берәд сольвлдад бәәцхәнә. 
Энд-тенд неҗәдәр дууллдсн дууг көвүнәд дууллдсн бор согту улсин дун дарад бәәнә … 
Согтад хәрәд бәәсн эмгд, гертән ирчкәд, һашун дууһан һооҗулад, дууллдад кевтцхәнә. 
ЭКИН ЗҮҮДН 
Цаһан орнаннь өмн утц ээрч сууна. Чирәһәрнь хәләхд, Цаһан зөвәр медәрәд одсн күүнә хурняста чирәтә. Деернь өмссн хувцнь: элңкәдән орад бәәсн бор тирикә цегдг, хүврәд бәәсн хар хүрсх махла, халцхарад бәәсн хар килң шиврлг. 
Гер дотр, һулмтын зүн бийднь нег амха шар эмгн мөңглсн агч һанзиг көкәд сууна. Өтә орн деерән, бәәҗәһәд-бәәҗәһәд өткн шарар нульмчкад, кевтнә. - Сөөнә нег му зүүдн нанд орвла, - гиҗ Цаһан, утц ээрч бәәсн иигән өвдг деерән оркчкад, хаҗудк эмгән мусхлзҗ инән хәләһәд, келв: - Ямаран? - гиҗ доргшан хәләһәд, дөрв көлдн кевтсн эмгн, урң-урң, гисн өңгтә нүдән өргәд, һанзиннь өл-буурл утаһан бүргүләд һарһҗ оркад, суув. 
- Зогсҗаһит. Би даранднь келҗ өгсв, - гиҗ Цаһан келчкәд, өөдән өрә хәләһәд, гүүнәр саналдчкад: зүүдндм нойхм орад хонв. Көөрк. Ямаран бәәдлтәһәр йовснь терв? Хойр шанань хавчгдсн, хойр көлнь әәрстсн, хувц-хунрнь шуурсн, хоосн ясн үлдсн орҗ ирв. 
Үүд алхад орҗ ирн, минь эн кевәрн, иигәд утц ээрәд суусн мини өвдг теврәд, усн-цасн болад ууляд киисҗ одв. Утцта иигән хайн, ээмәснь авад, өндәлһәд суулһҗ йовхнь, гиҗгиннь үсн мел цаһан хаг болтлан хуурстсинь үзүв би. «Кукн, яһвчи?» - гиҗ нүдндк асхрн гиҗ бәәх, мелмлзәд һарч ирсн нульмсан әрә торһад сурхнь, нойхм толһаһан өндәлһәд, хавдад уул-огчм болҗ одсн нүдән дарҗ йовсн нег бичкн тевк үсән хооранднь илчкәд: «Яһснтн энв намаг? «- гичкәд, дәкҗ үг келҗ чадл уга, хәрү киисәд, улм чаңһур уульв.» Хәрҗ ирҗ йовнчи? «- гиһәд түлкәд, өндәлһәд оркхлам, үкс нүдндк нульмсан арчн:» Ээ … Наадад бөөргин ноһаһар хот кеһәд, хар 
салькар унд кеһәд үдү-түдү хонгт, унтл- кевтл уга, әәхинь чигн үзәд, зовхинь чигн үзәд, «эҗго эрм цаһан көдәһәр үнүн күртл йовад йовх билүв» , - гиҗ нойхм нег мөслҗ орксн чирә һарад нүдән галглзулад, һал болад одв. «Мини герт буг болхар ирвчи?» - гиҗ хәәкрлһнләһән, өсрәд серәд бәәв би. Үкс өндәһәд хәләхнь: Булһн чигн уга, юмн чигн уга. «Эзән, зальг, зүүдн билү,» - гиҗ санчкад, бульглсн зүркән дарад һаза һархнь, дорд бийд зөвәр нигт хар үүлн, нарнд түлкгдҗ йовх мет, өөдән шармгдад һарад одсна доркнь сәәхн шарлн-улаһад оч. Удсн уга торһа җиргәд бәәв, - гиҗ сөөнә орсн зүүдән келчкәд, эмгиг хәләһәд бәәв. 
- Һә болг, чини күүкнд юн болх билә. Би чигн күүкән күүнд өгч оркад, арднь саначрхад үкн алдлав. Хөөннь бәәһә бәәҗ иҗлдәд одсм тер. Энчнь саначрхсна үүл. Чини күүкнд юн болх билә, бас олна хормад багтад йова йовдг болх. 
Гелң авхулад, зүүдни хәрүлһш умшулчк, болад бәәснь тер, - гиҗ хаҗудк эмгнь келв. - Болв бүкл нәәмн җилд ардкстан нег үзгдл уга йовдгтнь күүнә седклд соньҗ орад бәәнәл. Дәкәд мини үзсн зовлңла әдлиг, тер бас үзҗ йовдг болчв гиһәд санҗ оркхнь, элкм харар урсад одна. Нам эврән күрхм бәәҗ, зуг арһ уга. Кенәннь көлднь мөргҗ, көлг сурҗ гүүхв. Иим хол һазрт нанд кен көлг өгхв. Эннь бас нег һара зовлң. Тиигҗ көлг күүнәс сурхин ормд, гертән, ә угаһар кевтсн деер, - гиҗ келәд, нүдндән мелтклзәд ирсн нульмсан арчад, суув. - Болх Нульмсарн Булһндан күр. Һар, гертм бичә ууль, - гиҗ ода күртл ә уга, орн деерән кевтсн Өтә өсрҗ бууһад, нүгдг-нүгдг ишкәд һарад одв. - Ода эн. Бийнь тер нойхндан күрхәр ухалх бәәтхә, намаг үг келхлә, иигнә. Көгшрәд, нүкндән ортлм зовах бәәдлтәл энчнь, - гиҗ келчкәд, Цаһан усн-цасн болад ууляд, киисҗ одв … «Экин седкл - үрнд» гидг үлгүр үнн юмн бәәҗ. Зовлңгин ик экд … Эк һашудх, зовх, эклхинь дуту уга үзнә. Теднә болд шивәһәс меекә экнр һарч чадҗ бәәнә, һаран өгтн. Йир ухалад, күүнә зовлңгинь медит … ШИН БҮҮРТ Долана хотн шин бүүрт ирҗ бууҗ бәәлә. Долана гер бәрлцҗ оркад, Булһн эврәннь гер бәрҗ йовна. Улан ширнь хүврәд, унн алдад бәәсн зурһан термиг ниилдүлҗ оркад, Булһн нег хойр бер дуудҗ авад, харачан босхҗ йовла. Генткн, эркнд күргәд өлгҗ йовсн хойр уньн шувтрс гичкәд, даңнад, шоран хуһлад, терм дотр унсиг дахн, өмнк дөңгән геесн харач келтклзҗ бәәһәд, хард гиһәд дотарандан унад одв. - Дәрк-дәрк! - гисн әәсн берәдин дун һарлһнла, гериннь сүүдрт сүүдрлҗ суусн Долана эмгн үкс босад, чадсарн, дор-доран ишкәд, өклзәд гүүһәд аашна. 
Дахлдн, хотна улс чигн гүүлдҗ ирҗ йовцхана. 
Ирҗ йовцхасн улс эркнә һаза, әмн-арсн уга, көк үмсн болҗ одсн чирәтә, көндлңнәд кииссн Булһниг үзцхәв: 
- Кишго доскас иим юмн һарадл йовхмн. Бөкүнин әмн һарад нанд. Харачнь дотаран унг гиҗ хараҗ йовсн болхгов эн. Харһцх биш үкг. Үүнәсчнь хуурч авхмн зу болҗ бәәнә … Я! яһлав … Эрт үкхнь болх биләл энчнь, - гиҗ келәд, хадм эк Булһна элкәр девсәд авв. Цуглрсн әмтн дотрас хойр күн һарч ирәд, Булһниг өргәд, ар бийднь бәрәтә бәәсн җолмд орулад, зүн иргднь кевтүлҗ оркв. Булһна нүднәннь зовкнь көкрәд, чирәнь кимр мет цәәһәд оч. 
Җолмин эзн, бичкн хар-улан гергн - Һәрән герин күн, үкс босад, шин үүрч авч ирсн худгин киитн усар Булһна маңнаһинь уһаһад бәәтлнь, Булһна ут хар сурмсгнь чичрңнәд секгдлһнлә, цааһаснь ик хар нүдн ормлзснаһар, хәләһәд одв. - Кенәд бәәнәв? Ээҗ керлдҗ бәәхший? - гиһәд Булһн дәкәд нүдән аняд, яхлад кевтв. - Манад бәәнәч … Һәрәнд … Кен керлдх билә, - гиҗ толһаһинь илҗ суусн күүкд күн келчкәд, Булһниг өндәхән хәәхләнь, ээмәснь дөңнәд суулһв. Алтн зеврҗ үрдго. Тедү мет, Булһна торһн үсн, чолун нүүрсн болсн ик хар нүднь саак баһ цагиннь өңгән ода чигн гееһәд уга, болв саак, шинкәхн хаврин нар үзсн цецг, хорха бууһад уга сувсн болсн бәәдлнь ода чигн бәәһә гиҗ келхд, хату. Кедү келв чигн, зовхинь чигн үзҗ, саначрххинь чигн үзҗ, эврә авалин маля, хадм экин келнд хәльш-түлш болҗ, эрм цаһан көдән хурдн хар салькнд зовлңган келҗ, седклдән маш ик киләстә йовдг Булһниг сааклаһан әдл гиҗ йир келҗ болш уга. Булһнд көөрк гиҗ ам аңһах өөрхн садн чигн шидрт уга, седклдк зовлңган келҗ селвг авдг күн чигн өөрхн уга. 
Булһна өөрхн, седклинь меддг иньгнь - теегин альвн салькн, уудг унднь - эврәннь бүлән хар нульмсн. Нәәмн-нәәмн җилд, үр-садан һарһад, бүкл хөрн тав күрәд йовсн бийнь, Булһна ээмднь халасн уга хувцн, көлднь чик зуузата һосн, толһаднь шин хурсх махла, үснднь шин шиврлг гих юмн күрәд уга мөн. 
Эврә авальдан дүр угаһар, ээмдән бүтн хувцн угаһар, һарлцсн төрл-садан үзл уга, хадм экин зовалһнд хәльш-түльш болсн күн - Булһн ( «Ода кедү цагт эн кевәр бәәхв, - гиһәд санад оркхлань, Булһна махмударнь моһа гүүсн әдл ирвәтрәд оддг билә. 
Энд ирәд хойр җил болснас нааран Булһнд солю ухан орад йовла. Болв, герт күрхлә, эк-эцк яһҗ харһхинь яһҗ медхв, нам эврән хаалһан чигн меддг уга деерән, олзта болад, сансн ухаһан хооран сааһад бәәсн, ода күүкән хайҗ һарч ядад, күүкән бийләһән авч йовх эв уга болад, торад, седклин гем авсн деерән, нүднь көкрәд, толһань эргәд, харһцдг гемтә болснь эн. Тегәд, Булһн босад һархлань, гернь бәргдҗ оч, өркиннь нег бүчнь сальк хавлад, цокад бәәҗ. Булһн гертән ирлһнләнь күүкнь - Делгр гүүҗ орҗ ирв. - Баав! Яһвчн! Арһснас ирвчи? Би чамаг хәәв би, - гиҗ өкәр келәрн кевшәд, экиннь өвр деер һарад суув. 
Делгрин үснь усна дольган мет ульңтрад, ө уга цоонг болсн хар нүдинь дарн саглрад бәәнә. 
Делгр арһулхн уульңнад, суусн экән дахад уульх бәәдл һарһад, чирәһән бирчилһҗ оркад: 
- Баав! Баав! Яһвчи? - гиҗ келәд, татҗ авад, үмсхләнь, экнь: - Яһсн угав. Мини зовлң медх цагчнь болад угал. Мини көлиг тушҗ бәәх күн, чиллч, - гиһәд Делгрән өрчдән шахад, үмсн бәәҗ: 
- Әрә тавта чамаһан яахв, әмндән күрсн бийән яахв? Мини ард ямаран-кевәр үлднә гихв чамаһан … - гиҗ уульн, күүкндән келәд, зовлң чееҗднь дүүрәд, Булһн сууна. 
ЭКИН СЕДКЛ 
Өтән хотна дорд ар бийәснь, нег темә татсн хозлг тергн һарад аашна. Темәнә гейүрлһтә буульлһ соңссн Цаһана зүркн аминь авч бульглад, бәәсн махмуднь ирвәтрәд, доран сууҗ тесҗ бәәҗ ядад, һарв. Темән тергтә улс, хотна дунд суһдар бәәсн Очрад ирҗ бууһад, темәһән тергнәннь төгәһәс уйҗ оркад, герт орцхав. Уята бәәсн тарһн шаргч иңгн ормаһад хәләҗ бәәһәд: «Бууу-в» гиһәд һооҗулад орксн гериннь һаза, иңгнә көндрл хәләҗ зогсҗ бәәсн Цаһана өриг өвдкәһәд, уйдулад оркв. 
- Э-э. Көөрк. Буульгсн иңгиг ботхнднь күргҗ хаңһаһит, бульглгсн зүркиг ээҗднь күргҗ, тогтнулит гидг эн чигн-лә. Бас мини иҗл энрҗ йовх эк чигнлч, - гиҗ келәд, Цаһан уралан йовад иңгнә өөр ирәд зогсв. Иңгн хәрү эргәд Цаһаниг хәләлһнләнь, мөндрин чинән ик умшта хар нульмсн һооҗсиг үзн, Цаһан: - Көөрк. Мини иҗл әмтн бәәҗлч, - гиҗ, дәкн нег келчкәд, иңгиг дахад, халун хар нульмсан асхрулад, хойр ханцарн селн арчад, тергнә төгәг түшәд зогсв. «Эк болсн хөөннь күн, мал гих - йилһән уга юмн чигнлә. Тенднь уята бәәх ботхнь ямаран кевәр телүркҗ гүүҗ бәәхв. Түдү мет мини Булһн чигн бас саначрхад, мана н нег үзхәр яһҗ үкҗәдг болх «, - гиҗ Цаһан дотран санв. Цаһан тиигәд зогсҗ бәәһәд, генткн шулу- шулуһар ишкәд, гер талан йовад одв. Гертән орҗ ирн: - Басң, чамас эрсв, яһад болв чигн Булһндан күрәд, золһад ирхнчнь. Күрәд, үксн- әмдинь негинь медҗ ирич. Иигҗ цааранднь тесҗ бәәҗ чадш угав - күрәд, үксн-әмдинь медҗ ир, - гиҗ адһсн дууһар Цаһан сурсиг, орн деер суусн көвүнь: - Юуһарн күрхв түнд, - гиҗ келчкәд, босад һархан хәәв. - Дааһан унад йов … Кедү келв чигн, мөрңлм. Чамаг эс күргхий: күн келм дала хол һазр биш. Эцкләһән күүнд, акад заңта юмн, йовулл уга чигн бәәһәд бәәх, - гиҗ келн йовҗ, Басңгиг дахад гертәс һарад, саак кевтән бууля иңгиг дәкн хәләһәд зогсв. Һаза һарсн Басң, көләрн һазр тееһәд, урлан цусн һартлнь зууһад, зогсад бәәв. Басңгин нүднд, Булһна дал деернь саглрсн сәәхн уульһта хар үснәннь заагур, зүн чикнәннь ашгтнь алтн ээмгтә, моһан нүдн мет гилвксн сувсн сиик, Булһна толһан гиигн көндрлһ дахн чичрңнәд бәәнә. «Эн сиикиг би белг өгсн биший» - гиҗ санчкад, генткн экүрн хәләһәд: 
- Нә, би йовхар шиидҗ оркув, та кезә йов гиҗәнәт? - гиҗ сурв. 
- Маңһдур өрүн серүллә эндәс һархла болад бәәх, - гиҗ, байрлсн дүртәһәр келчкәд, Цаһан иңгн талан дәкн һарад йовв. Басң дор ормдан, ики холд ирвлзгсн җирлһ хәләһәд, эгчиннь туск тоолвртан согтад, зогсад бәәв … 
ТЕЕГТ 
Доргшан хәләсн эгц өөдмтә хар толһан ар хаҗуһаснь нег күүкд күн үрвәд, тус ора деернь һарад зогсв, күүкд күүнә элңкәдән орсн, ноһана өңгтә хуучн хормань толһан хамрт шидәд, һәрәдсн шүрүн салькни аюһар көлинь үрү бийднь шавшн сәрвкәд бәәнә. Күүкд күн өкәр бичкн һарарн нарнас нүдндән керсг бәрәд, эргндән харад бәәснднь, зуг делгүдән теңгсин усн мет отхрсн шар өвсд, җирҗңнсн җирлһнәс оңдан юмн йир үзгдхш. Күүкд күн яахан медҗ ядснаһар, хәрү нег эргҗ хәләһәд, уралан нег эргҗ хәләһәд, нүдинь авчксн түргн мет доран эргәд бәәһәд бәәнә. Күүкд күүнә далдк сәрсн уут, бас салькни күчнд, тәвхиг эрҗ бәәх мет, сәвәд цокад бәәнә. 
Өөрдәд хәләхлә, күүкд күүнә нигт болчкад уульһта хар үсн, ут-ут сурмсгта, зеегтә хар нүдн, термин толһа мет гилвксн, ярлзсн цаһан шүддәр Булһниг таньҗ болхмн. Булһна толһад, төркндән күрхәс оңдан юмн йир уга, болв төркндән альдаһар, яһҗ күрхиг чигн Булһн медхш, төркән альк үзгт бәәхинь чигн сәәтр медхш. Саак, мордх цагт, альк үзгәс ирҗ буусан ухалв чигн, толһаднь орхш. Альк болв чигн дөңгән гееһәд, эҗго эрм цаһан көдәд ор һанцарн, салькни цоклһнд, нарни халунд чидлән чиләсн, саначрхсн, седклин киләсн зовлңгасн гетлгсн, байслһнд авлгдсн Булһн, тоолвртан согтад, эргндән эрвәх ю болв чигн харвад, ода чигн зогса бәәнә. Болв, төркндән күрх хаалһ заах киитә юмн эс үзгдсн деер, ирсн хаалһан эс темдглҗ уйн төрәд, өскәлдн сууһад, халун хар нульмсан асхад бәәв. Алтн насан зовлңгин тамд үрәсн Булһнд нульмсн чигн юмби? 
Икл бичкн цагасн авн зүүһәд йовдг алтн ээмгтә сиикнь энрлһнәннь айсар чикнәннь ашгтнь солңһтрн гилвкәд бәәнә. Сальврад һарсн, торһн мет җөөлкн хар үснь, салькнд хавлгдад, чидлән күрхнь Булһниг татад босххар бәәх мет, өөдән һәрәдлдәд бәәцхәнә. Сәрсн уутын амар уйсн шидмсни шүрүн килһсн, салькни шүрүнд Булһна уульлһиг дахн, ишкрн дуулад бәәнә. Нарн асхни үдт ирсн ульңтрад, Булһниг дахад уульн гиҗ бәәх бәәдл һарад бәәнә. 
Чееҗдк зовлңган нульмсарн гииглсн Булһн өндәһәд, барун ханцан татҗ авад, хурин умш мет дусад ирсн нульмсан арчҗ оркад, гүүнәр саналдҗ оркад, далдк уутан сәәнәр үүрч авад, салькнас дөң сурҗ бәәх мет, өрү хәләһәд, зогсад бәәв. 
Тиигәд, зөвәр зогсҗ, өмәрән һал үд хәләһәд йовҗ йовад медсл чигн гиҗ санад, толһаг ургшлад тулн ишкләд, бууһад йовад одв. 
Булһн, кецинь кец кевтнь, толһаһинь толһа кевтнь давад, гүн ишкмнәд, хая-хая энд-тендән хәләчкәд йовад йовна. Эргндән эрм цаһан көдәд эрвәх юмн үзгдхш. Хая-хая хумхарад бәәсн малын ясдуд үзгднә. Җирлһн җисәд орсн үүрмг цасн мет җирҗңнәд, теегин сарул аһарт наадад бәәнә. Яһсн цевр аһарвч, яһсн эҗго теегвч? 
Булһн улм уралан йовад йовна … 
Икл деед-өмн бийд бичкәхән хар үүлн өсрҗ һарн, мел гилгртн мануртад одсн көк теңгрт төөнрәд, улм-улм түвәд, зүсн-зүүл кев зүүһәд, нигтрәд, харлад ирв. 
Үкс-үкс гиҗ ишкҗ йовсн Булһн, агчм әмсхүл дахн түвәд, өөрдәд йовсн үүлиг үзчкәд: «Өндр һанһдад бүтчксн, хурарн тәәлрүлхәр бәәдг чигн,» - гиҗ санчкад, ишкдлән улм чаңһдулад, хурас эрт нег баранд күрхм гиһәд, шурҗңнад одв. Үүлн нигтрәд, нариг бүтәһәд, Булһна ора деер харңһутрад күрәд ирв, зуг дорд ар бий сәәхн көкрңгү өңгән алдад уга. Энд-тенд шовалдсн йөркг, оңһуг бас хур-салькнас әәсн бәәдлтәһәр шуугад, геклдәд бәәцхәв. Генткн салькн деед бийүрн эргәд одлһнла, өрү бий ульңтр өңг һарад, бутхачад одв. Удл уга, салькн тогтн тусад, нам-чам болад одлһнла, өрү бий бүтңгүрәд, цәәһәд шуугад одв. Булһн үкс сун, хойр һосан тәәлҗ авад, далдк уут дотран дүрчкәд, дәкн һарад йовб. Ундасҗ йовсн Булһн, түрүн тогтсн цандгаснь, хойр һаран ухрлчкад ууһад, ундан хәрүлчкәд, суулһар асхҗ бәәх мет орҗах хурин цоклһ тосад йовад йовб … Орсн боран гиив. Булһн өрү бийүр хәләчкәд, далдк уутан һазрт делгәд, деернь йовһн сууһад, хувц-хунран мошкҗ авб. Нарн суухдан шахад ирв. Үрү бийд, тус ар бийәсн өмн бий күртл, төгргләд ульңтрсн «доһлң эмгн «һарад, хурин хөөтк теңгриг кеерүләд оркв. Хувцан мошкҗ суусн Булһна толһад әлд хонхм болхв» гисн ухан цәклһн мет орад одв. Булһнд альд хонснь йилһл бәәнү? Ю эс үзсн Булһмб? Кедү кеер хонад, кец дерлдг болв чигн «теднәс» хол … 
Булһн босад, уутан дәкн дал деерән хайҗ авад, темдг уга хаалһар тустан өмәрән хәләһәд һарв. 
Альдаран йовснь йилһл бәәнү? Зуг хадм эк эзлгч залу хойрин нүднәс хол йовнав … 
БОР ДААҺН 
Күн йовдгод эмнгшсн хуучн хаалһар бор дааһта баахн көвүн, мөрнәннь йовдлар арһулхн йовад йовна. Эн, ач иктә экиннь эрлһнд эгчдән күрхәр һарсн Басң. 
Басң гертәсн һарад һурвн өдр, һурвн сө амрл уга гилтә дааһнаннь тавар йовад оркв. Болв, келхд өөрхн, күцхд хол, хойр нутгин хоорндк эрм цаһан көдән чилгчнь чигн болхш, эрвәх нег баран чигн үзгдхш. Зуг ик деер, көвкр цаһан үүлдлә хутхлдад, цервҗ бәәцхәх хар шовудын төөнрсн бичкн-бичкн барас торс-торс гиһәд үзгднә. 
Басңгин тееҗ һарсн уух унднь, идх хотнь өцклдүрәһә чилҗ одсн, ода ундасн өлсәд йовна. Түңгиг дахн, арм баһта, дааһн усрхад, өвс амндан күргл уга, бас көлән әрә көндәҗ йовҗ йовна. Уг сүүлднь, һурвн өдр, һурвн сө йовҗ орксн дааһн муурад, зогсхдан өөрдәд, көлнь мәәмрәд, дәәвләд ирв. Басң, яахан медҗ ядҗ бәәһәд, дааһнасн бууһад, көтләд һарв. Көтлә йова йовтл, нарн һал үдт ирәд, цонаһад, әмд бийснь үндасн-өлсәд арһан барҗ йовсн дааһн Басң хойрин чидлинь барад бәәв. 
Нег ик хар толһан деед ташгтнь ирәд дааһн, гилр-гилр гисн үүрмг юмсла хутхлдсн, халун элс долаһад, күрҗңнүлҗ бәәһәд, җаҗлад, һолиһәд зогсв. Басң бас арһан барснаһар, өвдгән теврәд, яахан медҗ ядад, нүднәсн һарсн нульмсан арчад суув. «Арһ юундв?» гисн тоолвр толһадан орҗ ирснд Басң хәрү олҗ ядад, эргндән нүдни харанд үзгдх әм аврх бара хәләснд-нүднә сурмсгас оңдан юмн йир уга. Зуг энд-тенд теегин тарһн бор зурмд чишклдсн үзгднә. Басң зөвәрт тиигәд сууҗ бәәһәд, босад, толһан ора хәләһәд һарв. Дааһнь одак ормдан толһаһан унҗулчкад, чикән делдилһәд зогсад үлдв. 
Толһа деер һарч ирәд хәләсн бийднь йир нег чигн киитә юмна баран үзгдхш. «Теегин эҗгод, теңгрин халунд хатҗ үкнә гидгнь эн эс болҗ бәәни?» - гиҗ санад, Басң дәкн эргәд харвв … Тус өмн хаҗуднь бичкн улан үзгдв. Басң бәәсн чидлән хураҗ авад, һарад йовб. 
Торл уга уланд күрч ирхлә, нег шовһр модн үзгднә, ирәд хәләхлә, хуучрад, нурад җе болад бәәсн шат болҗ һарв. «Хөв гидг эн. Тенгр өгсн хөв» , - гиҗ санчкад, өкәһәд хәләсн, ик холд хамхул, өвснд даргдсн усн гилң-гилң гиһәд бәәнә. Ус үзсн Басңгин шүлснь һооҗад бәәнә … «Уснь бәәнә … юуһарн утхҗ уухмб?..» - гисн ухан Басңгин чирәг муңсилһәд, урмдынь хәрүләд оркв. «Яһв чигн дааһндан күрчкәд медлһтә» , - гиҗ санад, көлән әрә дааҗ чирәд, хәрү һарад йовб. 
Дааһнаннь өөр күрәд ирхлә, дааһнь бөөрдәд киисҗ одсн, шулун-шулуһар кииһән авад, шуукрад кевтнә. Басң үнндән арһнь тасрсн, хәрү шатан ордг чидл уга болад, бас киисҗ одв. «Үкҗ эс бәәдг болхв эн» - гиҗ зөвәр чаңһур келҗ оркад, хувцан тәәләд, һазр малтад, өлвртнь күргҗ оркад, өрчән шахад кевтв. Тиигәд зөвәр удан кевтәд орксна хөөн, нег бичк унднь хәрсн болв. «Цааранднь кедү иим зовлң үзгдхм болхв … Аль үүндән цаңһҗ үкәд, өдрк үүлнлә хутхлдҗ цервҗ йовсн хар шовудт чоңкулхм болхв, аль теегин харһнсн чонд шуучулхмн болхв» - гиҗ ухан орлһнла, Басң босад, дааһнасн цулвран авад, бийән орачкад, дааһнаннь күзү теврәд, уйдлһтаһар, утар татад һашудсн дууһар: 
Дааһн мөрнь даңгднал, 
Даңср үүрмүднь сангднал … 
- гиҗ дуулсн дунь теегт хадад, дүүрән болад бәәв 
Тег, өлгәтә кевтх таалур күүкд мет, таварн санамр сарсаһад унтв … 
СӨӨҺИН ХАРҢҺУД 
Холын харан тасрад, хурин хөөтк гилгр теңгрт, гилвс-гилвс гисн оддуд, чиигтә бор һазр хәләлдәд, бийснь иим өңг уга бор һазрла әдл эс болдгтан ханад, улм байссн өңгтәһәр мусхлзлдад бәәцхәнә. 
Үргләд унтн гиҗ бәәх болсн сөөһин таалврта дүүрәг, үкс-үкс ишкәд йовҗ-йовсн Булһна чиигтә, сарҗңнсн хорман ә дарад йовна. Булһна хорман әәһәс, энд-тенднь йөркгүд, шарлҗни түңгәр үүрлҗ хонҗ бәәсн богшурһас үргәд, сард гиһәд нислдхләрн, әмд бийнь чичрәд үкҗ йовх Булһна зүркиг бас чочаһад өсргәд йовна. … Шус-шус гиһәд йовҗ йовсн Булһн хәәкрчкәд, тустан өмнән ки хәләһәд, һарарн чирәһән халхлад, зогсад одв. Булһна нүднд һурвн ик-ик шар чон өмннь нохачлҗ сууҗ оркад, гиинлдәд сүүлән өрглдәд, босчкад, бийнь ээрәд гүүлдсн боллдад бәәнә. Чонмудын нүднәс һал һарад солңһтрад бәәнә. «Нә, ид!» - гисн хәәкрлһнь Булһна хоолднь торад, һарч ядад бәәв. Булһнд махлань толһа деернь бәәсн-угань медгдхш. Булһн, чонмудас нүдән бултулад, альдаран кев чигн, чонмуд дахад гиинлдәд, минь ода һәрәдәд бахлураснь авч оркн алдсн болад бәәнә. «Уга, йосн чонмуд … йоста, гиинлдәд, шүдән ирзәлһлдәд бәәнм» - гих ухан Булһнд тольс гиһәд одв … - Чонмудт шуучулхар һарч йовсн намаг, яһлав, яһлав. Яһсн му үүлтә әмтн бәәсм-би? - гиҗ чичргсн му дууһар хәәкрчкәд, ууляд, бөөрдәд һархан хәәхләнь, чонмуд улм шидрлдәд, өмннь, хаалһднь һарад зогсҗ оркад, йовлһ өгхш. 
- Йир иим ик зовлң үзҗ йовхар, нам чонмудт шуучулад уксн чигн амрл … Мә, шуучтн. Танд хот болналв, - гиҗ хәәкрәд, уралан ишклһнләнь, хаҗуднь нег юмн сард гиһәд одлһнла, Булһн, чонмуд шүүрчкв болһад, хәрү киисәд одв … Киисәд зөвәрт кевтчкәд, деерән, хаҗудан хәләхнь, юмн уга. Бийән иләд бәрҗ үзчкәд, юмн чигн өвдхш, шарх-шавг чигн медгдхш … Үкс босад хәрү хәләхлә: гиинлдҗ бәәцхәсн чонмуд чигн уга, һәрәдәд шүүрсн юмн чигн уга. Эргәд доргшан хәләхнь, түдүкнд хойр- һурвн бүргмл дүрҗңнәд нисәд одв. Минь эн нег агчмин дотр болв, а Булһнд бүкл тоолҗ-томҗҗ болш уга цагт болсн болҗ медгдв. «Эзән зальг, яһҗ бәәсм энви? Үзгдләс әәһәд бәәх …» - гиһәд, әмән һарн алдтлан бульглҗ бәәсн зүркән тогтнулхан хәәсн бийднь, болҗ өгл уга, догдлад бәәв. Көөрк … Одак үзгдллән, махмудаснь киитн хар көлсн һарад, чинәнь алдрад, җе болад бәәв. «Нә, болтха …» - гиҗ келәд нульмчкад, Булһн цааранднь һарад йовб. Болв саначрлһнас авн һарсн эрмдгтә Булһна зүркн догдлад, нег ормдан тогтнҗ зогсҗ ядад, энүнд чееҗ уутьдсн болад бәәв. 
Булһн, көлнь һазр ишкҗ йовҗ йовх угань медгдл уга, дегдрәд йовна. 
Иигәд зөвәр чаңһур йовҗ йовсн Булһн, дорд-өмн бийдән, кец деер һал һарад, дала салата келәрн, ки аһар хавлад бәәсиг үзв. «Саак болҗ эс йовни …» - гиҗ бийдән зөвәр чаңһур келчкәд, һалыг хәләхәсн әәһәд, һазр шаһаһад, үкс гүн ишкмнәд дайлад одв. Һалд зөвәр өөрхнд зергләд ирлһнләнь, һал талас һурвн ик барг нохас хуцлдад, көндә дууһарн теегин сөөһин дүүрә дарад, күрсән тасчад идҗ оркх дүртәһәр ирҗ йовцхана. «Бас үзгдл … Уга, эрлг гидгнь эн кевтә» - гих ухан тольс гиһәд одв. Булһн далдк уутан авн, хойр һосан зун һартан атхчкад, һалас хаҗиһәд өмәрләд гүүлһнләнь, түрүн ирҗ йовсн ик хар амта өл-көк нохань Булһнур һәрәдәд, сәрсн уутынь «хав» гиҗ цокн, үмгәд, авад һарад одв. Дахлдн негнь һәрәдлһнлә Булһн нег һосан барун һартан авн, маңнаднь өгәд орксн, ноха келтәһәд хәрү һарад одв. Дәкн негинь эргәд, хуцад, Булһна хөрлһнд тогтнҗ йовтлнь, хойр залу күн дахлдн хәәкрлдәд, гүүлдәд һарад ирцхәв. 
ХОШТ 
Удл уга, Булһн үзгдл гиҗ бәәсн һалыннь көвәд, чиигтә хувцан ээһәд, хошин хөөчнрлә күүндәд суув. Зуухин һалын герлд хойр баахахн залус элк түргүр кевтчкәд, Булһниг соньмссн дүртәһәр хәләлдәд бәәцхәнә. Хәәснә сүүдр чирәднь тусад Булһна чирәг сәәнәр үзүлхш. Булһна хаҗуднь өвгәрг, маштг хар залу ирҗ сууһад, шүрүн хар сахлан мошкад, үг келх бәәдлтәһәр урлан ясад бәәв. Түүнә цаад хаҗуднь нег бичкәхн көвүн, бийәсн ут гирлг түшәд зогсад бәәнә. Эднә өмн хаҗуднь нәрхн ут кец көөһәд хөд кевтнә. Далваһад кевтсн хөд күрд- күрд гилдәд кевлһән кевәд, санамр шуукрлдад кевтцхәнә. 
- Кукн, әлдәс әлдәрән эн эҗго цаһан көдәһәр эн кевәрн йовҗ йовсчнь энв? - гиҗ Булһна чирә-зүс сүүдрт сәәнәр йилһҗ үзл уга, өвгн келв. 
- Эврән медҗ бәәхшв, - гиҗ Булһн ахрар келчкәд, улм һалур шидрдәд, зүн хормаһан татҗ авад, ээв. 
- Әлдәс әлдәрән йовҗ йовхан күн эс меддв, - гиҗ наадлснаһар келҗ оркад: - Манас юуһинь нуунач. Бидн чамд тусан халдахас биш, тушаһан йир халдахм бидн уга. 
- Та Шевий-та? - гиҗ Булһниг сурлһнла, өвгн үкс өндлзәд: 
- Ай, чи Булһний-чи? Нам хәәснә сүүдрт чирәчн үзгдхш. Мөн болхв, биш болхв гиһәд алңтрад бәәнәв. Ха, ха. Не, яһҗ йовнач. Келҗә. Ямаран хувцта һарснчнь энв? Нә, маниг яһҗ олҗ ирвч? - гиһәд, өвгн байрлн, сурврмударн Булһниг дарад хайҗ оркв. Эднь Дорҗин Долана хошин хөөчнр бәәцхәҗ. - Би бас, таньсн күүнә дүртә болна, зуг чирәнь үзгдҗ өгхш, - гиһәд нег кевтсн көвүн босад ирв. Булһниг үзчкәд, эдн маш икәр байрлцхав. - Би танд цугтнь үнәртнь келҗ өгсв. Зуг мини сургч юмн, цааранднь хаалһим нанд зааҗ өгтн. - Ямаран бәәдлтәһәр намаг энд бәәдгиг бийстн меднәт. Теднитн тесҗ бәәнә гидг, әмдин харалта юмн … - гиһәд келҗ йовтлнь, нег кевтсн залунь босад, зуух деерәс хәәс өргҗ авад орксн, зуухин һалын герл Булһна чирәд тусад, сарулдулад оркв. Булһна чирән зовкнь көкрәд, нүднь бәдәрләд бәәҗ. 
- Цәәһән ууцхатн, көвүд. Булһнд бас кетн, геснь өлсҗ йовдг болх, - гиҗ Манҗ өвгн келчкәд, дәкн соңсад суув. 
- Чееҗин киләстә йова-йовҗ, дегәд утдад, дәкәд болхла хот-хоолын шим угаһас көлтә харһцдг гем авсм эн. Бүкл нәәмн җилин эргцд эврәннь үрән үзл уга бәәһәд бәәхләрн, мини эк- эцк, ах-дү бас амрад бәәцхәдго болх. Тедн намаг чигн медцхәхш, би тедниг чигн яһсинь медхшив. Бүкл нәәмн җилин дуусн нег саамд мендән медлцҗ, золһлцл уга бәәнә гидг ямаран күчр юмн. Арһан бархларн, тавн наста Делгрән гертнь өнслҗ оркад, негхн таава һуйр күмстә, өрүнә гертәсн һарлав. Хәрҗ йовнав … Зуг хаалһан медҗ чадл уга йова-йовҗ, тана нохаст шуучулн алдсм тер, - гиҗ Булһн келчкәд, өмнән орксн үсн уга хар цә, нег бичкн хар һуйр хойриг өргәд авб. - Ончха-Эркт орх күн үүнәс тустан деегшән хәләһәд йовхмн. Зуг йовһн чамд күрнә гидг хату. Йовһн чи ода дола хонад күрхч. Чи, кукн, миниһәр болхла, хаҗһр юм һарһҗ бәәнәч. Көвүд һарһҗ, көлән җииҗ суухчн ода хол биш. Үдү дүңгә удан бәәһәд, тесҗ йовад, күн болҗ йовх күүкән хаяд хәрнәв гидг? Тер күүкнчнь яахмб, эврә бийчнь яахмч? Гертән күрч амрхв гиҗәнч? Төркнчн чамаг «буг» гиһәд көөһәд һарһцхах. Эн цагт бер болвас зовлң үзҗ, бас чамла әдл иигәд йовцханм. Чини иҗл әмтн дала, кукн. Арһ бәәнү? Тиим йоста юмн гил уга яахв. - Нә, наадкснь һә болтхал, ода тер күүкән кенә герт хайҗ бәәснчнь терв? Терчнь чама уга болхла, кенә бүлән нүд үзхв. Тер көзрин эзн Манҗ, әркин доск Долан, ховин эзн хадм экчнь түүгиг хәләхий? - Кукн, мини үг соңслч. Бичкә тиим хаҗһр юм һарһ. Килнц … Му нерн … Эн ухаһан хай, - гиҗ Манҗ өвгн келәд, Булһниг ширтн хәләһәд суув. Булһн ә угаһар, цәәһән ик дуртаһар сорад суув. Цуһар хадм экин харул нүднә хәләцәр кегддг, ода сул ямаран сән. Чамаг хаҗуһасчнь күн нүдәрн авч идн гиҗ бәәхш, бичкә тииг, ииг гиҗ күн келҗәхш, ямаран сән. Булһн күүнә һазрт ирснәс нааран, негхн саамд-санамр, хадм экин чичлһн уга, цә ууҗ сууснь эн. Цә үсн уга, хар болв чигн, хадм экин хәләвртә уусн җомбаһас әмтәхн болҗ медгдв. - Хәрү хәрхлә чигн тедү юмн болхгов Уга, хәрү хәрҗ болш уга. Яһад болв чигн төркндән күрнәв, - гиҗ Булһн нег мөслн келв. 
- Юмн болх уга. Ю кех билә тедн. Төөрәд, кеер хонсн болад, өрүндән герәрн орад од. Эндәс геринчнь наад бий күртл мөрн терг татад күргҗ оркс бидн, - гиһәд келәд бәәсн өвгнә таалврта сәәхн дун, бүлән сәәхн үг тоотнь Булһна судцн болһнинь цокад бәәнә. Кедү-кедү җиләс нааран иим җөөлн ду, таалврта сән үгмүд соңсад уга болхв? Манҗин итклтә сән үгмүд, делкән әәх-ичхәс эс хорҗ зогссн Булһниг эвтән орулад, унһаһад авб. Һанцхн Делгр … Кесгт күүндәд сууҗ-сууҗ, эдн тергн деер Булһнд ишкә делгҗ өгәд, бийснь селн хөөһән хәләлдәд кевтцхәв. 
Булһн теңгрт гилвкцхәсн сәәхн оддуд хәләһәд, хаҗудан бас нег «бичкә тииг» гиҗ закх юмн угад амрад, эн маш сәәхн сөөһин зүсн-зүүл юмсуд хәләһәд, байсмҗта кевтҗ-кевтҗ, сөөһин сәәхн номһн салькнд таалгдад, әмтәхн нөөрәр унтад одв. ШАТ Нарн зөвәр өөдән һарад одсн мандлад бәәнә, Эҗго көк тег, эргндән көкрәд бәәнә. Өрүни серҗңнсн серүн салькнас куч авад Басңгин бор дааһн, арһулхн җисҗ босад, умсрсн көк ноһаг идәд йовб. Мөрнәннь ә соңссн Басң өсрәд одв. Өндәһәд дааһан хәләчкәд, мусхлзад, босад утар суняв. Махмуднь мел нөгҗәсн болад, көндәҗ болл уга, амнь заварн хагсад бәәҗ. Босад энд-тендән харвад бара хәләчкәд, юмн эс үзгдхлә, дәкн йовһн суучкад, өвдгән теврәд уульв. - Яахв! Яахв! Эн эрм цаһан көдәд кенән күләхв?.. Басңгин нүднь харңһутрад, дотр бийнь будңһтрад одв … 
- Э, шатан мартчкҗв … Шат … Шат … - гиҗ хәәкрәд, өсрҗ босад, нег агчмин зуур дааһан тохҗ авад, шатан орад һарв. 
Ирәд, хар килһсн цулвр эмәлиннь тату хойриг залһҗ, оркад үзүртнь тееҗ һарсн чиидмгәс үлдсн цаһан-цаһан аадмгта шил уйчкад, шатас нег шил ус авчкад, харһнсн күүнәһәр, толһаһан хооран кеҗ бәәһәд, амндан кеһәд, хулд-хулд зальгад, цалд-цалд цальгрулад, нег кииһәр ууһад оркв. 
Эврә ундн хәрв … А дааһн?.. Дааһан юуһарн услхв? Шиләр мал услҗ болш уга. Цутххв? Мөрн мал цутхулш уга - негн, цутхсар ханш уга - хойр. Яахм болхв? Басңгин минь ода шинкн һарчах зуна сарин нарн мет мандлҗ, дала болҗ бәәсн чирә, дәкәд бүтңгүтрәд, нүднь аңһучин һарт бәргдсн аратын нүдн мет яахан медҗ ядад, хутхлзад, арл дотран эргәд гүүһәд бәәв. 
Арһ юундв? «Саальнь бәәв чигн саадг суулһнь уга» гидг юмн болв. Шатар дүүрң усн бәәв чигн, цаңһад үкҗ бәәх дааһан услдг сав уга гидг-ямаран арһ уга юмн. 
Әмд күн арһта. Толһата күүнә ухалҗ эс олсн юмн бәәхий? 
Басң үкс босн, шиләрн ус авад, шатын булңд бәәсн мокн деер асхад, норһҗ оркад, элдәд, бичкн оңһц кечкәд, дааһан услад хаңһав. Эврәннь олмһадан ханад, инән йовҗ дааһан чөдрләд улана амнд идүлчкәд, бийнь кец деегәр җаһамл, зеергн түүһәд һарв. 
Өрүн үд өөрдәд ирв. Басң тавлад, халун унтл әрв авсв гиһәд, дааһан дәкн нег услҗ авад, бийнь цадтлан ууҗ авад, нег шилиг тееҗ авад, хаалһдан орҗ авад совр-совр хатрад һарв. Өцклдүрк үзсн зовлң, үклиннь наад хаҗуһас гедр эргснь, маш ик байрт мартгдад ирв. Күн гидг тиим юмн чигн. Басңгин күслнь - зөрсн һазртан эрт күрх, эгч Булһнан эрт үзх - эн. 
БУЛҺНА ҮКЛ - Гергнчнь хәрү ирв … Буйн болх, энүгән нанас хол авич, - гиҗ Долана эмгн һазаһас уурлсн өңгтә орад ирв. Герт, һулмтын деед бийд, тевкрләд хурачксн барана өмн бийд көзр наач сууцхасн улс, хулс гилдәд одцхав. Эдн эн ормасн көндрл ута, хойрдгч хонгтан сууҗ бәәцхәснь эн. Йирин көзрин ард орад, түүнә дая буслһад сууцхадг улс бәәсн мөн. - Соңсҗ бәәнчи, Манҗ? Бийим эн баавһаһасн эрт сулдхҗ ас гинәв. Күүнә үг эс соңсдг, кеер хонад, кец дерләд, цугтаднь хормаһан делгҗ өгәд йовдг баавһата бәәхмбчи? - гиҗ эмгн дәкн цәңнәд одв. 
- Яһҗ? Ирсн болхла сән. Көзрән хайҗ һарш угав. Эврән шүүгдәд үкҗәнәв. Шүүгдәд үкҗәхинь үнд, - гиҗ келн, - цугтаднь, һалд бәәснднь, тәв, - гиҗ көзр хуваҗ бәәсн өндр хар залуд келв. - Соңсҗанч гинәв? Өдр сө угад гүүһәд йовхмб энчин? Дурта негнләһән йовад йовтха гиһәд дурнднь тәвчклчи үүгән, гилһнләнь: - Минь эн худлан кедү дәкҗ келҗ бәәнәт? Тана үг соңсл уга әлд бәәҗ тер, - гиҗ келн, Манҗ үкс босн, гүн ишкләд һарад одв. Торсн уга, эврәннь герт гүүҗ орҗ ирн, үүдн хоорндан кевтсн кемтркә иртә ик хар сүк авад, уралан ишкн, дайлҗ бәәһәд, көл богц деерән цааран хәләһәд кевтсн Булһна барун чикнәннь хулхар цокад орксн, күрңтрсн хар цусн Булһна чикнәс хагдад, өөдән һолһалад бәәв. Булһн му ду һарад хәәкрҗ оркн, чикән атхад киисәд одв. Булһна ду соңссн хотна улс көвә-зах, күүкд-шуухд уга хурад күрч ирлһнләнь, Манҗ, сүкән улм чаңһур атхсн, һаза һарад ирв. - Түүнәс эрт хуурхар бәәсн болхлатн - тер, - гиҗ келәд, Долана тал давад һарад одв. Хотна улс үүднә хоорнд үүмлдәд, яахан медҗ ядад бәәцхәв. Долана эмгн гүүҗ ирәд, гер деерк үүдиг буулһн йовҗ: - Хәрцхәтн, ю хәләцхәнәт? Юмн болсн уга, - гиҗ цуглрцхасн әмтнд келҗ йовна. Тер хоорнд Делгр һазаһас гүүҗ орҗ ирәд, һаран сарсаһад көлврәд кевтсн эк талан киисәд одв. Булһн әрә, чинән уга һарарн Делгриг арһулхн татҗ авад, үмсв. 
- Сәәхн иньг минь. Бас мини мөрәр бичкә одыч. Эк-эцк гидгчнь күчр юмн бәәҗл. Мини мөрәр бичә одыч. Чини цагчнь ямаран болхнь күн 
үзҗ ирәд уга, - гиҗ келәд ууляд, һанцхн үрән халун элкндән шахад, уданар татад үмсв. 
БАСҢ ДОЛАНАД 
- Мендвт, - гиҗ һазаһас орҗ ирҗ йовсн зөвин дунд нурһта, семәһәд бәәсн чирәтә, хар улан залу келчкәд, барана өмн бәәсн ширдгин захд өвдгләд суув. 
Менд-сенд, зәңг-зә сурлдҗ бәәһәд, Долан сурв: 
- Көвүн, әлдәс йовҗ йовнач? 
- Долан намаг таньҗ бәәхшийтә? Би Өтән Басңв, - гиҗ маасхлзн, гем уга чирәтәһәр инәһәд, келв. 
Долана чирә хүврчкәд, дәкн урдк кевәр санамр бәәдл һарсн болад одв. 
- Аа-а. Чи Басңгйчи? Нам таньш уга болад бәәҗч. Әвртәһәр өссмбчи? Нам нәәмн җил болҗ йовна эсий. Кесгәс нааран харһад уга бидн. Нә, танахс ямаран бәәцхәнә? Худ өвгн мендий? - гиһәд Долан хутхад хаяд оркв. 
Басң эс медгдсәр, эгчән орҗ ирхинь хәләһәд бәәнә. «Цәәг Долана эмгнә дү күүкн чанв. Яһсн болхв? Долана эмгнә өвр деер бәәсн күүкн кенә болхв? Сәәхн Булһнла әдл юмби? Булһна кевтә» , - гиҗ санад сууна. - Басң, эгчдән золһхар йовсн болхговч? - гиҗ Долан сурчкад, зөвәр улагчрчкад, һулмтын көвәһәс нег бичкн өвс шүүрч авчкад, хазад суув. - Э-э. Кесг җил үзл уга бәәсндән цуһар санлдад, намаг нег мендинь медәд, золһад ир гилә. Сөөнә эн деед бийдк шатын өөр хонад, ирҗ йовсм эн, - гиҗ Басң келв. 
- Болв, санснчнь күцшго юмн бәәҗ. Эгччнь эн дәәнә зах-зухар үлдҗ йовсн гемин зүүләр өңгрҗ одв, - гиҗ Долан келв. Энүг соңссн Басңгин гүрәнь көөгдәд, махмуднь халун төмрәр хәәрәд авсн мет ирвлзәд, толһан экнәс авн, көлин тавг күртл халу дөрәд, чичрңнәд одв. Басң яахан чигн медл уга, гилтклзәд, һазр шаһаһад одв. Тиигәд бәәтл, орнаннь өмн Делгриг теврҗ суусн Долана эмгн һарад одв, һарн, герләһән зергләд бәәсн нег герт орҗ ирн, саналдчкад суув. - Одак ирҗ йовситн дүнь бәәҗ. Сәәхн медснлә әдл харһҗ ирҗ йовхмби, - гиҗ келәд, эмгн өвр деерк Делгрән буулһад оркв. - Ядхдан маңһдур ирсн болхн яһна, - гиҗ гер дотр сууцхасн долан-нәәмн нег-негән дахсн медәтә эмгдин негнь келв. 
- Нә, болг, эн дүүднь медүләд келәд керг уга. Му нерн. Негнь медсн хөөннь Эрктн нутг цуһар медх гиҗ санхмн. Ичкевт, бүкл отг-нутг бузрдх. Ә угаһар дарчкхмн. А дүүднь халун гемәр әрлҗ одла гихмн, - гиҗ Долана эмгн келҗ сууна. Нам үгдән дегәд шилтхләрн, ардан наач бәәсн Делгриг һарч одсиг медсн уга. - Өрәл әмтә нег баавһаһас көлтә сәәхн залуһин нер бузрдхмн биш. - Э-э. Тиим болл уга, - гиҗ гертк эмгд нег дууһар ярд гилдәд одцхав. Арһ бәәнү. Аюһинь дахад бәәх зөвтә улсмуд эмгд болҗана. 
- Баава! Баава! Аавинд нег … нег Басң … Басң гидг залу ирвә … Ики холас йовбв гинә … кеер … кеер … хонв гинә. Аав, Булһнчнь тендәһә халун гемәр үкҗ одв гинә, - гиҗ һазаһас гүүҗ орҗ ирҗ йовсн Делгр, әрә көндрҗ кевтсн экдән келәд, ээмәснь татв. 
Булһн бәәсн чидлән хураһад, әндлзчкәд, нүдән икдүләд, Делгриг сурҗах дүртәһәр хәләв. «Үзгдл болхв? Зүүдн болхв? … Уга, Делгр эн зогсҗ бәәнм. Мөн … Делгр, - гиҗ Булһн алңтрад йоста үнн, худлынь медҗ ядад бәәв. Сананд орш уга юмн. Бүкл нәәмн җилд үзгдл уга бәәсн улс, минь үүнлә яһҗ харһҗ ирх билә? - Уга … Делгр. Наарич, - гиһәд Делгриг дуудҗ авад, үмсчкәд: - Мөн … Ирсн болҗана. Ода намаг халун гемәр үкв гиҗ юңгад келҗәхмб? Булһна нүднь эргәд, толһань шуугад, зүркнь бульглад одв. 
- Делгр, бәс гиҗәһәд, тер күүһән аавинәс һархлань, күүнд медүлл уга, Булһн энд бәәнә гиһәд дахулад авад ир. Терчнь мини дү, - гиҗ келәд, Делгриг дәкн авад үмсчкәд, йовулад оркв. Делгр эс медгцәр гүүҗ һарад Долана тал гүүһәд йовад одв. «Юн Басң болхв? Аальта юмн. Мана Басң мөн болхв, биш болхв?» - гих ухата Булһн дәкн хәрү хәләҗ авад кевтв. Булһна барун һарнь, барун халхтаһан мел цусн. Чикнә хулхас һооҗад бәәсн нигт күрң цусн орндг, хувц-хунр, бәәсн бий күртлнь будҗ. Цусн зогсх чигн бәәдл уга. Әмд бийнь кимр болсн цаһан чирә цәәһәд оч. Булһн иргләд, ардк төркән нүдндән үзәд, түңшәд, зовлңгин икиг үзәд кевтнә. 
Төрүц нег әмтә-киитә юмн орҗ, шаһаҗ, ямаран бәәхинь сурхш … 
Көөрк … Күүнә һазрт һанцарн гидг күчр юмн бәәҗл … 
СӨӨДНЬ 
- Мөрән хәләхмн кевтә, - гиҗ келәд, Басң һарад одсн, холын харан тасрад бәәҗ. 
Герт үлдсн улс, Басңгиг һарлһнла хоорндан шимлдәд, нуух болад батлад авч оркв. 
Басң уралан йовад, тергнд күрәд ирлһнлә, өмнәснь Делгр һарад ирв. 
- Төрл … Төрл залу, наарит, - гиһәд Басңгиг дуудҗ авчкад, арһулхн шимлдәд: 
- Баав таниг харңһу болхла күрәд ир гилә. Тенд гертән кевтнә. Мел цусн … Күүнд бичкә медгд гилә, - гиҗ өкәр келәрн келәд, Басңгин өвдг деер һарад суучкад, күзүһинь теврв. Басң Делгриг теврәд, зөвәр сууҗаһад, терг ташрлад, ардаран эргәд, алдл уга хәлән йовҗ герин ар бийднь ирәд, чиңнәд зогсв. Гертәс ирглсн дун һархас биш, нань ә һархш. 
- Үүнд бәәнү? - гиҗ Делгрәс сурн, гериг эргәд, шурд гиһәд орҗ ирәд, үүдинь дораснь оньслчкад, арһулхн Булһн тал одад: 
- Булһн! Булһн! - көндрәд нүдән секхләнь: - Би Басңв, - гиҗ келәд, йовһн суув. 
- Яа, ях. Хи-хи, - гиһәд байрлн һашудсн дууһар шугшҗ оркад, әрә көндрәд, киитн һарарн Басңгин һар атхчкад: 
- Һаха хадрсн һазртнь 
Һанцарн бичкә йович, 
Һазаран элктә эдндән 
Эсвән бичкә медүлич … - 
гиҗ келн: 
- Эн һазрчнь чамд сә халдах һазр биш. Чамаг дала үг келҗ бәрҗ болш уга. Әмтн унтлһнла үүнәс әрл. Зуг күүким эднә һарт бичкә үлдә. Авн йов. 
Би үкхиннь өмн өргн дор бәәнәв. Сән цагла ирвч … А намаг яһсиг Делгрәс сур. Ухата юмн, чамд цугтаһинь келҗ өгх - гиҗ келҗ йовад зогслһнлань, Басң сурв: 
- Нә, яһҗ йовхв. Дааһм әрән гиҗ ирв. Ода йовҗ өгш уга. 
- Эн өмн бийд, Хар-Цох гидг толһад эднәхнә хөөнә хош йовна. Түүнд Шев гиһәд нег өвгн бәәнә, түүнәс мөрн тергинь татулҗ авад хәр. Эк-эцкдән менд кел. Ханҗ бәәнәв гивә ги, - гиҗ келәд, саналдв. - Нә … - Удан бичкә су, медгдҗ … однач … Делгр, йовнчи? Баавчн үкҗ бәәнәв. Ода Басңган дахад йов. Нәйи? - гиҗ Делгрәс сурад, авад үмсв. - Йовна. Кааканд одхий? - гиҗ Делгр сурв. - Э. Каакандан одхч. Күүким сәәнәр хәләҗ йов. Йир мини мөрәр бичкә келһ. Эврәннь дуран суңһад, эврәннь дурар, әл сансарн йовтха. Нә менд гертән күр, - гиҗ келәд Басңгиг һарһчкад, Булһн удл уга, эмәлин ә соңсн, амр болчкад, төвкнүн, орн деерән, ардан хәләш угаһар унтв …