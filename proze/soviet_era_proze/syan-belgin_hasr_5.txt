Хойр одн
Очерк
Эн саамдан бичкн көк машиһәр Элст орҗ йовлав. Харңһу сөөһин бийднь машинә хойр һал нүднь хаалһд тусад, өмн зөвәр герлтәд йовна. Тер герлд машинә өмн зулад гүүҗ йовх туула тодрха үзгднә.
Машин гүүһәд йовна. Шофер дуулад чигн йовна. Дуулҗ йовсн шофер гүүҗ йовсн туулаг һарһад көөв. Тиигҗ йовад, туула дальтрв, терүг дахад, негл эвтә мөрн кевтәһәр машин тогтн тусад, таг зогсв.
Шоферин хаҗуд суусн би үкс буувув. «Хамхрҗ одв билтәл», - гиһәд шоферт дотран уурм күрв.
- Машин хамхрсн уга. Бичә әәтн, - гиҗ келәд, шофер бас буув. Машинәннь өмн бийд ирәд, зүн төгән өөрәс кевтсн туулаг үргәһәд босхв. Туула босн, гүүһәд йовад одв. Шофер машинәннь өмн инәһәд зогсв.
- Энчн юн туулав? - гиҗ зөрц сурув.
- Одак мана көөҗ йовсн туула. Әәмәд машинд дәвргдн гихләнь, би доран таг зогсув. Эн метәр, кү бас дәврл уга һарч болхмн.
Тиигәд күүндә бәәҗ, шофер эс медгчәр улм-улм
утдхад ирв. Һуч һарсн маштг цоохр залу иим күүрсг болх гиҗ өдрәрнь санҗ йовсн угав. Тиигәд машиһән көндән гиҗәтлнь, теңгрәс нег одн киисәд, ардан утар татад солңһтрад одв.
- Хәлә, хәлә! Теңгр һал цацҗ бәәнә. Шулун йовий, - гиҗ шоглх санан угаһар келв.
- Энтн кергтә юмн биш. Би үзләв одн киислһиг! Хойр одн зерг киислә, - гиҗ шофер келәд, «соңсхар бәәнч али угай?» - гих дүрстәһәр нанур хәләв.
Терүгинь медчкәд, дәкәд нам соңсх дурм күрәд:
- Не, бүрүц келтн, соңсий? - гивүв.
- ...Манахн тиигхд Ачнрин борд билә. Мини авһм күнд гемәр гемнәд, Һурвда хурл орад, усинь үзүләд хәрҗ йовлав. Гертәсн өрүн өрлә мордсн, урд сөөднь нөр уга, өдрин дуусн мөрн деер цокгдсн, - ора болсн цаг, мөрн деерән үргләд йовнав. Сө харңһу, нам төөрх-бәрх гих ухан орҗ йовхш.
Нөр күрәд, мөрн деерән медг-үлг үргләд унтад йовнав. Тиигҗ йовтлм, герлтсн болад одв. Хәләхлә: улан һал солңһтрад, хойр һал одн теңгрин көвәһәр эрлзәд гүүв.
«Дәрк, дәрк! Энчн юн билә?» - гиҗ санхла, нөр сергсн болад одв. Хойр одн холвлдҗ авад, холдҗ одчкад, дәкәд өөрдәд-өөрдәд ирчкәд, дәкн холдад гүүһәд бәәнә. Орчлң оңдархла, одна киислһн чигн өвәрц. Ода, яахв, арһ уга. Һанцхн нан деер болҗахш, һазр орчлң деер цуһарһаднь болҗах.   Тиигәд хатрад йовнав.
Одд өөрдәд ирв. Өөрдснь баһдсн кевтә «күр-күр» - гиһәд күрҗңнв. Мөрм үргәд хултхлзв. Эврә бийм әәһәд, бас агдһлзув. Генткн хойр одн уга болад одв. Зугар күрҗңндгнь зогсад уга.
Дарунь гилтә тер тусас күн дуудв. Күрәд ирхлә, автомобиль бәәҗ. Шин тогтсн совхозин машин балһс орҗ йовад төөрч. Тиигәд гертән ирхлә, шалтгта авһм сән болад, сергәд бәәсн бәәҗ.
- Тиим одн киислһ үзләв. Түүнә хөөн тер «одар» герл кеҗ авад, маши гүүлгдг болув, - гиһәд шофер инәв.
1935 җ.