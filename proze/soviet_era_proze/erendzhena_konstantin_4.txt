ХОЙРДГЧ ДЕГТР

Негдгч бөлг
ӘЛӘД АМРЛ УГА
Бата Муузра хойр Дунд-нур, һооҗур, Шодңгт һолмудын экәр торад, Ялмт һолын экәр көмрәд орад ирв.
　　—Эн һолын экнд 1922-гч җил намаг Красн сотьнд церглҗәтл һурвн күн алгдсн һазр. Тер һурвна негнь манахна Азда Китә гидг күн бәәсмн, — гиҗ Муузра мөрд зогсад амрх хоорнд, тәмк ораҗаһад келв.
　　—Яһад алгдсмби? Келхнтн, харҗахар соңсий, — гиҗ Бата Муузраһас сурв.
　　—Манахнд Азда Китә гиһәд эк-эцк чигн, мал-гер чигн уга шудрмг шулун-дулун күн билә. Көдлмш кенә, күүнд заргдна гидг юм төрүц меддмн биш. Икәр өгснднь — хонад, баһар өгснднь — үдләд гилтә, йовдг әлә, елдң күн бәәсмн.
Бийнь орс келтә, олнд таньлта Согтун күүтр, Җимгнә күүтр, Көглт эргәд йовҗ оддмн. Тиигәд кесгтән уга болҗ одад, хәрү хальмгудан эргәд йовснь үзгддг билә. Тер Җимгнә күүтр — Федосеевк гидг селәнд Абрамов, Лукьянов Егор гиһәд күчтә гидг әлә, азд, орһад-бултад, әмт даҗрад, хөөткс тонад, хулха кедг улс бәәсмн. Китә тер хойрла залһлдата, хулха-булань негн бәәҗ.
Тиигәд энд-тенд эргәд йовхларн хама олзта, орута юмн бәәхинь медчкәд, тедндән зәңглдг бәәҗ. Китәг тиим гиҗ күн харлдго бәәсмн.
Минь энүнәс ик хол биш Өрктин экн гидг һазрт Көкин Ноха гиһәд биидән зөв малта, байна тоонд орад бәәм күн бәәсмн. Теднәд мал-геринь хәләлцәд дахад нүүһәд йовдг хойр угатя өрк-бүл бәәҗ. Тиигәд ,һурвн ишкә гер Өрктин экнд малын идгәр ирҗ бууҗ.
Көкин Ноха бийнь иигән-тиигән туршул йовад малан хулдад, соляд-доляд бәәдг арһта күн. Тер әмтн алгддг намр Ноха Сарпуль орад, малар дольг кеһәд, цаһан һуйрин буудя авч ирсн бәәҗ. Буудя болҗ-болҗ һурвн човал бәәҗ.Нода буудя авч ирсиг Абрамов Лукьянов хойр медчкдг болна. «Ода эн һурвн өрк сельсоветәсн хол,.. эҗго һазрт бәәнә., Эдниг дурндан тонҗ болхмн, манд һуйр кергтә», — гиҗ эдн ухална...
Нег харңһу сө, хошад мөрнд татсн хойр бричк тергтә улс ирәд һурвн герин өрк-бүлинь цугтнь нег гертнь хураһад нег чигн кү кел һарһл уга хаһад ална. Цуһар хәәкрлдәд, уульлдад, мерглдәд бәәнә. «Авхан автн! Әмнм бидн менд өршәтн!» — гилдәд, мөлклдәд бәәцхәнә.
　　Дун уга, Нохаһас авн экләд, әмтиг көтлҗ авч ирәд, бууһин дун холд бичә сонстха гиһәд маннаһарнь пистулар хаһад-хаһад унһаһад бәәнә.   Нохан гергн йистә күүкән ут хорма доран бултулна. Күүкн экиннь белкүснәснь тевргчкәд, экән хаһад унһахла ут хорма дор үзгдл ута эк доран даргдад унна. Цуһараһинь алад, үүдинь хаачкад, гермүдинь негҗәд буудя хәәнә, буудя уга болна. Ноха буудяһан үвлзцдән бултулсн бәәҗ.
　　Тиигәд һурвн гер дотр үнтә үч, девл, торһн өлг-эдинь цугтнь ачҗ авад йовҗ одна.
　　Ухан-сегән уга эк доран унсн күүкнд серл орад, татамааҗа бәәҗ босна. Өр цәәҗ йовна. Нег-негн деерән унсн улс әрә барс-бурс үзгднә, кен-ян, хама бәәхнь медгдхш. һаза үкрмүдин мөөрлдән, хөөдин мәәллдән, нохасин уульн хуцлдан ниргәд бәәнә.
Күүкн, нернь Намҗл, босад, үүдән әрә гиҗ тәәләд һарна. Үкрмүд өмәрән хәләһәд цүврәд һарч йовна, туһлмуднь зелән таслад, экән дахлдад, мөөрлдәд, ниргәд йовна.
Нохас хотнас зөвәр хол гүүҗ һарад, хәрү хәләлдәд, сууһад, уульн хуцлдад бәәцхәнә. Хөд цааран деләд Җимгнә күүтр хәләһәд һарч йовна.
Намҗл гер болһна үүдар шаһаһад таньдг улсин, үр күүкд-көвүдин нер келәд, дуудад хәәкрнә, әмтә күн ду һархш... Тиигә йовҗ генткн серл орад, хөөдин ардас гүүһәд, хәрү залад сельсовет тал хәләлһәд идүлчкәд, бийнь гүүһә-гүүһә йовҗ сельсовет бәәсн хотнд күрн, хотна захд харһцад унна.
　　— На, ца! Эн юн күүкмб? Ямаран шалтанла харһад одсн болхв? Хәләтн, суртн, таньтн! — боллдад, әмтн ниргв. Эмгд, өвгд эвләд, ус бүргнүлә бәәтл күүкн нүдән хәләһәд, ам, хамран кендәһәд серл орв, зуг үг нәәрүлҗ келҗ чадхш. Деегшән нарн суух тал хәләһәд, зааһад докъя өгнә. 
Әмтн хурлдад, нег-негнәсн сурлдад хутхлдҗ йовхл Ңамҗлин бараһар дахҗ ирсн ик күзү алг хар ноха хотна захд уульн хуцснь соңсгдна. Залус нохаһур гүүлдәд ирхлә нег күн нохаг таньв. Мөрд, темәдин түрүн бәргдсинь унҗ авад, деегшән довтлдад һарцхав. Күзү алг хар ноха мөртә улсин өмн Өрктин эк хәләһәд һарад гүүв. Нохан ардас довтлдад Өрктин экнд бәәсн һурвн герт күрәд ирцхәв. Тулһлад бәрсн һурвн ишкә гермүд, тулһин һурвн киитн темр шиирс мет тагчг... Әмтә юмн гер шидрт үзгдхш. Барун ар захин герәс күүнә цусна күңкшг үнр һарна. Ик баһ уга, кегшн залу уга көк мөсн болҗ унцхаҗ, нам кү таньҗ болҗахш.
　　Дор ормасн цаг түдл уга Элстд зәңг илгәв. Тиигхд мана Красн.сотнь орһдулмуд, зеләдлә көөлдәд оньдин белн, зер-зевәрн агсата бәәдг билә. һурвн мөрнд татсн тачанк деер углчксн пулемет чигн бәәлә.
　　«Өрктин экнд хөрк кегн кү алҗ!» — гисн зәңг соңсн мана командир: — Мөрндән мордтн! — гисн заавр өгв. Довтлдад һарвидн. Торл уга гүүлгүләд Хар Булгар орад, һазрч улс дахулҗ авад, һурвн герт ирәд мер хазлвидн.
Гермүдәс барун талагшан эргәд һарсн төмр шиинтә төгәсин мөр шората хаалһар барс-бүрс үзгдҗ йовад, өвстә бетктә һазрар бүтүрҗ һарад геедрҗ одв.
Олн меддг Лукьянов Абрамов хойр өзднгин ааль болх гиҗ харлҗ йовнавидн... Сала, судлмуд үлдәл уга негҗәд, хар тәрән заагур тарвалдад орувидн.
Зөвәр хол Оватын һол ордг хойр тегән хаалһар нег ут хормата күн һол урудх бәәдлтә шурд-шурд гиһәд йовад йовна. Мана әңгин командир дурнаван нүднәсн тач авад уга бәәҗ заквр өгчәнә: — Үкс йовҗ тер кү бәртн!
Бидн ирвсн әдл мөртә хойр күн дарунь гүүлгәд күрәд ирвидн. Өвдгиннь дорд бийәр тәәрсн, хормаһинь хәрү имкрәд уга бор өрмгтә төмр тайг түшсн гүүдглсн хар залу Азда Китә.
— Китә, менд!              	
— Менд...
— Альдас йовҗ йовнат?

　　—Яа, эн орсмудар эргәд йовҗ йовад, төрл-садарн орад мендләд һарслч гиҗ йовнав, — гив.
　　—Не, энд иим ик шалтан харһсн бәәнә... Та юм соңсвт?
—Уга! Кезә болсн бәәдлтә? — гиҗ хәрү манас сурв.
　　—Не, тиигхлә йовий! Эн алднас нег чигн кү салһҗ йовулх улс бишвидн.
　　—Яа, залус, нанар ю кенәт! Намаг эс таньдг бишт. Манахна таньдг күн эврәннь кергәр йовҗ йовна гиһәд, эвинь олад келчктн, — гиҗ темр тайгарн һазр хучлад дорагшан хәләв.
　　—Не, тер тайган нааран өгтн! — гиҗ мини әәрк күн сурв. Киитән тайгинь авад, бийинь тәвн гиҗәнә гиҗ медәд, «автн-автн» гиҗ тайгиннь матьхр бәрдгинь деегшән кеһәд, мини үүрин эмәлин бүүргт өлгәд, эргәд һархар седв. Болв Китәд сана, серл өгл уга тууһад авч ирвидн.
Терүнәсн цаарлад Җимгнә күүтрт өөрдҗ йовсн цаг-цагла, күн турш өндрәр урһсн хар тәрән заагт нег күн шовс узгдәд уга болҗ одв.
　　—Бүслтн! — болҗ командир закв. Аарглҗ авад өөрдж ирҗ йовхла, ик ооврта, хойр галгр көвәнь цустсн нүдтә, хар сахлта орс босв.
　　—Абрамов! — гиҗ манла йовсн маштг шар Семен хәәкрв.
　　—һаран өрг! — гиҗ мана командир закв. һаран өргәд зогсв. Барун таша деерән ул гертә наган пистул дүүҗлҗ, нань юмн уга бәәҗ. Хойр һаринь арднь һанзһар күләд, хар килһсн цулврар күзүнднь цалмдад тууһад һарвидн. Наатксинь сурад, зөвәр удан  көтләд йовад орквидн, үг келҗ өгчәхш.
　　—Э, манахна нег залуг хулхаһинь бәрүлҗ өгснд өшәркәд шитмәр дарулҗаһад агтлсн аврлт уга, Абрамов, ода бәргдвч, кишва ноха!—гиҗ мана сотньд йовсн хашхнра хар залу хәәкрҗ ирәд мөрн деерән босн ишклҗәһәд малядв. Эндәснь нег залу  ирәд хойр күн селн малядад оркхла:
　　—Келҗ өгнәв, бийим бичә цоктн! — гиһәд, мөргәд киисәд бәәв Зуна цагт шоодрагин мал орулдг кеер бәәсн сег дор хойр тергн ацаһан орулад, соломар хучад Егорнь манҗаҗ.
　　һурвн герин өлг-эд цуг зүсәрн бәәнә, дальтрҗ чаддг арһ эдңд уга болв. һурвлаһинь сельсовет тал авч ирәд сарад дүрчкәд күүкиг эвлҗ мөшкх кергтә болвидн.
　　Намҗлд хот-хоолынь өгәд, олн шууган уга герт авч ирәд, өвгд, эмгд эвлә сурад бәәҗ,  келүлҗ авснь эн болв:
Нарн сууҗ йовсн цагла, бор мөртә, бор өрмгтә. эгцлсн хар сахлта нег халхдан сөрвтә, хальмг күн манад ирҗ буула. Мөрән герин өмн зөвәр тедүкн чөдрлчкәд, аавла ю-бис күүндәд суула. Манахн әрк нерҗәләвидн. Удл уга әрк болвшавринь хуулад бәкрстә әркиг авад тәвҗ өгв. Аав әркән одак ирсн залута уув. Би аармг күләҗәһәд, ик хәәснә бүркәс   авхла, аарм-ган авад, деернь үс келгҗ авад герин һаза сүүдрт һарув.
Бүрс гиһәд харңһутрад ирхлә, одак бор өрмгтә залу мөрн талан одад, эмәлиннь бүүргт өлгәтә бәәсн бу авад нарн суух тал хәләҗәһәд һурв хав.
　　Мана күзү алг хар ноха тер күн тал дәврәд хуцв, аав һарад «ду таср!» гиһәд көөчкв, ноха мини өөр ирәд әңкләд кевтв.
　　—Бу хаһад әмт чочаһад яһҗанач? — гиҗ аав тер залу тал өөрдв. 
　　— Чон уульсн ә һарв. Тегәд танаг чон бичә эргтхә гиҗ әәлһҗәнәв, — гиҗ келсинь соңслав. Дәкәд зөвәр болҗаһад: нохас хуцад, тергдин ә һарв... Одак бор өрмгтә залу гүүһәд һарч ирәд келв:
　　—Цаатн орһдул, тонул улс ирҗ йовна үкс гиҗ тер герүр ортн гиҗ маниг ардк герүр көөв. Аав ахта улсиг тиигән авад күрч ирсмн бәәҗ. Цуһар хурсн цагт үүд хаачкад, мана аавиг хойр күн чирәд һарв. Аав һаран намчлад: «Аврам, яһҗаснчн энв?» — гисн ә соңсгдв, бууһин дун «таш!» — гив...
— Мини эк чишкҗ ууляд, намаг хорма доран орулсинь меднәв, цааранднь юм медхшв. «Таш-таш» гиһәд бүтң бууһин дун һарад бәәлә... Өрүнднь босхлам...— гичкәд, күүкн үгән келҗ чадад, хаҗутшан эргәд, хойр һарарн юм шүүрхәр седсн бәәдл һарад, келнь ээдрәд, чирәнь хумхлдад одв... Нег үг алдл уга оньһҗ соңсҗасн улсиг докъя өгч һарһад, деерәс ирсн мөшкәч күүкнә авһ бергн хойр үлдхлә күүкиг дәкнәс авн талдан үгмүдәр аадрулад, ю бис күүндҗәһәд толһань эргдгнь уурхла:
　　—Намҗл, чи тер танад ирсн бор өрмгтә күн ода ирхлә таньхвч? Тер күүнчн энд ирсн бәәнә, — гиҗ, ик эвлүнәр мешкәч толһаһинь илҗ сурв.
　　—Таньхв! Таньхв! — гиҗ, Намҗл дор ормасн босв, хойр нүднь һал ассн болад, өөрән бәәсн улс заагт бор өрмгтә кү хәәв.
Тиигәд Китән өөр, Китәлә әдл урһцта хойр залуст әдл бор өрмг өмскәд, сельсоветин һаза олн дунд һурвлаһинь зогсачкад, Намҗлыг дахулҗ ирәд:
　　—Танад ирҗ буусн бор мөртә күн, эн һурвна алькнь болх бәәдлтә? — гиҗ мешкәч сурв.
　　Намҗл үзүлсн һурвн залусиг тедүкнәс дун уга хар толһаһаснь авн, хошад көлмуд күртлнь хәләҗ-хәләҗ:
　　—Манад ирсн бор мөртә күн эн бәәнә! — гиҗ Китән бор өрмгин хормаһас татв...
　　Китән хойр тал зогсҗасн залус Китә тал кулс гилдәд хәләчкәд, театрин сцен деерк көшг мет хойр талагшан дегц заагрв. Китә һанцарн һазрт хатхчксн һасн болад менрәд зогсв.
　　—Не, чи ода ю келнәч? Келән бүкләр зальгчквч? Ичртән ишкә хаасн, идхдән хор кесн йовдл гидг эн. Хөрн негн күүнә хәәртә сәкүсд, хар бийәрчн һарчана! Хавснасчн дегәләд өлгв чигн, хальмг күн ях гихн уга! Аляһан амндан зуусн, альхн деерән шумр шатасн, төөрсн бух болсн, тошсн һодьл болсн, келәрн келдүр кесн, кишва ноха! Эврән һарарн элкичн ярнав! — гиҗ ик ооврта, өндр нурһта, харсгта хойр ик нүдтә, үрст босдг бөк Санҗ халурхҗ босв.
　　Бууһан бәрәд зогсҗасн хойр салдс Санҗиг Китәд күргсн уга. Эн күүнә харм төрәд халурхҗ келсн үг Китән чикнә һазаһур одсн бәәдл һарв.
　　Төгәлнг. зогсҗасн улс, көгшн - залу уга, ик - баһ уга икр-өрәсн уга, хадад авчксн хан хулсна архньг мет дун уга менрлрдв «Аврлт уга йовдлинь ашнь иимҗ!"  иигҗ  эдн санлдв. Нүд ирмтл ухан орсн Китә өргн - таңна хойран әрә зааглҗ келв:
　　—Ода юн гихв... Мини әмнд күрхәр үлдсн эрлг эн гихәс биш нань юн гихв. — Таньчкад эргәд йовҗ одсн күүкнә орм хәләһәд, Китә һанцхарн шоваҗ зогсв.
Мана сотня командир, Салын Тугтнас ирсн, Очра Мишк гидг күн билә. Тохмин угатя, баһасн авн орст заргдҗ өссн, «хар усн деер өрм бәәлһм» орс келтә күн бәәсмн.
Элстд сотнь тогтахд угатя, батрак улс цуглулҗ авла. Тиигхд Мишкиг сурһуль уга болв чигн, сән орс келтә, батрак тохмта күн гиһәд сотня командир шиидлә. Өрүн, асхнд җора бор мөр унчкад, өөрән отрядан дахулчкад, хоңхта гармуль татн дууллдад, ду һарһад Элстин уульнцар йовад оркхлань әмтн икәр өврдг бәәсмн.
Мишк, сотнясн Бүтүкән Гришк, Санҗин Сумъян гидг шүрүтә, киитн зүрктә хойр залу дуудҗ авад, закҗана:
　　—Эн һурвн бандитнрмүдиг эндрин бииднь Элстд күргтн. Зулх бәәдл һархлань зууран «геечктн!» — иигҗ келн, нүдән ирмәд «токарчктн» гисн докъя өгв. Сумъян Гришк хойр һурвн деермчнриг һармудынь арднь күләд, күзүһинь килһсн арһмҗар оосрлад тууҗ авад һарв.
　　Шорвин кецд Зеленый йовдгҗ гисн зәңгәр бидн Көглт тал тедниг урхдҗ һарвидн.
　　Сумъян Гришк хойр һурвн алачнриг эн һолын экн күртл бүтүһәр тууҗ ирәд, күзүнәннь холваринь тәвәд тууҗ йовад, хойринь гиҗгәрнь хаһад унһахла, Китә хәрү эргәд нурһарн йовн-йовҗ:
　　—Бидн нег номта, нег бурхта улслм, намаг эн үк-ләс тәвчкхнтн? Чи, Сумъян, экин заян мини зе көвүнч, «Зееһин келн — хорн, наһцхин һар — күнд» гидг эс билү? Наһцхан хармнхнчн, — гиһәд, мөрнә өргн дор орн алдад яңшад йовна.
　　Сумъян тав хадган ээмәсн буулһҗ авад: «Цааран эрг!» — гиһәд, төвлнә.
　　—Айд, айд! Буйн болтха, бичә ха! Чамд алсн тооднь йилһл бәәхш, һарим тәв, би мөргж авнав, шажн бурхдт мөргнәв, шар нарнд мөргнәв! — гиҗ ээрнә.
　　—Не, цааран эрг, һаричнь сулдхнав, мөргҗ ав,— гиһәд, Сумъян мөрнәсн буух бәәдл һарч йовад Китәг цааран эрглһнләнь мөрнәнь хойр чикн хоорндаһур хаһад унһана.
Бууһин утан талрад уга бәәтл, эднә ардас дала әдл мөртә улс довтлдад аашна.   Тиигн гихнь одак алгдсн һурвн андиг, эднәс булаҗ авхар йовсн Мослак гидг күн толһачта бандитнр бәәҗ...
Тиигәд мел утхин ир деер аврлт уга алачнрас хөөгсн болдг. әрвҗго оратсн болхла тедниг алдулад авчкх бәәҗ.
　　— Аляд амр уга гидг тер. һурвн мишг буудян төлә харадан бәәсн хөрн негн күн әмәрн шордна гидг ямаран шалтан, — гиҗ Муузра келврән төгсәв.
　　Үд кецәһәд оч. Кармга Эрнҗәнә садта үвлзң күриһәд үзгдәд бәәв. Баахн уста һол һатлад, хаалһас хаҗиһәд Муузра мөрдән зогсаһад, хомутмудыннь боодһас чаң-һаһад, сальк өрүлҗ зогсачкад, тедүкн бәәсн бетк өвсн деер оч сууһад, тәмк эн һарһв.
　　— Әвртә гидг әәмшгтә тууҗ келҗ өгвт. Тер Китәг таньсн күүкн ода бәәнү? — гиһәд, Бата Муузран өөр одад, тохаһарн һазр түшәд кецәлдв.
　　Муузран һанздан һал өгәд хайчксн хустгас авн бавһр бетк дәрвкҗ шатв. Цог өсрәд, өөрк беткст орв.
　　—Яһлав цаатн түүмр!.. — гиһәд, Бата гүүҗ одад, көләрн девсәд, унтрахар седв.
　　Муузра үкс босад тергн деерән делгҗ йовсн ишкәһән авад гүүҗ одад түүмриг сөрн цокв, Бата Муузран брезент өрмг авад цокв. Тиигәд хоюрн сәвлдә йовҗ әрә гиҗ түүмрән унтрав.
　　—Йо, ях, көшәд бәәвв. Яһсн омлһн шатдг юмб! Зүн биидән цокхла барун бийәр дәрвкнә, барун биидән цокхла зүн бийәр дәрвкнә, нам иигәд унтрасмдн сән болв. эс гиҗ тер овалһта колхозин өвснд күрх бәәҗ. Маниг зарһд өгәд алх билә, — гиһәд, Бата ханц, хормаһан саҗад тергн тал өөрдв.
Теегт шатсн түүмрәс әәмшгтә юмн уга, эрт үзснчн сән болв, — гиһәд, Муузра цаһан өвс үмтәҗ авад Батан ардк, өмнкинь арчҗ өгв. Батан нег норн шилвнь зәвәр хорсад бәәнә, тер бийнь тенүгән керглҗәхмн уга. Шатсн һазр ик хар толв болад, энд-тенднь медг-үлг көк утан бүргәд үлдв.
Ах дү хойр асхн серү дахад Элстин ардк цоңх деер бәәсн маштг цаһан шавр герин һаза ирәд буув. Кован Лиҗ гертән бәәҗ, һаза зогссн терг терзәр үзәд һарч ирәд мендләд, мөрдинь тәәлцәд:
—Герт ортн. Амулң, цә чан!
　　—Не, танахн биид ямаран зәңг-зә бәәнә?-Эн җил урһц ямаран болв? Келҗәтн, — гиһәд, герин эзн һазаһан «ракета» гиҗ, бичәтә толһа уга хадастын бәәдлтә папиросмуд хустгтаг тәвҗ өгәд, күүндә эклв.
Цә чанад, хот болһад өгч йовад герин эзн гергн Амулң Бата тал өөрдәд:
　　—Ю әәҗәнәв, көвүн, эн киилгчн яһсмб? Көөтә һазр деер көлвәдәд бәәсмч, яһсмч! Тәәлҗ ас, уһаҗ өгнәв, — гив.
　　Бата хойр ээм деегүрн бийән эргүләд хәләчкәд, ичсн бәәдл һарад «тана гем» гисн бәәдлтәһәр Муузра тал хәләв.
　　—Мини гем! Нааран йовҗ йовад нег баахн зуур мөрд амраслч гиһәд бууһад, тәмк тачаһад хайчксн хустгасн авн хагсу өвснд һал орад түүмр алдчкн гивв. Мөр болад Бата эрт үзәд әрә гиҗ унтравидн, — гиҗ Муузра цәәлһв.
　　—Йо, хәәмнь, үсән хуухлулҗ кевтәл эн, — гиһәд Амулң Батан заһрмг, гиҗгиннь үс бәрҗ хәләв.
　　— О, теегт шатсн түүмр гидгтн күчр әәмшгтә юмн. Намаг баһд, чамаг буулһсн җил эс билү? — гиҗ, гергн талан хәләчкәд, Лиҗ туужан эклв.
　　Тер цагт Иҗлин көвә, Көк теңгс талас хошад төгәтә хозлг тергдт темә татсн, заһс ачсн хооткс дан, нар-цар уга йовдг билә. Тиигәд йовҗ йовсн нег хоотк зогсад хотан кеҗ уучкад һалан сән унтрал уга йовҗ одсна арднь, һулмтынь хү салькн дәврәд, тер тана ирснә экнә хаалһин цаадк көвәд ик гидг түүмр шатла. Нарта, үүлн уга өдр билә.
«Цаатн күргр темән үүлн һарч йовна. Хур орх бәәялтә».
«Уга, энтн дегд һазрдсн болад йовна, царцаха нуүҗ йовдг болхий?» Иигҗ хө кирһҗәсн улс күундәд, төртән авл уга бәәләвидн. Ора болад хөөнә кирһәһән дуусвидн.
Теңгр эргндән улаһад, зо деер делүдән һал падрад түүмр шатад аашна...
　　«На-ца! Түумр!..» боллдад, мөртә, темәтә, йовһн улс ардк хотнас маля даахарн шууглдад һарад ирв. Бочкта ус авсн, суулһта, бедртә ус үүрсн улс, худг талас гүүлдәд гергерән эргүләд ус цацлдад, шууглдад, ниргәд бәәнә.
　　Моднд ишкә, хурмш-мишг бооһад үүрсн мөртә, йовһн улс нар-цар довтлдад, түүмриг тосад хомлдад цока йовсн бийнь түүмр дарг өгчәхш. Сальк өрәд чигн, урудад чигн шатна.
«Хаалһ бичә һатлһтн! — Үвлзцгд бичә өөрдхтн!» — гилдәд хәәкрлддг улс дала. Теегин түүмр негл оруһин усн мет делгүдән: нег хурлһад, негт бадһлад, ширҗцнәд, ар-өмнәһүр җилвкәд ут улан келәрн бавһр бетк, хагсу цаһан өвс хамад, долаһад ширҗцнәд йовна.
　　— Яһлав, яһлав! Болшго болад бәәв. Үвлзңгүр орн гиҗ йовна! Үкс гитн чииктә ишкә авч иртн, ишкә! Тер гермүдин туурһ, деевр цуцҗ автн! — гиһәд ик хар өвгн ут шуург ээмдсн усн-цасн болтлан көлрсн довтлад һарад ирв. Бидн өвгиг дахад довтлҗ ирәд ишкә гермүдин деевр, туурһс мөлтлҗ авад, хойр үзүрәсн неҗәд ут арһмҗс бооҗ авад, дееврән хоорндан чирәд, тедүкн бәәсн боодгин усар нар-цар орад шүүслҗ авад, һал дәврүләд өрү-сөрү уга дәврәд довтлдад орлда бәәҗ өрин өмнхн муудан орҗ, хаалһ һатлһл уга түүмр унтравидн. Тиигҗ чиигтә ишкә чирҗ эс дәврхлә һарар цокҗ унтрана гидг күчр юмн.
Тиигәд өрүнднь гөл болад гертән ирхнь, мини дү күүкн уга. Ода яһҗ одсн болхв гиһәд әл бәәсн гермүдәс сурхнь, күн медхш. Түүмр унтрах ус зөөнәв гиһәд йовҗ һалд орҗ одсн болвза гихнь, бас тиим юмн медгдсн уга билә. Тиигн гихнь күргнь ирәд хулхалад авад одсн юмн бәәҗ, — гиҗ Лиҗ инәв.
　　—Юнгад хулхалҗ йовхмб? — гиҗ келвр чиннҗәсн Бата сурв.
　　—Яа, мана эк эцк хойрт бәәнә. Арин авһнра нег күн, мини дү күүкнд зәңг орулад, әрк зөөһәд бәәлә. Би санаһарн буру гиҗәсн угав. Тер юңгад гихлә күргн болхар бәәх көвүг таньдг биләв. Мана эк эцк хойр «тиим хол, хәр һазрт күүкән өгш угавидн» — гилдәд зөв өгл уга бәәцхәв.
　　Тиигн гихнь, манахс күүкән эврәннь әәмгә нег байна коочң амта, хорһта нүдтә көвүнд өгхәр дораһур күүндлдәд бәәцхәҗ. Мини дү күүкн түнүгинь медчкәд, тер көвүнднь дур уга болад, зулад бәәдг бәәҗ. Урднь зәңг орулсн көвүнд седклнь тусҗ. Тегәд эк эцк хойр коочң амта кевүнд күчәр өгчкх гиһәд, мини дү күүкн арһс түүсн болад, одак арин авһнра көвүтә харһад, ханьцх болҗ ам авлцсн бәәҗ.
Темдглсн өдрән күүкн ус авдг худг деерән ирҗ хәләх болҗ үгцҗ. Күргнәннь хөв болад тер өдр түүмр шатад, күүкн ус авхар худгур ирхлә, көвүн эмәлтә мөр көтлҗ ирәд сала дотр күләҗәҗ. Әмтнә шууганд хоюрн мөрән унҗ авад, сала урудад довтлад йовҗ одцхаҗ.
　　—Сән болҗ! Коочң амта көвүн орминь иләд үлдҗий? — гиҗ Бата элк хатад инәв.
　　—Үлдл уга хамаран одх билә, хөөннь кесгтән манд дурго болад өшәркәд йовб, — гиҗ Лиҗ папиростан һал кев.
　　—Тер дү күүкнтн ода бәәну? — гиҗ Муузра соньмсв.
　　—Бәәнә. Көвүн күүкн хойрта. Күүкнь хәрд һарн гиҗәнә. Одахн манад ирәд мендләд йовҗ одла. Көвүнь Көглтд школд орна, бийнь ода кодхозин ахлач, — гиж Лиҗ тәмкиннь утаһан оочарн бургулв
—	Тәвсн хөв гиһәд, тиигәд бийснь эвән олад, күцәд йовдг юмн биший, — гиһәд, Муузра нег папирос нерҗ авад, мөрдиннь эвинь олхар һарч одв.
　　—Не, көвүн, та хойрин эндр унтрасн түүмрәс тер түүмр ямаран бәәҗ?—гиһәд, Бата тал инәһәд бас һарв.
　　—Әвртә! Тертн йоста гидг түүмр бәәҗ. Түүмр чиигтә ишкә чирҗ унтрадгнь ода йосндан медҗ авв, ханҗанав, — гиһәд, Бата Лиҗиг дахв.
　　Герин эзн гергн Батан киилгиг илврдәд стулын нурһнд өмскчкәд, хондгудтан ор ясв.
　　Әмтн орндан орад, шаман унтраһад, ә-бә уурснас авн Батан нүднд, эн эзн залун келсн келвр үзгдв. Ус авхар йовсн болад, хойр суулһ үүрәд худгин өөр ирәд, ам авлцсн иньгән күләҗәх күүкн. Эмәлтә мөр көтлҗ ирәд бултҗах көвүн. Хөвтә хойр зүркд холвлдад, хойр мөрн деер сәрвклдәд довтлҗ йовх цуг торс-торс гиһәд бәәнә.
　　Эн эцкиннь заң, авъяс эвдәд, эңкр садан темцәд көтлҗ йовх күүкнә зүркн, йоста дурна зүркн гидг тер... Зандаг бас тиигәд эк, эцкнь хөрдг болхий? Мини седкл Зандад тусҗахиг тедн яһҗ медсн болх? Занда бийнь келсн болхий? Уга! Занда келсн уга болх. Зандл ода цага сурһульта, комсомолк күүкн. Эврәннь хөвән эврән йилһҗ олх зөвтә. Болв Зандад эн күүкнә тускар келҗ өгсн болхнь сән болх билә. Тер көвүн зөргтә көвүн бәәҗ! Дурта болад зөргләд ирәд, авч йовна, — гиһәд, Занда инәх. «Би хамдан йова йовҗ, үг келҗ негинь таслсн угав», — гиһәд, аанан саак Бата өрин өмн күртл эргәд, дуһрад унтсн уга.
　　Муузра эрт босад мөрдән хәләһәд, өөрдхәд авч ирәд, Батаг серүлҗ авад хоюрн Әәдрхн тал йовх машинд билет авхар йовҗ одцхав.
Эндр йовх машинд Батад билет күртсн уга. Маңһдур өрүн йовх машинд билет авад, ирҗ хонсн гериннь күүкдт белг хулдҗ авад, дарунь күрч ирцхәв.
Амулңгин чансн цә, бел кесн хотынь эдләд, Муузра хөөннь ирҗәх болад, ханад мендләд һарв. Бата Муузран тергинь татлцад, тергн деернь сууҗ авад, мөрд урлддг халцха күртл йовад, мендләд, һәрәдәд буув. Тергнә хаҗуднь дахҗ йовад:
　　—Цуһараднь менд келтн! Аавд, Цаһанд, Васильд, Зандад, — гиһәд, наадксинь дахад келгдҗ одв. Бата тергнә ардас һаран дайлад хаалһин хаҗуд үлдв.
　　Бата мацһдуртнь урднь хойр-һурв йовчксн ут зам улан хаалһарн Әәдрх хәләһәд делсәд һарв. Машинә тегән ард хурлһсн тоорм Батаг «дәкәд нег цөөкн хонгт бәәһәд йов» гиһәд күцәд шүүрхәр седәд, ки дайлад көөлдәд хорма деернь бүргнәд йовна. Хаалһин хаҗуһар, дерәлдәд урһсн: керсн, темән чикн, кегсн, согту хар ахта өвсд: «менд йовад, менд ир!»—гилдәд, толһаһан геклдәд, бүчрән дайлдсн болна.
Өңгрсн җил Батад культштурмар көдлҗ йовсн һазрмуд бас дәвргднә: Яшкуль, Адг, Цаһан Усн, Адсхин һурвн хар толһас.
Бройдын нертә эмнлһнә комбинат,_ шин бәргдсн улан тоосх деевртә гермүд, шин электростанц торс-торс үзгднә Тер көкрсн ноһата царңгуд, улан тугмуд хатхчксн кедү улс цуглулҗ бичдг, умшдг дасхсн, кедү камзол, шиврлг һәәлҗ һалд шаталһсан санад, Бата байсад, бахтад, өндәһәд энд-тендән хәләһәд йовна.
　　—Бройдын нертә эмнлһнә комбинат гидгтн эн! Кезәңк һазр малтад кесн чиигтә, харңһу землянкс ода уга. Тер олн терзтә цаһан гер — школ. Тер утан һарчасн улан деевртә гер — больниц, — гиҗ эн Яшкульд өссн мергр нәрхн хар кевүн Церн, хаҗуднь суусн томһ сахлта хар өвгн хойрин чикнд зевәр чаңһар келәд, нег өргәрн зааһад, нег хурһарн заңһад йовна.
Машинә шүрүнлә зөрлцсн теегин хурдн хар салькн, Цернә чикнд хәәкрәд гилтә келсн үгмүдиг, өөрнь суусн улсин чикнд күцц күргл уга машинә ард авч шивәд ху-рлһсн улан тооснла хутхлдулад йовна.
Хаҗуднь суусн цусн дусн гисн монтхр улан халхта, бүргр нүдтә, элән сүл күмсгтә баахн күүкн машинд саатулгдад үрглҗ йовх, аль Цернә келсн үгд диинрәд таарҗ_ йовхнь медгдҗ йовхш. Барун тохаһарн Цернә өвдг тушәд
кецәлдҗ. Хойр бүргр нүднәннь ут сурмсгудынь эвян олад сольвлсндан нам нудян аньж йовх, хәләҗ йовхнь медгдхш.
Чирәдән цаһан помад зөвәр зузанар түркҗ.Шоран бүргндг помад деернь киисәд чирәһинь сарлңтулад зокас уга өңг һарч.Толһаһан сернҗл мет таҗрха цеңкр торһар бүркәд, дөрвн үзүринь гиҗг деерән баглад көшурдәд оркҗ. Торһна үзүр салькнд делсәд, тасрн алдад чигтхләд, дольгалад, хәрү хурлһад Цернә чирәһәр хая шавдад, хая арһул иләд сәрвкәд йовна.
Торһна үзүр Цернә чирәд ирәд ширвлдх болһнд: помад, пудр, духун үнр салд гиһәд чееҗинь сарулдхад, зүркинь девтәсн "болад, өвр деернь өкәһәд үрглсн куүкнә чирә өмннь үзгдәд йовна.
　　Церн, ода деерән цегән аһарт цервәд нисәд нааддг, цеңкр торһн җивртә, алтн-һорһлда шову бәрҗ авад, өвр деерән суулһад, өкәрләд наадсн болҗ йовна. Эн саамдан, эн күүкндән әлн маңхн тоһруна өрүлг чигн ширвүлш уга саната. Зуркәрн, әмәрн, нүдәрн, мөчмүдәрн харҗ әмн сәкүснь болна.
　　Эндр эн машин төрүц бичә зогстха. Эн улс иигәд эс үзсн болад үргләд йовтха. Эн күүким күмн бичә серүлтхә гиҗ санв. Цернд цеңкртсн оһтрһу, көкргсн тег, күрҗңнсн машин, күрәләд суусн улс, цуг өвдгцәнь болҗ йовна...
　　— Церән, «Бройдын нертә сурһулин церг» гидг ду эс меднчи? Дуулцхай! — гиҗ, Цернә әвр деер кецәлдсн күүкн нүдән секл уга эвлүнәр келв.
Церн Бата тал хәләһәд, нүдән ирмчкәд:
— Бата сән меднә. Бата, экл!
　　Бата Церн тал өөрдәд, арһул хоолан ясад, захан босхад, үрү хәләһәд эклв:
　　
Бум, сан харчудан
Будта харңһуһаснь гетлгия...
Күүкн өндәл үга дахв, Церн дөңнв. Хаҗуд суусн баһчуд цуһар_ дуулдв. Дууна айс, салькна ә, моторин лугшлһн — цуг негдәд дүүгәд-шуугад, күрҗңнәд йовна. Дун чилхлә, Бата сана авсн кевтә, келҗ бәәнә: — Э, э, би эн районд культштурмар көдлҗ йовлав, нег гелң йовсн куүнәс ик гидгәр әәләв. Ода энүгәр йовад орксн цагт, тер йовдл сананд орад хуухин үсн босад бәәнә, — гиҗ өмәрән хәләҗ өндлзв.
　　—Манахс һазаһас ирсн хәр улсиг тиигәд әәлһәд, сүмсинь авад оркдг улсвидн. Нүкн, Көвчгин бөөрг, Уттын улан гидг һазрмудар одсн болхла тенүнәсн икәр әәх биләч. Мөңктин Шуурһч, Әәдән Бокта ахта — бандитмүдин салтрмуд ода бийнь бәәдг болх, — гиҗ Церн шоглв.
　　—Яа, йир Әәдән Бокта Боова хойраһичн кезәнәһә үзләв. Богзгад заргдҗ йовхдан домбрт чигн келәд өгчкләв. Әмтнэс өвәрц улс биш билә, дегәд бичә көөрәд бә, — гиҗ Бата келв.
　　—Танахна һазр домамтаҗ гиҗ соңслав. Бата домамд төрсн гелңгәс әәсн болхугов. Бата, тер әәсән келҗ өгхнчн. Келҗ эс чаддг бишч, — гиҗ Цернә өвр деер кецәлдсн күүкн урдк бәәдлән сольл уга келв. Күүкнә хойр оочнь татгдад инәҗ йовхнь цеңкр торһн һатцас үзгдв. Нүднь саак кевтән анята.
　　—Не, кел, харҗахар соңсий! — гиҗ Церн Батаһас сурв.


X о й р д г ч  б ө л г
КҮҮНӘ ЭРӘНЬ ДОТРНЬ
— Әвснә хадлһн дуусгдад ирсн цаг билә, — гиҗ Бата тууҗан эклв. Бидн делгү сурһулян көтрәд хәрү йовхар җиврән делҗәләвидн. Эн ола үзгдсн Яшкульд ВКП(б)-н райкомд Семенов гидг ик ооврта, өндр нурһта, хальмг келтә, сәәхн зангта орс, көдлдг билә. Маниг культштурмар көдлхәр ирснәс авн оньдин манд нөкд-тус болад, заавр болдг билә.
             Нег өдр тер күн мадниг нег цөөкн комсомольцнр дуудулҗ. Би хамдан көдлдг Насна   Увшата   хоюрн иртхә гисн цаглань ирвидн.Тиигхд кустовой методист көдлҗ йовсн Манҗ гидг номһн, дун уга заарг чирәтә, хар залу бас ирсн сууна.
—	Тадн Бата Увша хойр комсомольцнр, Шалвра Манҗ коммунист, эндрин бийднь йовад. Тавн һашунд бәәсн баячудын үлдл һурвн өрк-бүл йовулхмт. Тадна кех керг: бод малмудын, хөөдин, мөрдин то авхмт. Гер дотрк өлг-эднг, эдл-ахуг нег юм алдл уга бичәд, цаасннь кеһәд, нег гертнь хураһад оньслчктн. Мацһдур тиигнәт колхозин ахлач ирҗ тана диглсн малмуд эдл-аху цугинь авхмн. һурвн ишкә гермуд бәрәтәһән үлдтхә. Нег милиц илгәнәвидн тер улс авч йовхмн. Цааранднь ю кехинь, цугинь Шалвра Манҗ меднә. Залус, болһатн, айстан әрк-чигә ууһад, кү бичә иткәд йовтн, саглтн! — гиһәд, Семенов җиннсн телефо авад күүндв. «Саглтн!» гисн үг нанд тоб болад одв. Баячудын һарһад йовдг ааль җиилинь урднь сонсҗ йовсн нанд, эн наадна төр биш болҗ медгдҗәнә.
　　«Залус, саглҗ йовтн. Тер Тавн һашунас йовулх улсинтн нерднь: Шуцһрцха Балдр, Хоҗһра Бадм-һәрә болн Цернә Очр. Гесндән гер шүдтә мекч му ухата улс. Теднә бийснь гертән уга болх. Болв теднә салтрмуднь дала. «Кулакудыг класс гиһәд уга кехин төлә ноолдҗ, ормднь делгү колхоз бүрдәхмн» гисн ЦК партин 1930-гч җил лу сарин 20-д һарһсн шиидврн тускар соч цәәлһвр өгтн. Эн шиидврин утхинь медүләд келтн. Не, сән йовад кергән күцәһәд иртн!» — гиҗ, үр Семенов үгән төгсәв.
---Бидн кулакуд нүүлһхәр йовҗ бәәх улс иигәд хүр мд очах улс кевтә һар хоосн, һуян һанзһлад йовхмбн? Тер һазрттн орһдул, бандит улс йовх, зәңг кесгәс нааран һара, — гиҗ би буцх бәәдлтәһәр келүв.
　　—Кенә баавһа, альк базр деер эн зәңг келв? — гиһәд, Семенов мусхлзҗ инәчкәд.—Әәх юмн уга. Даалһсн керг ду һарл уга күцәдг дасх кергтә. Батад мини күрң мөр өгтн. Бата, әәҗәхлә мини нага зүүһәд йов, — гиһәд һазад бийнь күүнә көлснд гилиһәд бәәсн хуучн булһар гертә дола хадг пистулын бүчинь хасад, нанд далулчлулад оркв. Энүн дотрчн тавн сумн бәәнә, хойр үүрнь сул. Тернь чамд болх. Яһҗ хадгинь меддвч?
　　—Меднәв. Мини ахд иим хойр наган билә. Негнь «самозвод», негнь «отозвод». Би энүгитн хаҗ чаддв. Би «Ворошиловск хаһачв» гиһәд пистулнь авад өлгәтә лампур төвлүв.
　　—Не, тиигхлә сән, энчн «самозвод», дорак чавгинь дарад бәәхлә болад бәәснь тер. Эн барабан эврән эргәд хагдад бәәдмн. Не, йовтн! — гиҗ Шалвра Манҗд закад бийнь бас хувцан өмсв, икәр адһҗ бәәх бәәдлтә дару-дарунь часан хәләһәд йовна.
　　Манҗ Увша хойр мөрдән тохад көтлсн, нанд Семе-новин өндр күрц мөр тохад авад ирв. Күрң мөрнә дөрәд әрә күрч мордад һарад йоввидн.
Увша әвр шогч, серглң, нәәрч күн болдмн. Селәнәс зевәр заагрчкад:
　　—Не, залус, мөрдән сөрий! — гиҗ келн санамр йовсн мини мөрнә сәәрәр ташмгарн цокчкад, эврәннь мөрнә җола сулдхад дәвәд оркв. Дун уга йовсн Манҗ махлаһан дарҗ авад, хоңһр мөрнәннь хойр һуярнь селн шавдв. Эн хойр мини өмн өргн хаалһд орад, дерд һарад одцхав.
Мини күрң мөрн дәвлдән угаһар хойр оочан изләд, толһаһан угзрад, дор ормасн бухад һарв... Әмнән йовсн хойр мөрдиг үүд-түүд күрглго күцәд, давад һарв. Увшин хәәкрсн дун әрә соңсгдв. Күрң мөрн чикән хулилһәд, маштград сунсн болад йовна. Күчр хату амта мөрнбәәҗ. Җолаһан хойр һардад гедәһәд татад йовсн бийнь, зогсхш. Барун таша деерм дүүҗләтә пистул: нег бөөрәрм цокад, нег элкәрм цокад долдалад йовна. Барун һаран сулдхад, пистулан чиклдг чөлә күрң мөрн егч йовхш. Тиигәд ядхдан дөрвн километр һалзурҗ гүүчкәд та-та-тата йовтлм җиирәд зогсв. Ардан хәләхнь — Увшэ Манҗ хойр зөвәр хол үлдҗ, намаг дуудлдад, ташмгарн заңһлдад йовцхана. Увша өөрдҗ ирәд элк хатад инәһәд йовна.
　　—Не, күрң мерн ямараһинь медвчи? Пистулан эс гееснчн сән болв. Бандит көөсн цагт күрң мөрн күцгдш угаһинь медвч? — гиҗ Увша шоглв.
　　—Гер талан болхла төрүц татлһ өгхмн биш. Делинь теврәд, деернь торсн хеөн болна. һәәвһә һалзу, омгта гүүдг мөрн. Нидн җил баячуд нүүлһхдән мана ахлачд Адгин колхозас өглә. Байн Бадмин Санҗин хурдн күрң мөрн, батрак йовсн Батан дәвүрт йовхв гиҗ санҗ йовсн болхий. Цагин эргц гиһәд иим акад юмн, — гиҗ дун уга йовсн Манҗ маасхлзҗ келв.
　　Тиигәд Тавн һашуһар орад ирхлә, һолын амнд, тулһлад бәрсн һурвн цаһан ишкә гермүд, телчксн цаһан шүкрмүд болҗ үзгдв, Барун ар бийднь һолд өөрхн хойр-һурвн хуучн ишкә гермүд, хойр шавр гер бәәнә. һурвн цаһан герин өмнк герин һаза ирәд бууввидн. Герт залу улс уга.
　　Герин эзн биидэн зөв махта, дөч һарсн наста, чирәднь седклин зовлң, түрснә темдг эрә уга. Баһ цагтан зөвәр сәәхнә тоонд йовсн бәәдлтә күүкд күн. Маниг ямаран кергәр ирҗ йовхинь тааһад медҗәх бәәдлтә. Тер бийнь темдг медүлҗәхш. Манас насарн ах Манҗас ю бис сурад, ик санамр бәәх дүр үзүлэд дүңглзәд бәәнә.
Тиигҗәтл, мордҗ ирәд җил болад уга бәәдлтә, бичкн билчхр шар бер, герин эзн —өндр нурһта, өрмтрсн цегән цаһан чирәтә экән дурасн гиҗгтә күүкн хойр орҗ ирв. Күүкнә нүднь зөвәр кеәмгәд хавдҗ. Маднла мендләд орн талан һарв. Аанан саак шогч Увша күүкнд шог келәд аадрулх авъяс һарһв, күүкн буру хандад улм атхр бәәдл һарв. Экнь күүкн талан хәләһәд гүүнәр саналдчкад Манжта үгәң суңһв. Бер цә чанв. Хотна хойр залу соньмсҗ йовх бәәдлтә, орҗ ирәд, мендләд суцхав. Манҗ цә ууҗаһад келҗәнә:
　　—Тана мал, хөн хама йовдг болх? Ора болхас урд өөрдкхлә сән болх билә. Бидн малын то авх улсвидн.
Орҗ ирсн хойр залу нег-негн талан нүднәннь булңгар хәләлдәд, аацинь авад орксн бәәдл һарцхав.
　　—Эндр эрт ирхмн билә, оратҗ йовна, тадниг ирхинь өцклдүр медләвидн. Нам эн сө иҗлдсн бәәрндән ирәд хонтха гиҗ санлав. Эзән олад, төлән авад өссн адусд гемтә биш. Генәд-гесәд тедниг өскәд йовсн эзнь гемтә болҗана. Гемтә герин эзиг ууһн көвүтәһинь урҗ өдр авад йовҗ одла, — гиһәд, һалын кевәд суусн герин эзн гергн зүн һарарн шанаһан түшәд, барун һарарн һалын көвәд кевтсн чимкүр шүүрч авад Һал шиләв. Орн деерән тагчг суусн күүкн шурд буру хандад һарад одв.
Барун биид суусн хойр залуһин медәтәнь сахлан имрәд, хоолан ясад, Увша ма хойр тал му нүдәр хәләв.
　　Цә кеҗ өгчәсн билчхр шар бер шанһиннь ишән атхад менрәд одв. Нег бичкн моһлцг цог көлврәд берин хорма деер унад унһдад утан һарад одв.
　　—Бер, хормачн шачана! — гиҗ, хотна залусин негнь хәәкрв.
　　—Шатг, шатг, йорнь татад, шорнь дүүрчәх юмн яа-хмн билә?!
　　—Хүмәд суухла яһдв! Кишгинь авад, мишгинь үүрүләд, сүүлднь һал өгәд көөҗәнә гидг эн! — гиҗ эзн гергн йөдарсн үг келв.
　　Гем уга, үмгәд нүүрсинь унһаһад, утхин ир күргчк, — гиҗ хойр залуһин медәтәнь әәтрүлҗ келв. Бер нам гүвс гисн уга. Үмгәд унтрачкад, дун уга сав-санхан хураһад, зүн багцин өмн зөвәр удан буру хандад зогсҗаһад, һарч одв.
　　—Та, Өтән эцк, буйн болтха, эн залуст мана мал хама йовхинь үзүләд нөкд болыт, — гиҗ герин эзн гергн медәтә залуд келв.
　　—Та тер мини мөр унад, эн хойр көвүтә йовад иртн, — гиҗ дун уга суусн Манҗ келв. Цуг герт бәәсәрн һаза һарцхавидн.
　　Барун ташадан булһар гертә ик пистул дүүҗлсн би, өндр күрң мөрнә дөрәд әрә күрәд мордхла, Манҗас бишңкнь цуһар нанур му нүдәр хәләлдсн болад, «юмна зад тач йовх күн эн!» — гиҗ сансн болцхав.
Үкрмүд, хөд цуһараһинь ниилүлчксн тууһад аашҗ.
Колхозин ахлач дәкәд нег элчтәһән ирәд малмудын тооһинь авад, диглчкәд йовҗ одцхаҗ. «Манһдур маниг Цаһан Усн тал тууһад авад иртн гив», — гиҗ ах хөөч зәнглв.
　　Тер кевтән малмудыг тууһад хотнд авч иртл, ора бо-лад нарн суухдан өөрдҗ йовна.
　　Хөд, үкрмүд диг кеһәд хотн дунд баглчкад,гер дотр-киг бичх болвидн. Бийсләнь өгч тәвх хувц-хунрас бишң-кинь цугтнь бичәд, одак ирсн улсар нөкд кеһәд көвүнәд орулҗ хурах улсвидн.
Баранд хуралһата бәәсн уутст: хар сармта цаһан мөңгн эмәлин сур-цуца, худрһч, омруч, мөңгтә хазар, ногт, мөңгн бүс, мөңгн орац иштә маля һарв. Эдниг тоолад бичҗәсн цагт герин эзн гергн, хая утар татад саналдад, хая буру хандад дун уга бәәнә. «Бидн күүнә юм хулхалҗ авад бәргдсн хулхачнр биш. Аав, ээҗиннь зөөсн зөөрән һал цаһан өдрәр хәләһә бәәҗ эднд өгәд тәвчкәд, аман җимиһәд, альхан хоосар атхад үлдхин ормд, эднә неҗәдинь элкәрнь дөшүлнәв. Эдн сәәхн мер унхдан дурта баһчуд. Минь эн мөңгн орацта маля, өргн хар сармта цаһан мөцгн бүст авлгтх... Моматр нанд герч болх. Тер цагт эдн тав хадгиг ташадан дүүҗлчкәд, таңһчин баһчудын сәәхн-сәәхн мерд унад гүүлгәд бәәдг тоомсрнь тасрх...» — гиҗ санҗана.
Герин эзн гергн нан тал хәләһәд, нүдән ирмәд, эмкәһән зууһад «һарий» гих бәәдлтә докъя өгәд бәәнә. Манҗ Увша хойр талан хәләхнь, эдн юм аңхрҗах бәәдл уга. Нег бий таласнь нег бий талнь тоолад тәвәд бичлдәд, шухилдәд сууцхана. Намаг кендрдг бәәдл эс һархла, эзн гергн:
　　—Көвүн, би чамла нег бичкн кергтәв, һарад ирий! Тадн йовҗах гергн йовулҗах кевун хойр онцлдҗан? гиҗ сонҗл бичә кетн, — гиҗ Манҗ Увша хойр тал нәр-наадар билдрлв.
—Уга, уга йовтн, холд бичә одтн! Чи, мана күн, әәлтэ биләч, әәл бичә һарһ, — гиҗ Увш, нам ю чигн ухалл уга нанур нүдән ирмв.
　　«Ода энчн яахар бәәдг болхв?» — гиҗ санад, дахад һарв. Гергн намаг дахулад герин ард һарв. Герин ард зөвәр тедүкн өндр нурһта, ик ооврта кун зогсҗана, чирәнь барс-бүрс гиһәд сәәнәр үзгдхш.
Эзн гергн хорма дорасн хар сармта өргн мөңгн цаһан бүс һарһҗ авад, пирашк бүлү хойраснь бәрәд, авдрмудынь нан тал кеһәд:
　　—Чи, көвүн, энүг биидән ав. Энүнд долан төөлг ногт, цаһан меңгн орацта, тәвлһ иштә маля бәәнә, — гиһәд четврт шилин ишкә гер нанур түлкв. — Эдн мана көвүнә эдлҗ йовсн юмсуд. Чи баахн күнч, чамд кергтә болх.
　　Ода эн шүрүтә тәк болсн гергн эн бүсәрн цокхар бәәнә гисн ухан нанд орад одв. Тер хоорнд тедүкн зогсҗасн ик хар күн мана күүндә соңсад, мана өөр күрч ирв. Өөрдх дутман одак күн шуург болад нан деер дарад унх бәәдл һарад йовна.
　　—Уга, нанд энтн терүц керг уга! Көвүндтн кергтә болх, цааран дүрҗ автн. Герт орулҗ бичүлтн, биитн тиим күн бишв, — гиһәд хооран цухрв. Ик хар күн улм өөрдв.
Чи, көвүн, күн өгсиг ав. Күүнә седкл бичә һунда. Герт бәәсн хойр—манахна улс. Теднд сонҗлта болх. Чи хәр күнч. «Асхрснас дола» гидг үлгүр бәәдмн. Бидн чамаг ним юм авла гиҗ ам аңһашговидн, — гиһәд хамр дор амн бәәнә гиһәд «хар усн деер өрм бәәлһмәр» хавшад бәәнә.
　　—Яахан би эврән меднәв. Ээҗ, аавиннь эс зөөсн зөөр эндр эн эрг усн хойрин хоорнд хавчг болҗах улсин кишгт күртҗ элкән девтәхәр бәәхшв. Та кен гидг күмбт? Энд юн гетүл болҗахмт? Бийдм бичә өөрдтн!— гиһәд герт бәәсн улс соңстха гиһәд зөвәр чаңһар келәд, барун һарарн пистулыннь герин товч тәәлн хооран цухрв.
Герин эзн гергн дун уга герүр орв.
　　—Бата! Юн болҗана, хөгәд унһачк! — гиҗ гер дотрас Увша шоглҗ хәәкрв.
　　—Би эднд нөкд болхар ирләв. Энд бәәдг күмб,— гиһәд ик хар цухрад, — эн йовулх улстан хаалһднь гиҗ хө алҗ өгш угавт? Эзн гергн энүнә тускар танас сурхар дуудла, эмәһәд сурсн уга, — гиҗ гертк улст соңсхҗ чаңһар келв.
　　—Цаатн герт маниг толһалҗ ирсн күн бәәнә, тенүнәс суртн, — гиһәд, би хаҗугшан зааград залуг бийәсн түрүләд герт орулув.
Инәг-инәг гисн гүүдглзсн киитн хар нүдтә, кел-аман бүлүдсн идр наста, ик хар залу. Манҗ Увша хойрла негл һарлцсн юмн кевтә һар атхҗ мендләд, эзән таньсн ноха болад җолвкад бәәнә.
　　—Энүг бас бичтн, — гиһәд эзн гергн одак нанд өг-хәр седсн юмсудан һалын кевәд һарһад хайв.
　　Бичлһән төгсәд, актдан һаран тәвлдәд цуһараһинь тедүкн бәәсн көвүнә герт зөөҗ орулвидн. Өлг-эд зөөж йовад Манҗас сурв:
—Эн җолвлзсн хар залу юн күмб?
　　—Энчн гелңгәсн гедр хәрсн Моматр гидг күн. Айстан бурад бәәдг, үгд дурта акад, җуульг күн болдмн,— гив.
Манҗ маниг хотна захд цуглулҗ авад:—Эн улст өр-үндән авч йовх хойр хө алад чантн,—гив.—Бата, тер герт орулсн юмсудан сәәнәр хәләҗә. Увша, эн залуста тер хот-хоолын тускар һардвр ке, — гичкәд Манҗ өөрән нег залута тедүкн бәәсн гермүдүр йовҗ одв.
Би эзн гергнд ирәд: — Танд хаалһдтн хө алад, болһад өгч тәвхәр бәәнәвидн. Берәд, күүкдән дуудад шамдтн, өр цәәтл бел кечкх кергтә, — гивв.
　　— Сән, ханҗанав, ут наста бол. Эврән тенүнлә ноо-лдхмн бишч, тер цаадк залустан келхләчн эд-бод кеһәд диглчкх. Нег хойр күүкд улс ирх болла, бидн боорцг кеҗ авнавидн. Одак бер күүкн хойриг эн үлдҗәх төрл-саддуднь цә уутн гиһәд авч одла. Удл уга ирх, — гив.
Увшта хоюрн тенүнд бәәсн залус дуудҗ авад:—Үкс гиҗ хойр хө алтн. Өрүн күртл болһад, киитрәчкх кергтә. Эн улс авч йовхмн, — гиҗ цәәлһвидн.
　　—Эднд тооһинь авсн улст, толһа бәәсн хөөн болад бәәхугов. Алн-бәрн йоста гидг хойр сән ирг алтн, аман тостаһад идҗ авг. Эднд дәкҗ иим юмн үзгдх угаһинь кен медлә, — гиҗ Моматр төрт орлцад чирәһән үмгв.
　　—Не, залус, өтрлтн, эс гиҗ одак мана толһач цухлдх, — гиһәд, Манҗдан тоомср өгч келчкәд, көвүнә герт хурасн өлг-эдән хәләхәр һарув. Увша залуста хө ээрлцәд үлдв.
　　Көвүнә ишкә гериг хааһад оньслн гихлә оньс тәвдг төөлг чигн, тедг чигн уга. 3уг хойр хасвчнь тееглдг модн теегтә. Үүдн сулла әдл, әәмшгтә. Хөд, үкрмүдиг хотнд орулад кевтүлчксн цугинь манх, хәләх, харх кергтә.
Герт дүүргәд овалчксн юмсудас нег баглата некәс авад, герин һаза иргд тәвчкәд деернь суувв. Зөвәр харнһу, болв нүдн дасад ирхлә хая-хая теңгрәр торлзҗ йовх хавсн сарин герлд өөрин баран үзгднә.
Акад юмб? Эн эзн гергн ямаран ухатаһар долан төөлг ногт, маля, мөңгн бүс өгв? Тер гергнлә хамдан ик хар күн герин ард гетүл болад күләҗәҗ. Хамаһурнь тедн үгцсн болхв? «Чи хәр күнч, ав!» — гиҗ тер ик хар кун эврәннь юм өгчәхмн кевтә келв. Манҗ Увша хойрт хойр нөкд зааҗ өгсн болхий? Тиигхлә сән биш. «Самһа му нөкдәс хол йовх зөвтә», — гиҗ манахнд келдг билә. Самһа гиҗ яһҗ келхв? Болв ик хар күц иткл уга, алькнь болв чигн иткҗ болш уга. Герин эзн гергн һалын көвәд сууһад келсн үг, «цань арһ уга болад, хордад келҗәх үг». Тер үгин ца там бәәнә. Терүнд түлкәд унһахдан төрүц хотс гихн уга. Акад юмб? Иим үг соңса бәәҗ Манҗ яһад иигҗ санамрдҗахнь медгдхш. Тер ик хар күн, эзн гергн намаг герин ард дахулҗ одхд, мини бахлур базһад цааран һолур авад орв чигн, мини хойр нөкд медхн уга билә. «Саглх! Саглх кергтә» гисн ухан торд гиһад орчкад, толһа зүркн хойринм хоорнд туг-туг гиһәд хуухинм үс ирвәтрүләд бәәв.
Күрң мөрән биидән өөрдкх ухан орв. Эзн гергнә герин һаза «улс-улс» һал һарад бәәнә. һалын өөрәһүр нар-цар йовлдсн улсин сүүдр үзгднә. Ә угаһар хотна захар йовад тедүкн чөдртә йовсн мөрн талан оч йовнав. һолын амнд овалһата бәәсн арһсна өөр генткн нег күн шовлзад үзгдв. «Ода эн мини мөр хулхалхар бәәх күн болна билтәл», — гиҗ санад пистулан суһлҗ авад, балцаһад, арһс ташрлад, дөрв келдәд хәләһәд бәәхнь хойр толһата нег күн болҗ медгднә. Тиигә бәәтл «шивр-шивр» гиһәд күүндсн болад одв. Арһул мөлкәд өөрдүв. Мини мөрн, мини бара авчкад, хамрарн бүшкүрдәд хуурһслв, эн күн төртән авчахш. Өөрдәд ирүв. Теврлдәд гилтә зогсҗах хойр күн бәәҗ.
　　—Хавраһа чини ах зөв гисн деер хүрмән кечкхмн гихлә, чи эврән изңтатң гиһә бәәҗ дала цаг өңгрүлвч. Ода чамаг колхозин адуч гүүнә гергн гиһәд күн кендәхн уга билүс. Тәвсн хөвин заячар, таалвр бичкн чигн бәәх билә. Би чамд ямаран дуртаг чи меднәхнч, — көвүн күүнә эңкрлҗ келсн үг соңсгдв.., Тагчг боЛҖаһад күүкн күүнә экәргән авад шугшад уульсн ә һарчкад: — Чамаг, чамаг дуртаг би меднәв. Хавраһа чамаг келхд би эк эцк хойртан келхләм уурлад алн гилә. Эртинә эн йовулх зәңг дораһур соңсад келләв:
—Би тадниг дахҗ йовш угав.
—Бадм-һәрәд одад үлднәв.
Эк эцк хойрм: «Чамаг Бадм-һәрәд одхла күзүһичн бооҗ алад, нутгтан булчкад йовнавидн», — гиж андһарлдҗ уурлцхав. Ода би яахв, намаг яһ гинәч? Дуту хөвтә күн бәәҗв! — гиҗ күүкн дәкн экәргән авад уульв.
　　— Ода яахв, одсн һазрасчн күрәд авхв. Зуг күрн хама йовхан бичг бичәд зәңгл, үгән өг.
— Хол гиҗ бичә сан, Хойр мөрн күргх, Хоома гиж. бичә сан, Хойр седкл харһх!..
гиһәд, көвүн күүкиг күзүдв.
　　—Ода чи намаг хәәҗ ирдмн бишч. Туугдсн му нертә күүк некҗ авч гиһәд чамаг колхозасчн көөх, комсо-моласчн көөх, — гиһәд, күүкн арһул шугшв. Эндр мана үзсн эзн күүкн эн мөн болв.
Арһул хооран цухрад күрң мөрән авч ирәд, тергн деер бәәсн эмәлән тохад, олң татуринь чаңһаһад, җолаһинь өмн бүүргәснь сөөһәд, кемр на, ца гихлә, татхла тәәлрҗ оддгар цулвринь тергнә тегәһәс һоһдчкв.
　　Эс медсн болад эзн гергнә герин һаза ирүв. Дөрвн, тавн залус хойр зуух малтад, хойр ик хәәснд дүүргәд мах чанҗана. Гер дотр далһа хәәснд хойр күүкд күн боорцг кеҗәнә. Манҗ ирәд уга. Увша бас үзгдхш. Үкс гиҗ үүдн тал һарчкад:
　　— Одак мини нөкд көвүн яһла? — гиҗ сурв. Ик шар тулмд бүч хадҗасн герин эзн гергн:
　　—Одак баһчуд гиичлҗәх нәәрт йовҗ эс одву. Чи бас одхнчн, — гиҗ «әрлҗ йовг гих ухатаһар» келв.
　　«Тер хойриг толһаһинь эргүлҗәнә гидг тер ик хар күн бас уга. Ода һанцарн эдн дунд үлднә гидг эн болхий?» гиҗ зүркнәсн үүд алхн, сурув. Зүркм болһа, болһа гиҗ «туг-туг-туг» хәрү өгв. Герин сүүдр дахҗ һарад, хәрү көвүнә герт хурасн өлг-эдән хәләчкәд, мөрн талан 
өөрдәд, хөөнә захд нег баг шарлҗн заагт элк түргүр кевтнәв. Тер хойран хәәһәд йовҗ одхла, эн юмсудыг тончкхла яахв гих ухан орна.
Ә-чимән уга, хөд хая-хая үргләд «кард-кард» гилдәд кевлһән кевснь соңсгдңа. Тиигҗәтл кевтсн хөөдин цаад бииднь генткн хойр күн шовлзад йовҗ йовснь үзгдз. Хәләһә бәәтл, негнь нег үкр көтлҗ, негнь арднь һарад тууҗ йовна. Сәәнәр оньһҗ авчкад, пистулан һартан авад өөрдҗ ирәд:
—Кембт? Яһҗ йовнат? Зогстн! — гиҗәнәв.
—Көвүн, айд, бидн.
　　Зогсв. Аанан-саак ик хар залу. Ик гестә, ут сүүлтә, өргн ташата, тоһш өвртә хо-сарлң үкр өврәснь оосрлад көтлҗ. Нәрхн эццн хар залу ардаснь ә угаһар суүлинь мошкҗ йовна.
　　—Көвүн, чивчи! Асхнас нааран үзгдл уга яһлач? Бидн чамаг хәәһәвидн. Тендәс одад хот-хол эдлдг бишв, — гиҗ Моматр һульдрв.
　　—Хот-хоолын тускар сурҗахшв. Эн үкрән яһҗ йовнат? — гиҗ сурҗанав. — Ода таниг кен гидг күн гихв? Ичртән ишкә хаасн улс бәәҗт. Өрүндән әмтнә чирә яһҗ хәләх улсвт? Эн малмудын тооһинь авад, тууҗ ирсиг эврән меднәт. Эднтн ода шаңһа мал. Шаңһа мал хулхалсн улс яһдгинь эврән меднәт. Эн сө милиц ирҗ хонхмн билә. Мини ормд милиц бәәсн болхла яах биләт?
　　—Уга, дү көвүн, му юм бичә ухал. Минь эн күн эн йовулҗах үкрмүдәс нег сән үстә үкр кишг гиҗ сольҗ авхар эзн гергнлә күүндлә, тегәд би нөкд болж йовнав. Энтн олн күүкдтә, бас колхозд бәәдг күн, — гиҗ ик хар билдрлв.
　　—Негдвәрт, эн малмудтн эндр өдрәс авн эн эзн гергнә малмуд биш. Шаңһа, олна малмуд. Эзн гергнтн «кишгән заях» болхла ухалхмн билә.
Хойрдварт, та, Моматр, мел әмтнд «нөкд», амдач болхар сахняд йовнат. Негл таниг угаһар орчлң деерк оһтрһу цумрҗ одх бәәдлтә! «Намсрин күрд», «һазр хавхнтын гесн деерк» гиҗ шаҗнтн номлдг эс билу? Түүшлҗ эн Тавн һашун тана нурһн деер бәәх бәәдлтә. Келн бәәнә гиһәд кевшә йовҗ кевкүрт шүүгдәд оддмн болвзат, — гиҗ хортхавв.
　　—Уй, чи, көвун, тенүг хамаһас меднәч? — гиһәд ормаһад одв.
　　—Не, Моматр эн үкрән бәрәд энүнд бәәҗәтхә. Та үкс гиһәд одак мана толһач Манҗ гидг кү олад авч иртн. Бидн энүнд селвцәд эн үкритн танд тана үкрәс сольнавндн, — гивв.
　　—Үг гидг эн, үкс ги, — игҗ Моматр залуг шамдулв. Одак күн йовҗ одсна ард Моматр мел нанур өөрдхәр седәд, нанас оһтрһун, нарна, сарин, оддын тускар сурад, өөдән хурһарн зааһад, хәләлч, тернь һурвн марл, Алтн һасн, Чөдр одн — эдн нааран яһад эс унҗ ирдв? Юунд торад бәәдв? —гиһәд, намаг өөдән хәләлһхәр седәд бәәв.
　　Бәәҗәһәд, бәәҗәһәд: «Ай, эн үкриг тәвҗ әрлһий»,— гинә.
　　«Бәрҗәтн, удл уга мана толһач ирх», — гичкәд би деегшән хәләҗ өглго, дола хадгиннь дорак чавгтнь хумха хурһан орулчкад икәр өөрдл ута цервәд бәәнәв.
　　Удл уга одак залу Манҗ Увша хойриг дахулсн әкрмдсн күрәд ирв.
　　—Не, юн болв? — гиҗ ирн сурад, Моматрин чирә хәләв.
　　—Хәлә, мана күн хулхач бәрәд авчкҗ, яһад эс хаввч? Асхн би чамаг күн өөрдхлә хөгәд унһачк гилүс, — гиһәд, Увша хустг шатаһад ик хар күүнә чирэ хәләчкәд: — Аа, Моматр, хол йовх үкрт «хар кел» утлҗант!? — гичкәд, һочкнад инәв.
Чини юн элкнчн девтәд, дөгәд йовнач энүнд! Эн оньс уга хәәдүл герт овалчксн өлг-эдиг, ээрчксн малмудын ялынь кен даахмб? Тадн нәр хәәҗ ирлт аль керг кехәр ирлт? Эднитн әмтн хулха була хойрар чиләҗәнә. Эднитн, эврә улс — э, у гиҗәһәд, элкн деертн өөк шархар бәәнә. Би асхнас нааран амрад угав. Тиим болдм болхла, би ода шуд мордад райкомд оч келнәв, — гиһәд, пистулан булһар гертнь дүрәд товчлув.
　　—Залус, түрд гитн. «Му нөкд хоорндан» гиһәд, юн олн тавн үг бәәх билә. Би үкр хулхалсн угав. Эн күн үкр сольҗ авнав гихләнь нөкд болҗ йовлав, — гиһәд, Моматр дууһан дор авч эклв.
　　—Не, болҗ, болҗ, та, Моматр, «үс уга хөн холвард орна» гиһәд дегд дөглдҗәнәт. Эн күн кедү бүлтә, ямаран үкртәһинь таниг угаһар меднәв. Эн үкрән тәвчкәд хәрәд унттн. Өр цәәхлә эвинь олый. Чи, Увша, Батад нөкд болад хәләлц, — гиҗ келчкәд, Манҗ адһм уга эзн гергнә гер темцв.
　　Моматр тоһш евртә хо сарлцгин эвринь дееснәс мөлтләд оркв. Үкр өврән саҗад, сүүлан шарвадад, үүнләд зел тал һарв.
　　Моматр Манҗин ардас кесг үг келәд дахлдад йовҗ одв.
　　Увша бидн хойр хотна захд бәәсн тергн деер үлдвидн. Би Увшад асхнас авн үзсн, соңссан болн арһсна өөр эзн күүкн нег көвүнлә шимлдҗәсиг келҗ егв. Увша тенд юн болҗахинь болн тер улст Манҗ эн улс яһад йовулҗахин тускар келҗ цәәлһҗ өгсиг келчкәд:
　　—Одак чини келснчн, эн ик хар хоҗһр өлгчнә әәл, — гиһәд, утар татад эвшәв.
　　—Не, Увша, чи тер гер тал одад хәләҗә, би эндәһүр эргнәв. Эс гнҗ эднчн өр цәәтл эн малмудын арһта хамгинь хулхалад чиләх бәәдлтә.
　　Увшаһан йовулчкад, мөрн талан одад: мөрнәнь сөөлһәһинь тәвәд, олң татуринь сулдхчкад, хажуһас хәләхлә сәәнәр үзгдх гиҗ санад, хойр герәс зөвәр заагта одад, тергн деерәс Увшан эмәлин тохм оч авад делгәд кевтв.
Мах, боорцг болһад багшлдҗасн улсин әнь уурад, зуухд шачасн һал үзгддгән урад   сеөни өрәл болҗ йовх бәәдлтә. Сар сууҗ йовна. Эрг-дург гиһәд очв. Генткн юмн «сар-сар» гиһәд ә һарсн болад одв. Өндәһәд хәләхнь: өмнк көвүнә талас нег күн «торс-торс» гиһәд, ардк гермүд хәләһәд йовҗ йовна. Ода эн һәәд одмр — Увшан бахнь ханад угаҗ, хәрү одак нәәрт оч йовна билтәл гиһәд хәләһә бәәтл йовҗ йовсн күүнә, ээм деернь модна бәәдлтә юмн шовлзад йовна. Дәкәд барун тоха дотрнь бууһин хундгин бәәдлтә юмн һурвлҗлад үзгдв. «Нә, энчн буута күн», — гиҗ санад зүркм пард гиһәд одв. Кевтн-кевтҗ пистулан суһлҗ авад лавтнь өөрдхчкәд:
　　—Кембч? Зогс! — болад босув. Йовҗ йовсн күүнә көлнь улм шулудсн болад одв. — Зогс, хачкнав!
　　—Бив, бичә хатн! — гисн күүкд күүнә дун һарв. һазрт нег юмн «сард» унчкад, «диң-ң» гиһәд ә һарв. Бууһин ә йирин биш, гиигн юмн болдг бәәдлтә, өөрдҗ йовнав.
　　—Ээҗ, аав минь, биве! — гиһәд, хойр һаран амндан бәрв. Күүкд күүһинь медчкәд:
　　—Энтн юмб? Хамаһас йовҗ йовнат? — гиһәд, өердүв. һуч күрч йовх наста бер далҗңнад чичрәд бәәнә.
　　—Не, бичә әәтн, хулха кехдән эс әәсн күн, бәргдсндән әәдви? Юмб энтн?
　　—Маңһдур йовҗах мана зе күүкнә домбр, эннь хойр хурсх, нег сагсг, автн энүг, — гичкәд, бийнь өкәһәд, авхдан әәһәд, яахан медҗәхш.
　　—Не, тиигхлә домбран цоктн, би биилҗ өгнәв, — гиһәд, домбринь шүүрәд авв. — Хойр чивһснь бүтн, көгнь сулдад бәәҗ, — гиһәд хөкрлхләм:
—Та кембт? — гиҗ нанас арһул сурв.
—Би милицв. Та энүгән ю кехәр аввт?
　　—Йовулҗах зе күүкнәннь домбр "кишг" гиҗ хәләҗ йовхар сурҗ авлав, — гив.
—Тер герәс аввт?
—Э. Тер герәс!
—Күн бәәнү? Күн уга.
—Домбртн хама бәәҗ?
—Дерин шуһуд өлгәтә бәәлә!
—Эп хурсх, сагсган хамаһас аввт?
—Хүрсх, сагсгуд герин һаза баглата бәәҗ. Күн эс керглсн юмн гиһәд, кишгтә, байн улсин эдлҗ йовсн юмнас көвүндән махла уйҗ өгслч гиһәд авлав. Та энүгән цугтнь автн, — гиһәд йовх бәәдл Һарв. (Сөөнәһә мини деернь суусн хүрсх бәәҗ).
—Уга, энтн тана юмсуд, та автн. Хамдан йовий!— гиһәд, хойр хурсх, нег сагсг домбртаһинь авад һартнь бәрүләд өгүв.
—Хамаран йовхмб? — гиҗ бийән гемшәсн бәәдл-тәһәр сурв.
—Тер эзн гергнә тал. Тенд мнни начальник бәәнә. таниг тедн авч  өгнәв, — гивв.
—Ю, ээж, аав! Ичкевт, та эврән авад йовтн. Би хәрнәв, теднәнтн күүкнь манад бәәнә, — гиһәд, нанур хәләһәд зүн һариннь эркәһән зуув.
　　Эн хоорнд: «Минь энүг эн берд Увша өгсн болх»,— гих ухан орад одв.
—Не, йовий! Домбритн б авад йовнав, — гиһд һартнь саалтг болҗ йовсн домбринь авв.
—Хамаран йовхмб? — гиж арһул сурв.
—Тер тана домбр, хурсх авсн герт одхмн. Эзн гергн мини начальник хойр тал одхдан эмәж эс бәәнт? — Бер тагчг зогсжаһад:—Тиигән оч болшго, ичкевт,— гиҗ үгән шүдн заагурн муудан орж сонсхж келв.
—Би бас тиигҗ санжанав. Тана нернтн кемб? — Гиж  дахулн сурув.
Җигә, — гиһәд нанур нүднәннь булнгар хәләв. Хойр хар нүднднь келкәта сувсн болсн шүдд  цәс гив...
　　Сууж йовх хавсн сарин дүр үзгдсн болад, хойр урл заагрлһнла.
—Тиигән одхла иим сәәхн нертә баахн берд мацһ-дурас авн "хулхач" гисн  му   нер   өгч   ик баһ уга, икр
өрәсн уга келҗ инәлдх. Залу күн болхнь шуд эн ормаснь ора деегурнь хаһад, көөһәд авч од.х биләв. Асхн тана Моматр үкр хулхалҗ авч йовсинь бәрҗ авад авч одад начальникүдтән өгчкләв. Тиигән тер гер тал йовхмн... — гиһәд, намаг кендрәд һархла, бер дун уга дахв. «Эн андн милицлә эвдрлдҗ юмн болдг өңг ута. Эвәр э, у гиһәд, наадад болв чигн тиигән оч әмтнд үзгдл уга мөлтрхлә болх. Одак нанд домбр, хурсх... өгсн көвүн һарад әрлсн болхнь сән биләл, ичр болх», — гиҗ бер ухалҗ йовна.
«Чамаг, Увша, бәрҗ авсув. Нанар наад бәрәд инәһәд йовдгичн уурулҗ болх! Намаг үлдәчкәд, нәр хәәһәд гүүдгчн бас уурх. Ода эн герт бәәхнь болх билә», — гиҗ би дотран ухалҗ йовнав.
Герин һаза күрәд ирвидн, ә һархш. Тотх деегүр һаран орулад үүднэ төдгинь авчкад: «Намаг түрүләд орхла, эн берм гүуһәд йовҗ одхла яахв, яһад болв чигн энүг түрүләд орулслчн», — гиҗ ухалад, герин үүдиг арһул тәәлчкәд: — Ор! — гиһәд чикнднь арһул келүв. Бер ә уга көшәд зогсҗаһад толһаһан зәәләд хооран цухрв... "Ода яһса» гиҗәһәд хавтхасн хустг һарһҗ авад, һартнь бәрүләд:
　　—Мә, барун иргд бичкн ширә деер шам бәәнә, һал орул, — гиҗ чикнднь шимлдҗ келүв.
　　Бер дун уга, чичрҗәһәд, арһул үүд алхад орв. Би дахлдн орад, ардан үүдән арһул хаачкад, бериг һараснь көтләд, барун иргд бәәсн ширәд күргүв. Бер хустг хусад, шамд герл орулв, гер дотрк эцдән цәәһәд одв.
Мини сәәхн нөкд Увша, кевүнә ясата орн деер үксн юмн кевтә ялдаһад унтҗ. «Одакчн тер бәәнә», — гиһәд Увша тал заахлам, бер хойр һарарн чирәһән халхлад буру хандв...
　　—Эй, сән залу, бос! — гиһәд келәрн түлкәд оркхлам Увша өсрәд серв. Машинә шамин герлд зөрлдсн туула кевтә ю чигн оньһҗах бәәдл уга. Хүүхлзәд, нүдән нухад, суняһад энд-тендән хәләв.
—һәәвһә гидг манач бәәҗч! Чамаг унттха гиҗ нааран илгәлү? Эн чини манҗасн өлг-эдинчн өрәлнь уга. Хулхалад авч оч. Нә, ода босҗ улускомд оч тооцаһан өг! — гиһәд, нег нүднәннь булңгар бер тал хәләһәд, дууһан улм чаңһавв.
　　«Эднә толһачнь эн бәәҗ билтәл. Би ода йоста күүнәннь һарт орҗв. Яһад тер долдң көвүнә авт орсм энв», — гиҗ бер түңшҗәх бәәдлтә, буру хандад, герин термлә наалдад, хавтаһад бәәнә.
—Әрлһә, тиим юмн бәәх билә. Эднчн цуг мана эврә улслм, — гиһәд, босх бәәдл һарһад, киисн дорак хойр товчан товчлад. тәәлчксн нәрхн бүсән бүслв.
—Увша, чамур күн ирсн угай? — гиһәд бериг бийәрн халхлув.
—Кен ирх билә. Болх ода! Чи тиигтлән зарһин мөшкәч бишч. Аль күрң мөр унад, күүнә пистул зүүһәд ирсндән көөрчәнч? — гиһәд, күрңтәд, сөрсәһәд босв.
—А, чи конфисковать кеҗ авсн күүнә зөөрәр өңг таньсндан көөрчәнч, — гиһәд, доран эргәд, берин хонр ээмәс арһул авад Увша тал чирәһинь хәләлһәд: — Эн бас «эврә күний?!» — гиҗ хоокрүв. Уурлад босҗ йовсн Увша, оошкрад, инәх бәәдл һарад, түтнәд... — Җигә, ода күртл бәәһәвч? — гиҗ өврсн бэәдлтәһәр сурчкад, нанур хәләһәд «гемим тәв» гисн бәәдлтәһәр маасхлзв. Бер хавтхлзад Увшан чирә чик хәләҗ чадхш...
—Хәлә, хәлә! Минь ода күн ирсн уга гиҗәлчи! Бәргдвч ода! «Мууһас бичә сур, эврән келҗ өгх» гидг мел чнк, эврән келҗ өгвч. Җигә чамас үгдән бат бәәҗ, чамла харһсан келҗ өгсн уга.
Бер һариннь хурһдар чирәһән халхлад һазр хәләв.
—Не, чи үнән кел. Тер мана авч ирсн хурсхс Җигәд чи өглч? — Мини үг күцц чиләлһл уга:
—Гертәсн авч ирвч? Җигә, чамаг күн үзви? — гиҗ Увша чочсн сурв.
—Не, нанд цуг медгдҗәнә. Җигә әәһәд үкҗәнә. Энүгичн тенд хәәҗәдг болх йовулий, — гиһәд берд
домбринь авад өгүв. Бер нанур хәләһәд ярлзад медгдүлл уга инәв.
　　—Бата, энүгинь бас өгчкий. Эднчн нам бичгдсн уга кевтә билә, — гиһәд, Увша намаг эвлсн бәәдлтәһәр баглата хурсхс тал хәләв.
—Кемр дутхлань, би маңһдур олҗ өгнәв, — гив.
　　—Уга, уга, нанд юмн керг уга, әрлһтн энүгән, — гиһәд бер һаран саҗв.
　　—Не, бер, домбр ямаран үнтәһинь медвчи? Энүнәс хооран күүнә үг бичә итк! Эднчн иткл уга улс. Үзҗәнч, эн сәәхн залуг «Ус һатлсн хөөн, оңһц керг уга» гиһәд унтҗ. Эн күн чамаг күмн кевтәһәр үдшүлсн болхла, иим юмн болшго билә. Би чамаг медсн угав. Бидн шаңһа мал, гер манҗах улсвидн, бәрҗ зогсал уга бәәҗ болшго болв. Энүнәс хооран иим  юмнас көндә йовтн. Эн отхта хар хурсхар Увшан әгсн белг гиһәд зах кеҗ автн, — гиһәд нег хурсх өгүв.
　　—Уга, долан уулд бәг, юн үүлтә домбр харһв нанд, — гиһәд келсн сүл үгнь әрә соңсгдв. Бер адһад һарад одв. Увша бас дахн адһҗ берин ардас һарв.
—Не, не күүнд бичә кел, — гисн үг һазаһас соңсгдв.
Увша гүүҗ орҗ ирәд:
　　—Бата, чи басл мектәч. Одак нааран ирсинь яһҗ медвч? Би һарһнав гиҗ келә биләв. Унтад хуурчв... Буйн болтха, күүнд бичә кел. Мана номһн хард бича соңсх. Номһн кун ношун болдмн, энчн намаг хург болһнд келәд алх.
Домбр өгхәр дахулҗ ирсн күн домбринь өгәд дарунь йовулад оркх, — гив.
　　—Чи эврән меднәч, һанцарн көндә герт суухнь уудьврта болна, — гиһәд инәв.
　　—Уурий, уурий гиһә бәәҗ өр цәәлһвидн гиһич. Би асхнас нааран нүдән аняд угав. Тер Моматр гидг күүнтн бийм дахн гиҗ болв. Хама одв чигн хаҗудм сүүдр болад йовна, акад күмб! Асхна герин эзн гергн
намаг дуудҗ авхд, Моматр герин ард гетәд зогсҗаҗ.
Хот эргәд, малмуд хәләһәд ирслч гиһәд йовҗ йовхлам,
эн герин һаза харһв. Дәкәд таниг тиигән йовҗ одсна
.ард үкр көтләд авч йовад бәргдв. Тенүнәсчн нам йосн-
дан әәҗәнәв,  гивв;
　　—О, терчн гелңг йовад, гелңгәсн гедр хәрәд, түүрмд сууһад һарч ирсн нертә күн. Тенүг бичә итк. Терчн эн эзн гергнлә негн. Манҗ ма хойр тал өөрдхш, мадн тенүнәнчн әәлинь меднәвидн. Дәкәд биидән өөрдхләнь хөгәд унтулчк, — гиҗ Увша инәв.
　　—Хәрнь, дегд зелвкәд бәәнәл. Не, чи ода энүнд бәәһәд хәләҗә, би тер мөрнәннь өөрк тергн деер одад «дуг» гиһәд авнав. Мөрнәннь эмәлинь авад, чөдрләд тәвчкәд, тергнә ярндг деер тохман делгәд, кевцгәрн дер кеһәд, пистулан дер доран дүрчкәд гедргән кевтләв, «дуг» гиһәд унтад очв.
　　Генткн тергнә хагсу ярндг ширҗңнәд одв. Өсрәд серн гихнь, ик хар күн дүүлләд деерм өкәһәд унн гиҗ йовна.
　　—Кемб! — гин тергнә цаад хаҗуһар шувтрҗ бун кевцг дор бәәсн пистулан шүүрч авн тергн һатцас, — бийдм бичә өөрд, хачкнав! — гиҗәнәв.
　　—Уй, көвүн, яһсн чочмг күмбчи? Би чамла күүндхәр йовлав, — гиһәд, Моматр хойр һарарн тергнә ярндгин ирмәг түшәд зогсв.
　　—Күүндхән күүндчкләвидн, та ма хойрт күүнддг үг уга. Не, дәкәд нег келәд эс йовхлатн, хаһад әмт дууднав, — гиһәд пистулан зөвлүв.
　　—Әрлһ, әрлһ, яһҗаснчн энв, — гиһәд хооран цухрв. — Тиигән тер Манҗ тал йовтн, — гиһәд арднь дахв.
　　—Ода тиигән одад, кү серүләд яһий, би йовнав, чи цааран йовад унт, — гиҗ, йовн-йовҗ келҗ йовна. Хәрү өгхин орчд зерц: «Эй, Увша, наар!» — гиҗ хәәкрүв.
Манҗ эзн гергнә герин өмн   зөвәр   тедүкн цаһан ширдг делгәд сарсаһад унтҗ.
—Манҗ, бостн! Дәкәд одакитн авч ирүв. Энтн күүнд амр өгчәхш. Зөрц энүгән нанур илгәһәд бәнт яһнт? Ода таниг энүгән хөрҗ эс авхлатн, минь энүнд тана өөр энүнәнтн шилвинь хаһад таслчкад укомд оч герчлнәв, тер мөрм тохата бәәнә, нанд бас әмн кергтә! — гиһәд йосндан уурлҗ келәд дәкн пистулан зөрүлүв.
—Уй, болх энүгән, — гиһәд, Моматр Манҗин өөр өвдгләд суув.
　　Манҗ дун уга, босад нохашлҗ сууһад, дер доран бәәсн папиросан һарһҗ авад, шалвриннь хавтхас хустг хәәҗ авад тәмкдән һал өгчкәд:
—Моматр, юңгад иигәд әмтнд амрл өгл уга бәәнәт? Өр цәәтл өөрән мини өөр кевттн. Күүндх үг бәәхлә нанла күүндтн. Эн баһчудла ю күүндхәр өлгч дахсн гендн ноха кевтә сөөни дуусн дахад, гүүһәд йовнат! Маңһдур үдлә тиигән Яшкуль тал күрәд иртн. Нанур, би улускомд бәәхв. Үд күртл күләһәд, эс ирхләтн милиц илгәһәд авхулнав. Тер цагт танд ичр болх, медвт? — гиҗ оочарн ута һарһн бәәҗ Моматрас төвшүн кевәр сурв.
—Соңсҗанав! — гиҗ Моматрин келсн үг нанд әрә соңсгдв.
—Хәрнь тер. Бата, маңһдур нанд сана орулчк, — гиҗ нанд келҗ батлв.
—Юн милиц илгәһәд наадад бәәх билә. Өрүндән Увша бидн хойр авад йовнавидн. Яшкуль күртл яңгшулад авад одхла яһҗ кү дахҗ гетүл кедгән уурх. Минь ода энтн намаг дархар седв. Иим йовдл би өңгәр өңгрүлш угав. Нанас талдан күн болхла энүгитн хаһад унһачк билә, — гиһәд пистулан хәрү гертнь дүрүв.
—Наадна үг төрт харш болна гидг юмн болн гиҗәх кевтә. Би энүг му биш келнә билгтә көвүн гиһәд, асхнас нааран күүндхәр седәд дахлдад йоватав, — гиҗ Моматр Манҗд һундл әргәд, Манҗин өөр зәмләд суув.
—Не, болҗ маңһдур күүндхмн. Та Моматр, айстан иигәд зелвлә йовҗ зеткрлә харһад одвзат. Не, Бата, манд өрүндән керг дала. Удл уга өр цән гиҗ йовна. Увшта хоюрн мөрдән өөрдхтн. — гиһәд, Манҗ босад мөрән үзхәр овалһта арһс эргв. Моматр чикчксн тулмта һуйрин бәәдл һарад көндрл уга сууһад үлдв.
　　Би тенүнәсн Увша тал одад мөрдән авч ирвдн. Өр дорд биясн тунтрад, өрин торлң жиржннәд, альхна эрән узгддг болад, дүнгәһәд ирв.
　　Удл уга үкрмүд көндрлдәд, хөд бослдад, бийән шилгәлдәд, хашад бәәсн туһлмуд мөөрлдәд орчлнг әмдрсн болад одцхав. Түрүн көндрәд һарсн үкрмүдиг үкрч залу Цаһан ус хәләлһәд залв. Урднь эдү кемлә босҗ эднә үкр саадг шулун дулун ишкдлтә хо цаһан бер туһлмуд бәәсн хашан үүд секчкәд, үүд боосн ахрхн хар деесән хүрүләд тедүкн бәәсн фермүр йовҗ одв.
Туһлмуд үүдәр әрә багтлдад, узг-үзгтән экән хәләлдәд, мөөрлдәд, тарвалдад гүүлдв. Зөвәр заагрж гюсн үкрмүдәс туһлтаңь хәрү хәләлдәд олн зүсн дууһар мөөрлдәд ниргәд одцхав. Үкрмүдин аю дахад хөд мәәллдәд шуг-шуг гиһәд ташу бүркәд тарваһад шилжрәд одв.
Хотн ә чимән уга болад, хоосрад бүркәд хайчксн бочк мет көндәрв.
Асхн Манҗин келсәр өцклдүрк ирсн хойр залусин медәтнь «Өтән эцк» далһа өвртә хойр һалзн цармуд татсн терг эзн гергнә һаза авч ирәд зогсав.
　　Хотн-хошан төрл-садна улс архалдад күрәд ирцхәв. Эзн гергн: «Цә орҗ уутн!» — гиҗ дуудв. Орад цә уусн боллдад. йовх улсин хувц-хунр тергнд ачв. Эзн күүкн уга. Тергнәс зөвәр заагта зогсжасн һурвн-дөрвн күүкн ә угаһар уульлдад, әмтнас буру хандад бичкн-бичкн цаһан альчурмударн иүдән арчлдад бәәцхәнә.
—Одак мана күүкн яһла? — гиж эзн гергн сана авсн кевтә бийнь доһлң нульмста, залуҺиинь  хар сагсг
девл сүүвдсн, гертәс һарч ирв. Күн ду һарсн уга. Авч йовсн девлән тергн деер эвкәд хайчкад:
　　—Мана күүкн яһла гинәв? — гиһәд тедүкн зогсҗасн күүкдүр одв. Күүкд толһасан негдүлчкәд ә угаһар шугшлдв. — Яһла?! Келтн, кишва шивгчдүд! — гиһәд нег күүкнә ээмәснь авад татв.
　　—Юуһинь тер күүкдәс сурнач? Нанас сур. Күүкнчн сөөнәәһ күргән дахад йовҗ одла. Җирлһнә дольганд туугдад йовж йовх таниг даххмн биш, җирһлән тер бас хәәхгов, севгр күүкн, — гиҗ ацана сүл ааһ, шанһ болсн үүрмг юм авч йовсн альчуран гиҗг деерән боосн, өндр нәрхн, ик нүдтә гергн келв.
　　—Ой, ю келҗәснчн энв! — гиһәд, эзн гергн терг элкдәд мекшәд уульв...
　　—Ода юуһинь уульнач. Ниднәһә күргнь ирсн деер мордулчктн гиҗ кедү дәкҗ келләвидн. Уга, өгш угавидн. Тер кевүнд одхлань алнавидн, һулмттан булнавидн гиҗ күүкән әәлһдг биләт. Әвртә нертә, малта байн улст өгхәр хадһлад йовдг билт. Ямаран зөмго көвүн тер күргн: цөн үгтә, күнд толһата, әлә-елдң биш. Өдрин дуусн адуна әәр нарн-салькнд шатад йовчкад, асхнднь танад ирәд, чини күүкнә чирә үзснь хәәрн болад, өр цәәтл бәәдг билүс, — гиҗ ендр хар гергн өөрнь ирҗ зогсад, Увшаһур нүдән ирмәд оркв.
Эзн гергн өндәһәд күүкд хәләһәд нүдән арчҗаһад: «Хахсн деер, мах булана гидг эн...». Юмна әәл мин эн шулмд бәәнә, сөөни дуусн нәр гиһәд зел-зел гиһәд гүүҗәлә, кишва җуук, күүким олҗ ас, — гиһәд, тергнә дерндг деер бәәсн өвгнә цар туудг шилвр шүүрч авад Увшаг ораһад авв.
　　—Эй, яһҗаснтн энв! Би тана күүкнә хүрмд ирсн биш, — гиһәд Увша шилвринь шүүрч авад өвгн тал хайчкв. — Тертн нам нанд биш, тер бәәсн үр күүкдтән үг келсн уга. Хәрнь бидн тенүнәнтн седклинь аадрулад баһчударн хурад нәәрлҗәләвидн. Адуч көвүн билә. Генткн һаза мөрдин ә һарв. Маниг гертәс һартл күүк-
нтн күргтәһән хоюрн мөрдин гуүхәр харңһуд хараһан өглго одв.
Сөөнәһә тер хойрт, тер герин ард овалһата бәәсн арһсна өөр куүндҗәсинь, эн Бата бас үзсмн билә.—Бата, тиимий? — гиҗ Увша нанур хәләв.
　　—Ухата эк күүкнәннь хүв-йөрәлин тускар ухала бәәдг эс болхий. Күүкн күн күүнә гиһәд, хама йовб чигн мордх, тенд тиим седклләнь харһсн күн олдх угаһинь яһҗ медхв. Күүкн күн төркнәсн хол болхла тоомсрта гидг эс билү? Та һазртан күрчкәд, «күүкндән однав» гиһәд сурад һарч ирәд, күүкән үзәд, һазр-усан хәләһәд һархла ямаран. Күүкнтн ухата күүкн бәәҗ. Чик эсв эсвлҗ йовна! Кезәнәһә хол һазрт мордсн күүкн төркән санад: «Довң давшад хәлән гиҗ дотад хормаһан шурдалав» — гиҗ дуулдг эс билү, — гиһәд өвгн тал хәләхләм, эзн гергн дәкн экәргән авад уульв.
　　—Тиим болхла, тер күүкнә хувц-хунринь энд үлдә-хмн болвза? — гиҗ өвгн Манҗас сурв.
　　—Тана күүкнтн, төрүц юмн нанд керг уга гиҗ ке-лүллә, — гиҗ һурвн күүкнә негнь келв.
　　—Үлдәхшив, үрн болл уга одмр! Хувц өмсл уга одг, бийән медсн элмр. Ода тер эцк ах хойртнь ю келхв, — гиһәд дәкн асхрулад уульв. Манҗ өвгнд докъя егв, өвгн шилврән хүрүләд цармудан көндәв. Тер бәәсәрн терг дахлдад зөвәр уухнд һарад цүврәд, цүврәд хәрцхәв.
　　—Эн һурвн гер ирҗ авх машин иртл, та эдниг хә-
ләҗәтн, — гиҗ Манҗ колхозин парвляна членд даал-
һв, 	
　　Бидн тендәсн ирәд, дала керг күцәсн улсмуд болад улускомд тооцаһан өгвидн. Терүнәс нааран энүгәр йовад орксн цагт саак Моматр сананд орад одна, — гиҗ Бата келврән чиләв.
　　—Дегд утас биш, сән келвр бәәҗ. Бидн тиигәд марттго болдгар әәлһәд оркдг улсвидн гиҗ би келлүс, — гиҗ Церн инәв.
—Чини хаалһас ут биш. Чини хаалһчн ода чигн чиләд угахн, — гиҗ торһар толһаһан бүрксн күүкн келәд үсән ясв. Церн торһинь авад толһа деерән хаяд сәрвкүлв. Т-с-с-с! гиһәд машин дор юмн шиигәд одв, шофер машиһән таг зогсав.
—Йо, дәрк юн болад одв! — гиҗ машинә өмн шуһуд эднә үг чиңнәд тагчг суусн маштг төгрг хар махла өргүчлҗ өмссн, үсән кезәңк кевәр тоһшлур һарһад һурвад гүрәд, нәрхн хар атлс шиврлгт зүүһәд, хувцнаннь хойр элкүч дор дүрсн, цегдг дотрк цаһан захнь шоран негтлд күрңтсн, заһрмгнь экләд буурлтҗ йовх эмгн чочад одв.
—Юн болх билә, юмнь хаһрҗ одва, бууцхатн! — гиҗ шора, элсн шицгрәд бәәсн ширвһр атхр хар үстә шофер машинәсн бууҗ ирәд, машинә ардк төгә көләрн девсв.
—Ю, әәҗәнәв, энчн юн гинә, — гиҗ эмгн Батаһас сурв.
—Төгәннь иризин хаһрҗ, кинь һарч оч, буутн гиҗәнә, — гиҗ Бата цәәлһв.
　　Машинә хойр хәврһәр төгә ишклдәд, зәрмнь ар бийәрнь һәрәдлдәд бууцхав. Бата үкс һәрәдҗ бууһад, буурл үстә эмгиг тосад, сүүһәснь дөңнәд буулһв.
—Ээҗ, тер ноһан деер одад амртн, — гиһәд Бата эмгнә ээм деерк шора өвс таслҗ авад арчҗ өгв.
—Не, болҗана, ут наста бол! — гиһәд, эмгн хормаһан саҗад, унтрҗ одсн көләрн сөгдһлзәд тедүкн көлән тинилһәд суув.
　　Церн өөрән суусн күүкән теврҗ буулһад, сәрвксн цеңкр торһн дорнь толһаһан орулад, барун һаран нурһнаннь ар бийәр белкүсләд, көлинь әрә һазрт күргәд хаалһас хаҗиһәд, тедүкн бәәсн чох толһан сүүд урһсн шар цецкәтә ноһан тал һош-һош инәлдәд гүүлдв.
　　Түрксн помад сарлңтулчксн күүкнә чирә үзчкәд, хаалһин хаҗуд суусн эмгн му нүдәр хәләһәд саналдчкад, буру хандад һанзан һарһҗ авад тәмк нерв.
Бата, томһ сахлта залу, Зурһан гидг көвүн һурвн машинә ярндг деерәс маши өргдг домкрат буулһҗ авад, машинә ар көшүр дор тәвәд шофер көвүнд нөкд болцхав.
Эмгн тәмкән татад, дуусад, һанзиннь үмс шигшләд, унһаҗахла шофер көвүн «гууг-гууг» гилгәд машиһән хәәкрүлв. Цуһар машин тал шууглдад, гүүҗ ирәд давшад суулдв.
　　Бата шоферин чикнд шимлдәд үг келчкәд машин деер һарв. Шофер көвүн өөрән суусн ик гестә маштг хар залуг машин деер суулһад, эмгиг өөрән кабинд орулҗ авад, гуүлгәд һарв.
　　Асхн гү тәвх кемд Әәдрхнә на бәәсн «Тинаки» гидг бальчгин цур бәрдг санаторин модн көкрәд үзгдәд ирв. Батап өөр сууһад, эднә күүндсиг алдл уга соңсҗ йовсн ик нүдтә, өргн маңната сәәхн хо цаһан Зурһан:
　　—Бата, хәлә! «Тинаки», Шикртә  нур меднч? Саак... — гиҗ хурһарн зааҗ инәв.
　　—Меднәв, меднәв, кел. Шикртә нуурин көвәд шимлдәд авсн болвзат? Бата энүгәр Кууката хоюрн йовад орксн болхгов. Моматр дахҗ әәлһсн уга билү?— гиҗ Церн шоглв.
　　—Бата баһасн авн иим келмрч бәәһәнь эн. Маниг энд детдомд бәәхд, эдн Хальмг Базра ШДМ-д сурчала. Бидн цуг үүрләд наач йовлавидн. Бидн сөн болһн школасн бултҗ һарад тер «Тинакин» альмнд ордг биләвидн. Харулч болҗ нег номһн, цаһан саната өвгн билә. Бидн Батаһан тер өвгнлә күүндүлчкәд сад давшлдлавидн. Маниг киилгиннь хормаһан дүүргҗ авад ишкрәд докъя өгтл, Бата тер өвгнд кемәлһдг нурһна тускар, әәлтхлин зәрлгин тускар соңссан дала юм келдг билә. Өвгн соңсҗ, соңсҗ бийнь бас Батад дала юм келдг бәәсмн. Тер Шикртә нуурин көвәһәр чигн мана күн кесг көтрлдәд орксн болдг, — гиҗ Зурһан келв.
　　—Хәлә-хәлә, — гилдәд шууглдад цуһар инәлдцхәв.
—Маничн комсомольск патруль гиһәд винтовк үүрүлчкәд, эднәкнә (Церн тал зааһад) бандитмүд орҗ ирн гиҗәдгҗ гиһәд эн меҗә манулдг билә. Мана комсомольск патрулиг эн Хальмг Базра һәрән Өлзәт гидг күүкд күн толһалдг бәәсмн. Дәәнә шар хувцта, эгц үстә, ээм деегүрн улан сур портупей татчкад, шилвкәд йовад бәәдг билә. Иирин эн Хальмг Базра күүкд улс әмтнәс уралһ, кеемсг, үгтә-күүртә, күүнлә ээлтә болдг, зуг нег бичк караг, көр болдмн. Танахна (Церн тал зааһад) улсиг нутга хальмгуд гицхәдмн, — гиҗ Бата торһар бүрксн күүкнә чикнд соңсхҗ келҗ инәв.
　　Машин Шикртә нуурин көвәһәр гүүһәд, Хальмг Базра элстә уульнцс ик-ик иризин төгәсәрн эрәләд Иҗлин көвәд ирәд зогсв.
　　Әмтн адһн-шидһн буулдад, нег-негнләһән мендләд үзг-үзгтән тарцхав. Церн Батала һар атхҗ мендләд хойр ик чемода бәрсн, өөрк күүкән дахулад колхозникүдин гер темцәдһарв.
—Цуһар хош-хораһан авцхатн! Би эн эмг «бойн-бугорт» күргнәв, — гиһәд шофер көвүн Батала мендләд машиндән суув. Эмгн машинә кабинә үүднә терзәр тол-һаһан һарһад:
—Кукн, менд йовҗ, менд ир! — гиҗ Бата тал хәләв.
Зурһан Батата хоюрн кермд сууһад Иҗл һатлв.
　　Әәдрхнд ирәд саак таньдг арвдгч пристаньд хот эдлдг герт одад, асхн арвн негн часла йовх керм күләһәд, урднь школд детдомд яһҗ йовсан күүндәд, үүрмүдән тодлад сууцхав.
—Соңстн! «Карл Маркс» кермд суулһн эклчкв, — гиҗ радиоһар зәңглв. Үдшүлҗ ирсн улс Иҗлин көвәд һаран дайллдад үлдв. Бата Зурһан хойр кермд орад суув. Керм көвәһәрн ус бөлвәләд, буслһад «лут-луг-луг» гилһәд күрҗңнәд утар татад хәәкрчкәд, Иҗл өөдләд, өткн утаһан бадһлулад көвклзәд һарв.
Бата холын баран үзгддгән ууртл кермин һазак көвә деер цеңкр ширтә ирмәг түшәд, усна урсхл, Иҗлин хонр көвәһәр эңкилдсн цоңхс дерәлдсн модд һәәхәд, серүн аһарт сер-сер гиҗ йовад каюттан орад үзсн, соңссан бичдг хар һадрта зузан тетрадян авад, ухаһан туңһаһад суув.
　　Хальмг улсин амар келгдәд, олн әмт кедәд йовдг урн үг: тууль, тууҗ, түүк, келвр, үлгүрмүд, яһсн йорал уга өнр-өргн юмб? Эн хамгиг маднд меддг үзгәр дегтрт буулһҗ юңгад зс бичсмб? «Җаңһр», «Хан төлвс», «Әәлдхлин зәрлг», «Чөөҗд Әрәгин тууҗ», «Чикнә хуҗр» гиһәд зая - пандит үзгәр бичәтә бәәдгҗ.
　　
Һурвдгч бөлг СЕДКЛ МЕДСН ИНЬГҮД
　　«Би сурһуль сурнав, олн келдг урн үг даснав! Олн әмтнәннь төлә әм, зүркән өгнәв! Кезәңк бәәдл, эн цагин шин җирһлин бәәдл дүңцүлҗ, шин советск хальмгин тускар дегтр бичнәв. Тенүндән эн олн әмтнә амар келдг урн үгин идә олзлнав, кезәңкин мөр-мөрдәд, кергләд умшсн күүнд «уухднь — ундн болх, идхднь — идән болх!» гиҗ санад кают дотран босад, нар-цар йовад, эрсг өлгәтә нүр-герин өмн одад, бийнь бийләрн күүндәд, кесг иргчин шин күсл өмнән үзәд, эрк биш бичхән зәәдәд, бийнь биидән: «Бич, бич, бичә залхур» — гиһәд, Бата орн деерән кевтәд ухала, ухала йовҗ кермин дәәвллһнд саатулгдад, сәәхн зүүд үзәд, оочан әрә көндәһәд, нөөртән мишәһәд унтад одв.
Нөкәдүр өрүнднь «Карл Маркс» керм утар тач хәәкрәд, ууцан дәләнәр мошкад, ус шиләҗ шалваһад, Шарту балһсна пристнә төмр арвантта мод сөвәһәрн шөргәд шухтнад зогсв.
Пристнә эрг деер керм тосҗах дала улс заагт Батан

үүрмүд Коля Ута хойр махлаһарн дайлад хәәкрлдҗәснь үзгдв. Бата чемодаһан әрә даасн, хот-хол дүрдг паарс мишгән нурһндан үүрсн, әмтнә өмн һардг үүднд маасх-лзад инәһәд йовна.
ринь тосҗ авад, трамвай темцәд гүүлдв.
     Хойрнь үүрнь мендләд, теврләд чомдан, мишг хойринь тосҗ авад, трамвай темцәд гүүлдв.
—Иим удан яһвч? Гемтвч? Бидн чамаг санад үк-җәнәвидн, — гилдәд, йовн йовҗ сурврар салвлад йовц-хана.
—Гемтснәс даву юмн болв, дәкәд келҗ өгнәв, — гиһәд, Бата хойр иньгиннь чирә селн-селн хәләһәд йовна.
—Чамаг ирш угаҗ, гер авч, сельсоветин пииср болҗ гиһәд зәңг шуугад бәәнә, бидн чамд йосндан уурл-җалавидн, — гиһәд, Ута Батан шухтндг улан башмг, үүлн өңгтә көк костюминь хәләһәд бахтад, байсад йовна.
—Уга, тиим юмн бәәх билә! Холын зәңг холвата болдмн. Эң сурһуль, эңкр таднан хаяд, эмин авт орҗ гихлә ик эргү йовдл болхугов. Олна бәәдл, җирһл үзәд, өвгдин келсн «өңгрсн цагин үн» соңсад йовхла улм-улм ухан орад йовдг бәәҗ... Тер өвгдин келәд йовдгиг барҗ болш уга, байн урн үгин үниг дорас өсҗ йовх үрд, бийснь дегтрт умшдг болдгин арһ хәәхмн, тер төләд сурһуль сурхас даву берк күсл манд уга, — гиһәд, Бата Утан ар гиҗгтнь шавшсн шарфин үзүрәс бәрәд трамвайд орад суув.
　　Студентнр бәәдг гериннь эврәннь хорадан һурвн инь-гүд шууглдад орад ирцхәв.
—Нег җаҗлҗ, шүд харһулх юмн бәәнү? Мөңгм бидн чиләд, бүсм бидн сулдад, гесн өлсәд, гер сангдад ирв!- гиҗ Коля хойр альхан имрәд Батан паарс мишгин ам хәләв.
—Бәәнә! Бәәнә! Үкс гитн, сурһулясн оратад оддг юмн болвза, — гиһәд, Бата Цаһан бергнәннь өгч тәвсн экл давста болсн гүзәлсн цаһан тос, боорцг, хатасн бо-
рц, шүүрмг һарһад, стол деер тәвб. Ута Коля хойр: — Ура! Мана күн зооц зөөҗ ирх гиҗ келә бәәләвидн, — гилдәд, киртә хала кружкстан халун ус кеҗ авад босн хатрн бәәҗ дәврлдв.
Көвүдин бәәдг киит урссн, көгҗин үнртә хораһас: негт хальмг чигәнә ишклң үнр һарсн болад, негт хәәлсн тосна үнр һарсн болад каңкнад одв.
　　Бата үкс гиҗ хувцан соляд, үүрмүдән дахад номдан одхар белдв.
　　—Чи, Бата, эндр бүрүц гертән үлдәд, бааньд одад амрч ав, — гиҗ Ута тосн чиихәд шархлтсн шиләр дарад керччксн һуйрин бәәдлтә шүүрмг хавтхлн бәәҗ келв.
—Намаг хәәҗәхший? —гиҗ, Бата шамдҗ сурв.
　　—Уга, эндр бидн чамаг угаһар ямаран юм дассан, кедү лекций болсинь келҗ өгнәвидн. Баанясн ирәд, манд хот кечк, — гиһәд, Коля бас шүүрмгәсн хавтхлҗ авад һарцхав.
　　—Батад мана факультет хәәһәд, приказ орулад шоодвр өгсинь келхмн биш. Энчн әвр зовмха күн, зова бәәҗ җе гих. Факультетәс һарһхар седсн цагтнь, факультетин толһачд одхмн, тер эс болхла, комсомолын комитетд одад харсхмн, яһад болв чигн Батаг үлдәҗ авхмн, — гилдәд, Ута Коля хойр Шарту балһсна деед биид ик гидг царң дүүргәд бәрҗәсн комбайна заводын сүүр тегшлҗ, нүк малтлһна көдлмштән күрәд ирцхәв. (Тиигхд студентнр хая-хая селгәдәр субботникд оддг бәәсмн). Ута Коля хойрин геснь эндр цадхлң, дәкәд Бата герт хот кеҗәх, маңна тиньгр чидлән нөл уга көдләд «сән көдлв» гисн нер авцхав.
　　Бата хувцан сольҗ өмсәд, базрт одад: боднцг, мәңгрс, өдмг хулдҗ авад, эн һурвн стипендән авсн цагтан хот кедг өрәл суулһ ордг, көк мискән дүүргәд борцан тәвәд хот кев. Хотан экләд буслһчкад, һалан баһрулчкад, күүкдлә мендлхәр күүкдин хораһур одв.
　　Күүкдин хорад һанцхн Буля дегтр умшҗ сууна. Буля зөвин дунд нурһта, биидән зөв махта, зеегтә хойр ик
хар нудтә болвсрсн күүкн. Оньдин дегтр деер шихиһәд суудмн. Дегтртән шүлтәд одсн цагтнь маңна деерк хар үснь цүврәд унад чирәһинь халхлчкдг билә, тер цагтан, өөрнь әмтн шуугад бәәв чигн төртән авдмн биш. Амрсар күүкд, көвүдлә шуугҗ альвлдго билә. Көвүд өөрдәд эңкрләд наадад инәхәр седхлә, мааҗад, күүнә һарас зууһад оркдг игзәртә болдмн. Тегәд көвүд эн күүкнд «мис» гиҗ нер өгсн болдг.
Бата арһул җивәд орҗ ирәд, Булян хойр нүдинь хойр альхарн халхлчкад, толһа деернь өргәрнь дөңнчкәд:—«Мис», менд, кенинь мед!—гиҗ Буля Батаг дууһарнь таньчкад, һаринь тач авад зууһад оркв.
　　—Йо, я ях! Зуудг заңган хаяд угавч? — гиһәд, Бата дегтринь бүркәд, һаринь тач авад мендлхәр седв.
　　—Әрл цааран, гер авчксн күн, бийәсм көндә йов, чамд һаран өгш угав. Сәәхн гергән дахулҗ ирсн болхуговч, — болад һаран ардан бултулв.
Бата ноолдад хойр һаринь авч мендләд:
　　—Йовий, йовий! Мана тал одый, би тос, шүүрмг, боорцг авч ирүв, — гиһәд, хораһурн дахулв. Буля тедүкн унҗ одсн амха шүдтә саман шүүрч авад, нүр герин өмн одад, толһаһан самлад, үсән ясв. Хойр халхнь улаһад, зеегтә нүднь улм икдсн болад, зүркнь шулу-шулуһар цокв... Бата эн бәәдлм үзчк гиһәд Буля үкс гиж хәрү эргв.
　　Бата күүкиг дахулҗ ирәд, дала болсн шүүрмг, тос, боорцг, өдмг тәвчкәд:
　　—Яһлав, чамла ноолда йовҗ хотан мартчкчв, — гиһәд, хот кедг хораһурн гүүв.
　　Көк мисктә хот кевәһәрн көөстәд, бусла-бусла бәәҗ хуурсн үнр һарад бәәҗ. Бата халун бүркәсинь шүүрәд, хурһан хуухлад, альчурарн бәрнәв гиһәд, альчуран шөл-ндән орулсн, кенчр авхар, хурһан амндан зуусн, хәрү орж ирв.
Буля мис кевтә бичкн, бичкнәр, неҗәдәр гилтә чимкәд корд-корд гилгәд шүүрмг  идҗәнә.   «Хот идв чигн
мел "мис" бәәҗч — гиҗ келхәр седчкәд, Бата келсн уга. Халун хотан нег тарелкд кеһәд Булян өмн тәвәд, ядхдан һурвн-дөрвн өдр хот уугдад ута ухр, Утан үкүгәс авад Булян һарт бәрүлв.
Буля бермсҗәһәд, ухрар авад амсчкад: «Тьфу! Давсн уга», — гиһәд, аман бирчилһәд, инәҗ босад давс хораһасн авч ирәд мисктә хотыг давслад, мәңгрсинь ишкәд, хала ааһд кеһәд, тос тәвәд хуурад улм амтлад, үнр һарһад авад ирв.
　　Буля хотан эдлчкәд, одак хала ааһдан ус халулад һурвн көвүдин ааһс, кружкс, ухрмуд уһаһад, арччкад, гер дотркинь ахулад һархар седв. Бата орҗ ирәд: «Эн тана күүкдин хүв», — гиһәд, тос, шүүрмг, борцг газетд ораһад Буляд өгчәһәд:
　　—Чи намаг юн гер авчич гиһәд шалһад бәәнәч? Хамаһас энүгән соңсвч? Сурһуль сура йовҗ зуурм алсн моһа кевтә тиим юм һарһдв, — гиһәд, Булян ээм деер наалдсн бичкн өрүлг авад үләһәд делскв.
　　—Уй, мана көвүд, күүкд цуһар ики эртәс нааран чамаг гер авч, сурһулян хайҗ, сельсоветин секретарь болҗ гилдәд шууглда...
　　Бата, маниг дахҗ нег көркхн күүкн ирлә. Ода шүүврән өгәд институтд орчкв. Манла бәәнә. Бидн тенүг чамла таньлдулхмн гиҗ күүндҗәләвидн. Ода тер чини туск зәңг соңсчкад, манд нам ичр болҗана. Чамд тер таасгдх күүкн, нернь Цаста! Атхр хар үстә, улан халхта, көркхн бичкн чирәтә... Тер учрар бидн чамд йосндан уурлҗалавидн. Үзгдәд ирхләчн үсичн үмтәхмн гиҗ күүкд шууглдҗала. Ода нам ирснчн сән болв,-гиҗ Буля Батан өрч хойр ик хар нүдәрн бурһудв.
　　—Яһад уурлҗахмт? Хәрнь байрлдг бишв, — гиҗ Бата инәв.
 — Уурлл уга яахм билә, эс болх күүкдлә оралда... Номдан оратад приказд орад йовхла сәний? — гиҗ, Буля Бата тал нүднәннь булңгар хәләв.
—Юн приказви? — гиҗ Бата чочҗ сурв.
—Юн болх билә, көвүд чамд келсн угай? Чамаг иим удан сурһульдан оратад, ташр одак зәңг соңссм, яһсмб: шоодвр өгәд приказд орулад өлгчксн бәәнә. Эн өңгрсн сарин хуучар эс ирхләнь, институтас һарһхмн гиҗ бичҗ. Бидн университетин коридорар йовхларн ичнәвидн, — гиҗ Буля йосндан сана зовҗ келв.
Батан өмн, аһарт шинкән эрлзәд һарч ирсн атхр устә, улан халхта, минь ода Булян Келсн шин күүкн унад, уга болад одв. Шин үзхәр бәәсн күүкнә орчд университетнн эрст шил һатц машиһәр барлад өлгсн приказд Батан нерн ик-ик үзгүдәр барлсн үзгдәд бәәв. Батан чирәд ярлзад урһҗ йовсн сәәхн инәдн, ода Булян ээм деерәс, Батан авад үләсн өрүлг мет, нисәд уга болв...
Буля керсү нүдәр Батан чирә үзн, араһан зууһад тагчг һарч одв.
　　Бата хорадан нар-цар йовҗаһад, университетд одад, тер приказ хәләһәд,. факультетин толһачд болн директорт оратсн гемән сурҗ эрлһ эрт орулҗ өгх санан орв. Хувцан сольҗ өмсәд, йовхар седәд Утан орн тус наалһата бәәсн номин өдрин диг-дара хәләхлә, эндр амрдг өдр болҗ һарв. Ода тиигән одад керг ута. Одак Буляһас сәәнәр сурхар хораһур гүүһәд одхла үүднь оньста.
　　Хәрү хораһурн йовҗ йовхлань, ут коридорин нег үзү-рәс Анҗа зөрлцәд аашна. Анҗа Батаһас медәтә, советск йосн тогтхас урд сурһуль сурч йовсн, Советин йоснд багшин сурһуль төгсгсн, моңһлар меддг, умшдг, тер төләдән хальмг кел сән меддг. Медсән күүнд келдго, эс медсн болад җимиһәд бәәдг. Гесндән гер шүдтә, кү дөөглхдән дурта седң күн...
- А, Бата, менд! Чи энд юмбч? — гиҗ инәмсклв.
—Юн болх билә, сурһульдан ирләв, — гиһәд Бата һаринь авад мендлв.
—Сурһулясн хуурсан медәд утавч? Чамаг һарһхар приказ бичәд өлтчклә. Хәрнь университетд одад, үзгдәд керг уга, — гиһәд, терзин өмнк ирмәг   түшәд, хулһнг
бәрҗ авад, дөөгләд наачах миисин бәәдл һарад гелгнһәд зогсв.
—Би тиигтлән, хот кедәд, әлә кеһәд йовсн биш, кол-хоздан нөкд болад, конюшньднь һал өгсн кулакудын элч бәрҗ өгвшв. Терүгәр намаг юн һарһх билә. Тер манд кергтә көдлмш бишв? — гиҗ, Бата зөвәр авглҗ келв.
　　—Чамаг йовсичн кен медлә? Пө, хәәмнь терчн эн улст нохад төмр керго гишң юмн, — гиҗ Батан чикнд өөрдҗ келәд һаран саҗв.
　　—Колхозникүд икәр ханад, байрлад, Василий ма хойрт мөр унулвш! — гиҗ Бата авглҗ келв.
　　—О-о, тиигхлә сән болхугов. Удл уга орден авхч. Миниһәр болхнь, чи йирич дасмһа эс бишч, тер колхоздан одад хөөч болснь деер. Хөөннь орсар чик келдг болчкад, цааранднь дасхч, ха-ха-ха! — гиһәд, ардан хәләһәд кучәр инәҗ йовх бәәдл һарһад сеедглзәд йовҗ одв.
Бата Анҗаг коридорин өнцг эргәд һартл, яахан медл уга, ардаснь хәләһәд кесгтән зогсв.
　　Хәрү хорадан ирәд, Утан орн тус өлгәтә бәәсн өдрә диг-дара хәләһәд, эдн ямаран лекцс соңссн, ямаран юм кесинь медәд, Колян орс келнә дегтр авад умшад суув. Одак Анҗан келсн шувтр үгмүд, Батан зүркнә тольд давс кесн мет хорсхад, миисин хумсн кевтә мааҗад, ө-һундл түрүләд, өмнән умшҗасн дегтр, нүднднь будн болҗ халхлад амр өгхш.
　　Бата һарад лавкс кедәд йовҗ-йовҗ Ута Коля хойртан ноосар өлгсн неҗәд хурһн бееләс хулдҗ авад, колхозин унулсн мөрән, хойр үүрәрн йөрәлһхәр нег шил чаһр авад хәрҗ ирв.
　　Хойр үүрнь ирчксн хотан халулад шууглдҗаҗ, Бата неҗәд пар бееләһәрн белг өгәд, «энүгәр мини мөр йө-рәтн!» гиһәд чаһран стол деер һарһад тәвб.
　　—Юн гер! — гилдҗ, хоюрн дегц сурлдв. Эднд мини гер йөрәтн гиҗ соңсгдад, Батаг үнәр гер авч болһад ормалдад одцхав.
—	А, тадн ю чигн медәд угалт. Айдҗатн, би цуһа-

раһинь келҗ өгнәв, — гиһәд, плащан тәәләд, хотан тәвәд, чаһран кеһәд, колхоз яһҗ мөр унулсна тускар тууҗ келв:
　　—Бидн олн-әмт сурһлһна көдлмшән төгсәһәд, тоо-цаһан өгәд, «сәәнәр көдлв» гисн нер авад сурһульдан хәрү йовх болад «җиврән делвидн». Тегәд маниг нег долан хонгар сулдхв. Би көгшн эцк, ахнрлаһан, төрл-төрснләрн мендләд, яһҗ бәәхинь медәд, йовслч гиһәд хәрүв.
　　Мана әәмгт бүрдсн, цевр цуста, хурдн мөрд өскдг, Городовиковин нертә колхоз йир хурдар өсҗ. Дөрва зүсн малнь дегц төлән авад дала болҗ. Шин бәрсн гермүд, школ, клуб, больниц цуг бәәнә. Би йирин нәәрт дурта кун, ирсн өдрән баһчудын нәәрт орув. Клубд күн дүүрң бәәҗ: домбр цокад, бииллдәд, ниргәд бәәцхәнә. Нег бичкн көвүн домбрт келн мульҗад биилҗәҗ. Хәлән гихнь, мини ач — мини ах Муузран көвүн бәәҗ, тавдгч класст сурчана. Нүүрлгч пионер болад, Кавказ тал пионермүдиг лагерьт йовулҗана.
Теднд багш болҗ нег күүкн ирҗ. Тер багшлань та-ньлдув (багшлань таньлдв гилһнлә, Ута Коляг дораһур чимкәд оркв). Нәәртән ики ора күртл бәәһәд, ахиндән ирәд орн деерән кевтләв. Мел үксн әдл унтҗв. Басл сәәхн зүүдн орв... (Эн үглә, Коля Утаг сүвәһәрнь хатхад оркв). Генткн серн гихнь, нарн зөвәр дегҗәд оч. Муузра мини чирә деер суусң батхнс көөһәд, мини өөр сууҗ. Серн ахдан сөөднь үзгдсн зүүдән келҗ өгв. Ахм мини зүүд соңсчкад, эврәннь колхозд болсн зеткрин тускар келҗ өгв. Соңссн күүнә зүркн шаркрм әәмшгтә юмн болсн бәәж.
Нидн җил тедн колхозиннь адунд тәвхәр Элстин гос-конюшняс цевр цуста сәәхн тохмта аҗрһс авч ирсн бәәҗ. Теднән авч ирәд колхозиннь конюшньд орулсн сө күн конюшньднь һал өгәд, цугтнь шатачкиҗ.
　　—Ой, ой!—гиҗ, Коля аман бәрв.—Мөр хазхла мөр һардгоҗ, һацата тер сөнь ик гидг хур орсн бәәҗ. Тегәд
тер һал өгсн күн адһад, әәмсхләрн хуучн цаһан мөңгн цокарта, хар модн һанз унһаҗ. һанзин эзн олдхш. Хән гиҗ нам цөкрҗәнәвидн, — гиҗ, Муузра нанд келв.
　　—Не, тиигхлә тер һанзинь нанд өгтн, би хәәнәв, би олхв, яһад эс олҗ болх билә, — гиһәд, колхозин ахлачд хадһлата бәәсн һанзинь оч авв. — Чик, чик! — гиҗ Коля йовулҗ өгв.
Тегәд би тер багш күүкәр «цөөкн хонгар оратҗанав» гиҗ суңһг йовулчкад, эврәннь хуучн таньл Сергән Ва-сильтә хоюрн цецн мек һарһад, хот кедәд хәәһәд йовҗ тер кү олҗ аввидн.
　　—Үнәрий! Айта! Не, тиигхлә! — гилдәд, Ута Коля хойр хәәкрлдәд, чаһран ууцхав.
　　—Не, тер күүһән яһвт? — гиҗ аман альчурарн арчн бәәҗ сурв. — Айдҗа! Тер күн колхозин адуна фермд сөөһин харулч болҗ көдлдг күн бәәҗ. Өмн җилин туугдсн кулакудын үлмәд орад, теднәс әәһәд күчн бишәс һал өгсн бәәҗ.
　　Күчтә гидг шуугата олна хург болв. Мана колхозин баһчуд тер күүг шуд шуучад авч одн гив. Олнаннь малдан әвр хәрү болцхаҗ.
　　— Тиигл уга яахм билә, би болхнь зарһ угаһар, тол-һаһинь хамхлх биләв, — гиҗ Коля аралдв.
　　—Манакс басл өр өвч. «Ода энүг суулһад яахв, Улан Цергт йовсн кевүнднь му болх, манд күн кергтә», — гилдәд, адуна бригад бииснь дааҗ авв.
　　Тегәд олн, манд, ач тус кесн хойр көвүнд, мерәлҗ мөр унулхмн гиһәд, тер колхозин хургтан шиидвр һарһад, Василий мадн хойрт неҗәд мөр унулв. Та хойрар тер мөрдән йөрәлһхәр энүг авлав гиһәд, дәкн чаһрасн кев.
　　—О, дала юм кеҗич, йир сән! Энүнәс хооран оньдин иигҗ олнд туста керг кеҗ мөр унҗ, мөрә авч йов!— гилдәд, шууглдад чаһран ууцхав.
Би тиигәд олна төлә әмән хармнл уга, цаган әрвлл уга, үкәд-тасрад йовхнь, энд намаг сурһуляс һарһ җахмн кевтәмб? — гиҗ, Бата хойр үр талан селн хәләв.
　　—Уга! һарһна гидг юмб, кен келнә? — гиҗ Коля урньдҗ сурв.
　　—Буля болл уга, нань кен болх билә, күүкдин келн утинь эс меднч. Минь ода шүүрмг җаҗлсн бардмнҗ йовлу, — гиһәд, Ута босад, стол деер бәәсн чаһрин шил авад орн доран хайв.
　　—Буля келхләрн приказар шоодвр, өгв гиҗ келлә. Терчн нанд йосндан санань зовҗ, намаг шоодҗ келлә. Анҗа нанд ик әәмшгтә юм келәд, дамбрлҗ, давслҗ келәд йовҗ одв. «Чамаг йосндан һарһчкла, ода директорт бичә үзгд, хәрү йов» гиҗ келвш, — гиһәд, Бата хуухан мааҗв.
　　—Кергтә юмн биш. Әәх юмн уга. Чамаг иим удан ирл уга бәәһәд бәәхлә, ташр чамаг гер авч, ирш угаҗ гиһәд манахнас күн немҗ өгсн бәәдлтә, тегәд шоодвр өгәд өлгчкиҗ. Анҗа худл келҗәнә. Бидн чамд нөкд болнавидн. Үлдсн предметсәрн шүүврән өгчк, болад бәәснь тер, — гиҗ, Ута Батан седкл төвкнүлв.
　　—Анҗан үг бичә итк. Терчн маңһдур маниг цуһар хәрәд йовҗ одв чигн бийнь һанцарн үлдәд амрад бәәх, акад күн. Тенүнлә арһта болҗ ноосан харһулхмн биш. «Нойна хәәрн, нохан зо деерк цасн мет» гидг үлгүр эс меднч? Юн терүнә «хәәрнд» күртхәр селвг сурад йовнач. Мел эс медсәр, эс үзсәр йовдг көгшн мекч арат, — гиҗ Коля аралдҗ келв. Тагчг болцхав.
　　Чи тер колхозд кесн-күцәсн үүлдвриннь тускар итк-мҗин цаас авч ирвч? — гиҗ, Коля Батаһас сурв.
　　— Уга, би нам тенүнәнчн тускар ухалсн угав. Мууха юмб, авад ирхмн бәәҗ, — гиһәд, Бата   толһаһан цокв.
Ода чигн ора биш. Өрүндән босн Бата колхозд нөкд болсна тускар шулун болдгар үн иткүлгч цаас илгәтн гиҗ телеграмм илгәхмн. Тер цаасн ирхлә бидн ком-сомольцнрин хург хураһад, тер иткл цаас умшж өгәд, Батад колхоз мөр унулсна тускар келҗ өгхмн. Тер цагт декан Сергей Иванович шоодвран хәрү авад хәрнь мана күүнд ханлт өргх, — гиһәд, Коля Батан далар ташв.
　　—Батан «сүүлинь» уга кехмн. Чи, Ута, маңһдурас авн диамат политэкономий хойрар дассан зааҗ өг. Би орс келнә зокъял бичҗ өгнәв, — гиһәд, Коля орндан орв.
　　Бата эднә заасн дегтрмүд авад, шамин өөр одад шу-хиһәд суув.
　　Маңһдуртнь Батаг сурһулин диг-дарана әңгүр дуу-дулад, хальмг әңгин профессор тал илгәһәд, хойрдгч директор дуудулв.
Көк цемгн буркәлтә ик стол һатц өндр нурһта, хоҗһр толһата, дүд цаһан киилг деер цаһан бурчгта күрң-улан галстук бооһад өрч деерән унҗулсн, шар залу шухиһәд цаас бичҗ сууна.
　　Хаҗуднь кесг хату һадрмудта папкс деер машиһәр барлсн цаасд давхрлата кевтнә. Зүн эрс дахулад тәвсн хар булһар бүрәстә доран көгтә диван деер Анҗа улан арсн портфелән сүүвдсн чемчиһәд сууҗ. Орҗ ирсн Бага тал саак кевтән аман бирчилһәд худлар инәмсв. Барун эрс дахулад тәвсн намчта ноһан торһн килңгәр бүрсн нурһндан, доран көвклздг көгтә күн суудг, ик-ик креслмүд «нан деер ирҗ суутн» гисн бәәдлтә дерәлдәд бәәцхәнә. Пол деер олң зүсн намчта, барта цоохр кевс энднь делгәтә. Бата орҗ ирәд мендлснәннь дару «киртә көләрн кевс ишкәд орквзав» гиһәд, шуһу тал цухрад зогсв.
　　Директор, Батаг мендлхлә, толһаһан өндәлһл уга хәрү өгчкәд, бичҗәсн халх цаасан чиләчкәд, өндәһәд:
Не, сәәхн иньг, ода күртл хама алятад йоввч? Бидн чамаг теегт йовсн, баһ келн күн гиһәд, шүүвр авч шахҗ зовал уга орулҗ авхларн, сурһулян хайчкад, алятад йовтха гиҗ авсн уга биләвидн. Хаана йоснд мухлалгдад, харңһу үлдсн олн-әмтндән, таңһчдан эрдм, сурһуль делгрүлтхә гиҗ авлавидн. Аляһан амндан зууһад, әл хәәһәд йовдг елдң улс манд керг уга. Тиим бол хла, эрт орман сулдхҗ өгх кергтә. Чини ормд сурһуль сурх, чидх, чадх улс дала гиҗ эн ахтн келҗәнә, — гиһәд, Анҗа тал хәләв. Анҗа дор ормдан хуухлзчкад, ду һарсн уга. — Чамаг ирәд угаг би нам медәд уга биләв. Чи номдан ирлго хойр сар болҗ эс йовнч?
—Тиимий? — гиҗ диван деер суусн Анҗаһас сурв.
　　—Тиим, тиим, дәкәд энтн гер авсн зоңгтә. Хальмгин хүрм гидгтн акад авта юмн. Батала әдл улс номан мартад оркхд маһд уга! Дәкәд энтн колхозд ик дурта күн. Хәрнь тер колхозникүднь яһад энүг хәрү тәвсн болхв, — гиҗ, алн болҗанав гиһәд, Анҗа директор тал хәләһәд цуг бәәсн бийәрн, чирә-зүсәрн әәлтәһәр инәһәд, күзүһән суңһв.
　　— Айдтн, та худл келҗәнәт! Негдвәрт, би гер авч, нәр кесн угав. Хойрдвар, хойр сар дутсн угав, нег сар дутв. Дуттг учрм иим: күндтә директор, намаг оньһад соңстн гиҗ сурҗанав, — гиһәд, Бата улаһад, цааһан кир уга хойр нүдәрн Анҗа тал ивтркә кевәр хәләв. Анҗа хуухлзад, часан хәләһәд:
　　—Не, директор, тана зөвшәләр, би йовнав, хәрнь тер... Эврән медтн, дәкәд... Не, менд бәәтн! — гиһәд, директорин өмн хойр-һурв гекәд, Бата тал нүднәннь булңгар хәләһәд шурд һарв.
Батаг күләһәд коридорт ут нәрхн стул деер суусн Ута Коля хойр Анҗаг энд бәәнә гиҗ медҗәсн уга билә. Генткн Анҗа ольс һарад ирхлә хоюрн нег-негән тохаһарн хатхлдад Анҗан ардас му нүдәр хәләлдв.
　　Мана директориг су гисн бийнь сул уга зогсн бәәҗ ямаран учрар үлдсн, эврәннь колхозникүдтән яһҗ дөң болҗ ач күргсән өмн асхнь хойр үүртән келҗ өгснләрн әдл бод гиһәд кевтнь цәәлһҗ келв. «Удл уга тер колхозас мини тускар тана нерн деер үн иткүлгч итклин цаасн ирх, тер цагт эврән медхт. Әмтнә кел бичә итктн, худл келҗәнә», — гиҗ, Бата усвксн хойр нүдәрн хәлтхлзл уга бурһудв.
—	Не, сән! Яһад сурһулясн дутсан, минь эн келсәрн
цааснд бичәд авч ир. Хойр долан хонгин дунд дутсн «сүүлән» уга ке. Кемр колхозас цаасн ирхлә хәләнәвидн. Эс ирәд бәәсн цагт, чамла иигәд наадад бәәш угавидн. Чини ормд орнав гидг улс бәәнә. Хәрнь оньһ, медвч? Не, йов, — гичкәд, директор одак бичҗәсн цаасан цааранднь бичв.
　　—Медүв, ханҗанав, сәәхн менд бәәтн! — гиһәд Бата барун сү доран бәәсн махлаһан чиклҗ өмсәд, ардан үүдән арһул хааһад һарад одв. Батан чирәнь чикн күртлән улаҗ.
　　—Не, юн болв, иим удан яһвч? — гилдәд, Ута Коля хойр дегц босад ирцхәв.
　　—Анҗаг үзвт? — гиһәд Бата утар татад шуукрад толһаһан зәәлв.
　　—Медгдҗәнә, медгдҗәнә, әрлһ тенүгән. Директор юн гив, — гилдҗ дахлдв.
Хәрҗ ирәд, асхнднь һурвулн хойр час күртл сууһад, Батан бичх цәәлһврин цаас сән гидг гүн утхтаһар бичцхәв.
　　Маңһдураснь авн Бата хойр үүриннь дөңгәр өрүнәс авн асхн күртл библиотекд сууһад, асхнднь гертән ирхләрн сөөни өрәл давтл дегтр деер суудг болв. Дола хонад оркв. Колхозас ирх цаасн уга. Хойр дола хонад оркв, цаасн уга. Хойрдгч долан хонгтан Бата «сүүлән» өгәд, уга кеһәд оркв. Нег ик ацань хойр ээмәснь унад уга болҗ одв.
　　Анҗа директор хойрин келсн үг авад одн гисн болад, өрч зүркинь мааҗад, экн толһаһинь кемләд, амр өгхш. Батан хоолднь хот ордган уурад, нөөрнь хатад, чирәнь семәһәд ирв. Оньдин нәр-шог кеһәд, шүлг бичәд, дуулад йовдгнь уурад, номһрад бәәв. Батаг одак Булян келсн шин күүкнлә таньлдулхар Буля Эрднь хойр кесг дуудв. Бата ирнәв гичкәд, одсн уга.
Тиигәд бәәһә бәәтл гев-генткн Батад Зандаһас бичг күрәд ирв. Бата бичгән көвүд, күүкдт үзүлсн уга. Нег асхн көвүдән унтулчкад, орндан орад, буру хәләһәд кевтчкәд, бичгән секв:
«Бичгим күүнд бичә үзүл. Умшчкад, шуулад хайчк», — гиҗ, деернь оңдан карандашар бичҗ. Цааранднь умшхла иигҗ эклҗ: «Бата, менд! Чамаг хаалһдан сән күрсн гиҗ санҗанав. Чи һә болсн хар модн һанзин эзинь олнав гиһәд, кесг цагтан гертән өнгрүлвч. Үурмүдчн чамас давад йовҗ одсн болх. Ода нәр-наадан бокрад, бод гиһәд, чирмәһәд үүрмүдән күцҗ ав. Ода сурһульдан кинәд суух күүнд эс болх бичг сава уга бичәд саалтг болад керг уга гиҗ саннав. Зуг чини аавчн нанла харһх болһндан:—Багш күүкн, Батад бичг бичдвч? Батаһас бичг ирнү? — гиһәд, сурад һарна. Медәтә күүнд мел уга гиһәд, ганаһад бәәхлә эвго болна. Аавчн тиигәд сурад бәәдгинь бас нег учр бәәнә. Чамаг йовҗахд ирҗ эс харһсндан би басл һунднав... Чини йовх өдр би медләв. Тер өдр һацата юмн кевтә районо дуудулвш. Тер бийнь кергән күцән, хот ул уга һарад мөрн тергәрн гүүлгвидн. Зо деер ирчкәд, герәрн орл уга (герәр орхла эврән меднәч...) шудтан тана тал гүүлгәд орад ирвидн. Тана һаза чини эцк, өөрән хойр залута, тәмк татад сууцхаҗ. Би тергнәс бун, дегд адһхларн айстан — Бата йовлу? — гиһәд сурчкад чирәһәсм һал һарад одв...
— Яһлав, яһлав. Мууха һацата юмб, кергтә билч?. Минь ода тер һарад йовҗ одв, —гиҗ чини эцк босад өргәрн заав. Хәлән гихнь, мел чик, чини тергнә төгәһәс һарсн тоосн, нам һазрт унад уга һацһрад бәәнә... Нам мууһарнь тоолсн күн, бийәсм зулад йовҗ одв гихмн. Би дәкҗ тер залусур хәләл уга доран эргәд һарув. Чини эцк дәкәд үг келв, би нам ю келсинь оньһсн угав.
Өрүһәрнь намаг тергн деерән сууһад, көндрәд һарчксн цагт, Василий та хойр мини ардас гүүлдәд, һаран заңһлдад үлдләт. Асхлад би дорд биидк хаалһар гүүлгәд орҗ ирхлә, чи деед биидк хаалһар гүүлгәд һарч одвч... Тиигәд чигн, бидн хойр, сар нарн хойр кевтә, нег-негән көөлдәд, йовҗ-йовҗ харһҗ чадсн угавидн...
Чи ман хойрин «заяч» бичә харһтн гиҗ заяҗ кевтә. Ха-ха-ха, нәр кеҗәнәв... бичә уурл.
Василий та хойриг үдшүлҗ кесн нәр-наадн баһчудт йир икәр таасгдҗ. Тер нәәрт орлцсн адучнр, хөөчнр, күүкд күртлән харһх болһндан тер нәәрин тускар келҗ чамаг сурцхана. Чамд «темә», Васильд «хуц» унулсн наад келчкәд, цуг инәлдцхәнә. Бичг ирсн цагт манд кел гиҗ сурцхана. Не, ода нань ю бичхв? Бичдг юмн уга. Зут чамаг йовҗ одсна хөөн, танахн өрк-бүләрн мана хотнас шавр герән ачад нүүһәд йовҗ одсн болҗ медгднә...
　　Не, ямаран бәәх, яһҗ номан дасҗахан эрк биш бич. Бичгичн аавдчн умшҗ өгәд седклинь байсулнав... Не, бичг ирхинь күләҗәнәв...
3 а н д а.»
　　Бата арһул босад шаман унтрачкад, хәрү орн деерән одад кевтв. Теглг нурһта, төгрг цаһан чирәтә, наадһа мет эрвлзсн күүкн, бүргр хойр хар нүдәрн, өкәр бәәдлтәһәр инәһәд тәмк тачасн өвгнә өмн ирәд: «Бата йовлу?!» — гиҗ сурсн зург Батан өмн тодрха үзгдв...
Олн зүсн һазр эргәд, олн һолын уснас ууһад йовсн дадмг күн гиһәд ик өвәрц юмнҗ.. Мини нүднә хәләцәр, Занда күүкнә нег сурврар тер күүкн ма хойрин келн уга теркә зүркдиг нег-негн талан хәләлдәд докъя авлцсиг, аав медчкиҗ гидг тер. Зандаһар дамҗулад мини менд медхәр седдг саак мана күүнә мек. Хойр таарсн зүркдин хоорнд, хоома бичә болтха гиһәд йовдг басл цаһан саната күн. Әмтн цуһар тиим цаһан саната болхнь яһна. Ода намаг бичг эс бичхлә аав зовад, зүүдндән үзәд, санархад һарх. Аавдан бичхлә, аав эрк биш Зандаһар умшулх. Тер цагт Занда өөлх... «Чамаг йовсна хөөн танахн цуг өрк-бүләрн шавр герән ачад нүүҗ одсн болв» — гиҗ бичҗ. Намаг уга болсна хеөн тенүнд мини ардкс, мана гер-бүл цуг нүднднь үзгддго болҗана. Эн үг, зөвәр сонҗлта үг. Эн үгин ца,   зөвәр хол хәәвртә тууль бәәх бәәдлтә. Энүнә тәәлвринь чикәр медҗ эс тәә-лхлә ичр болх. Дав деер сәәнәр ухалхла, мини зүркн түрүн тодлҗ хәләсн хәләцд баахн өңгәвр бәәнә гиҗ санх кергтә... гиһәд Бата буру хандад, сүүҗән селәд кесгтән унтсн уга. Эврәннь керг негн деерән һартл, эн бичгт хәрү өгч болш уга гиҗ шиидәд, бичгән орн дор бәәсн чемодананнь йоралд тәвчкв. «Эңкр үр, иньг Занда, менд!
Одахн мини бичсн бичг авсн болхч гиҗ санҗанав. Нам авсн болв чигн умшҗ дуусад уга болхч. Күцц умшулл уга, күләҗ чадл уга дәкнәс, даралдулад бичҗ бәәнәв. Чамд нег шин сенр зәңг бичхән мартад хуурча.
　　Би удл уга йоста гидг артист болн гиҗәнәв. Тер юңгад гихлә, энд Шарту балһснд сурһуль сурчах баһчуд багшнртаһан нииләд, селвлцәд «Улан сар» гидг ик наад үүдәв.
　　Эн хальмг шин наад бичхин туск седвәр мана Дорд Иҗл көвәд крайкомд көдлдг Исак Бройдо. Эн күн цуг хальмгудыг цуһлулҗ авад, билгтә, эрдмтә, хурц келтә улс шүүҗ бүрдәв.
　　Наадна үг бичлһнд энд Шарту балһснд бәәсн бичәчнр: Манҗин Нимгр, Калян Санҗ, Манҗин Бата, Мацга Иван, би орлцвидн. Хальмгин тууҗ, авц-бәрц сән меддг Якимов Пүрвә, Көкән Эрднь-Ара, Пөөдрә Дорҗ ахта улс бас орлцв.
　　Хамгин түрүнд биилдг, дуулдг, домбр цокдг, хур татдг улс йилһҗ авв. Тер багт би биилн-дуулдг, «Җаңһрин» зах-зүхинь меддг күн болад орув.
　　Бидн биичнр, шүлгчнр хамгин түрүнд «Җаңһрин» ай-сар дуулн тальвх йөрәлин үг ниилҗ бүрдәвидн. Тер йөрәл иигҗ эклнә:
Баячуд, нойдудын цевиг Тас тиирәд таслгсн, Баатр улачудын йосиг Хад хамхчад делдсн, Хальмгиннь әәрстә һартнрт,
Делкән сай үүрмүдтән Халун зүркни мендән, Хәәкрәд тальвҗ бәәнавидн. Хар чолун шу тусмар, Сүркә манһсин күчтәһәр, Харнһу сөөһин цәклһн мет, Ивтркә сәәхн дууһар Тер цагиг күүчәд, Теегин салькнд нисгсн Тешгкр нойн-зәәсңгән Текгсин уснд чивәсн Тансг улан баатрмуд била!..

«Улан сар» иим йөрәлин үгмүдәр эклнә. Эн хамгиг бидн чееҗәр дасҗ авчанавидн. Асхн болһн ном дасвриннь хөөн асхлад, сән өдр болһн Шарту балһсна Карл Марксин нертә драматическ ик театрт болн Чернышевскин нертә опер болн балетин театрт цуглрҗ наадан давтнавидн.
　　Эн хойр театрин тускар чамд бичәд керг уга, нам күн болһн күн чимҗ бичҗ чадш уга. Негл хальмгин туульд ордг «таралң».
　　Манд олн зүсн би дасхна. Шишлң би дасхдг ик эрдмтә Марголис Елена Михайловна гиҗ (мана Калян Санҗин гергн) һардна. Би болхла хальмг күн домбр дахад һанцарн биилдг «чикндән делдң» гидг би биилҗ дасҗанав. Эн би чи, Занда, үзәд угач, үгнь иим:

Өрлә босад Өркән хәрүлдг, Чикндән делдң, Нүдндән өөртл. һалан түләд Цәәһән чандг, Чикндән делдң, Нүдндән өөртл. Үкрән сааһад Әркән нердг, Чикндән делдң, Нүдндән өөртл!




Эн дууг икәр таасад, кезәнә күүкд күүһәр наад бәрҗ, дөөглҗ һарһсн дун. Ода цагла залусар наад бәрдг үгмүд деернь немҗ һарһтн гихләнь иим үгмүд немәд, күүкд күүһәр ду дууллҗанавидн.
Әркән ууһад Әлә кедг, 
Чикндән делдн, Нүдндән өөртл. 
Көзрән наадн Мөнгән шүүгддг, 
Чикнәдн делдн, Нүдндән өөртл. 
Хулха кедг, Худл келдг, 
Чикндән делдн, Нүдндән өөртл...
　　Эн «Улан сариг» зундан каникул болсн цагт «Культ-штурмар» йовҗ өөр шидр балһсдар: Саратов, Сталинград, Камышин, Әәдрхн, Элстд болн Москвад үзүлхмн гиҗәнә. Зундан намаг «Улан сард» дөрвәд, нәәмәд, арвн зурһан күн биилдг биид, мольҗур, чикндән делдц бииләд, Лиҗин Күлмнлә хальмг ноолда ноолддгиг үзхч.
　　Дәкәд мана «Улан сард» кезәнә мана хурлд татҗ йовсн хурла оркестр олзлҗанавидн: хойр баһ бүрә, хойр дунд бүрә, хойр ик бүрә, хойр цаһан мөңгн цокарта бүрә, бүшкүрмүд, цаң, кеңкрг — цуһарн нииләд әвр сәәхн көгҗмин айс һарһна. Би Лиҗин Күлмнтә хоюрн бүрә, бушкүр татнавидн. Эдниг хадһлад, иигәд эдләд, шин айсмуд орулад эврә хальмг оркестр кеһәд авхла сән зөөр болхмн.
Кезәнә эн ик бүрә, бүшкүрт татдг айс өвәрц йилһән болдг билә. Ик бүрә юңгад тиим утар пүүглҗ татдв гихлә, хан һәрдин шүүрлһ дуралһҗ татдг бәәҗ. Тер юңгад гихлә: кезәнә, кезәнә орчлңгиг туг түмн сүүлтә, түмн җова җивртә Зууһан Увш нертә хо һалзн моһа бүсләд авчкад, әмтә юм әмд һарһл уга шимхәр седжәсиг хан һәрд үзәд, моһаг шүүрәд, нисәд, дәкн-дәкн эргәд шүүрә бәәҗ, аш сүүлднь — ики холас п-ү-ү-уг, п-ү-ү-үг гиҗ нисҗ ирәд шүүрхләрн, тал дундаснь хумсарн атхҗ авад өргәд, һазад дала һатлһҗ хайсмн бәәҗ. Тер учрар тиим моһа әдл хортн күмн әмтнд бичә өөрдтхә гиҗ хан һәрдин шүүрлһнә ду дуралһҗ татдг бәәҗ.
Ода мана цагт болхла мана сурһульта-эрдмтә баһчуд шин сәәхн айс орулад олзлҗ чадхмн. Туг түмн сүүлтә, түмн җова җивртә Зууһан Увш нертә моһала әдл империалистнр бәәнэ. Тедн манур бичә дәвртхә гиһәд: «Эвәс тосн һардг, эвдрләс цусн асхрдг» гидг айс орулад татҗ чадхмн.
　　Эн «Улан сард» хальмгин кезәңк бәәдл эндрк бәәдл хойриг «там» «таралң» хойрар дамҗулҗ үзүлнә. Харңһу, дундын малта Манҗ гелңгүдт, баячудт меклгдәд, бурхн-шаҗ иткәд, әмтн колхозд орлдхла, колхозас зулад, гелңгүдин, зурхачнрин үг соңсад, гемтә үкҗәх гергән эмчд авч одл уга бәәһә бәәҗ гергнь үкәд, мал-гернь чилнә. Терүндән хордад әрк ууһад согтад унтхларн «дордын орнд» тусад, бурхн-багшин гегә болн шаҗн-хувргин әәл-мек болн тамд килнцтә эмтн яһҗ зовҗахиг, шаҗн-хуврг, нойдуд-зәәсңгүд, баячуд өмн төрлә өглһәрн «таралңгин орнд» төрсиг үзнә. Өмн төрлдән кү меклҗ йовсн шаҗн - хуврг, баячуд, бурхн-багшин гегәнә Сакьи-муни гидг күүнд: деедин орнд колхоз гидг юмн бүрдәд мал-геримбидн булаһад авчкв, яахмб? — гиҗ һундл өргҗ одцхана.
　　Тер хамгиг Манҗ үзәд, зовад, түүрчәд, усн-цасн болҗ көлрәд серхләрн «Улан сар» болад, большевистск хаврин нәәрлә харһад, бәәхтә байн җирһл үзәд байрлхларн:
	Там, таралц гидгтн Тәрнчн гелнгүдин худл, Тана эн үзҗәснтн Тер согтуһин зүүдн!
Цаарандкинь эврән үзхләрн ямаран болсинь чи бийчн нанд келхч. Эн «Улан сар» гидг наадыг хавртан мөрн сарин 23—24—25-нд Шарту балһснд үзүлхмн гиһәд олн зүсн ширәр бичәд зар тәвчксн бәәнә. Тер нааднд мана Хальмг таңһчин Пүрвән Анҗур, Җалһа Хохал, Косин Хоньн, Хомутникә Василий, Чапчан Арш, Кусов, Т. Д. Юркова ирҗ хәләхмҗ, гилдәд өдр сө уга белдҗ кедлҗәнәвидн. Не болҗ. Сәәнәр бичнәв гиһәд салад-салврад одв яһв. Элст күртл эрвәкә болҗ ирәд, эңкр чамаһан үмснәв. Чамдан комсомольск менд күрггч, чини Бата».
　　—'Ода энчнь иигәд «үксң эмгнә оңһс күләһәд» бәәҗ болш уга. Тер Батад илгәх цаасан шулун болдгар илгәтн гиҗ Батан әәмгә колхозд телеграмм илгәхмн кевтә. Чи юн гиҗ санҗанач? — гиҗ Ута Коляд универснтетәс һарч йовад келв.
　　—Мел чик, би бас тиигҗ санҗанав. Йовулн бәрн бачмар йовулхмн, хәрүнь шулун ирх, —гиһәд Коля байсв.
　　Хоюрн хавтхсан негҗәд, бәәсн мөңгәрн зууран бачм телеграмм йовулчкад, энүгән Батаһас нуух болҗ күундәд хәрҗ ирцхәв.
　　Дарунь Бата нег төгрг бор өдмг сүүвдсн, адһсн бәәдлтә ирв.
　　—Көвүд, көдлмш олад авчкув, йовцхай! — гисн инәсн орҗ ирв.
　　—Ямаран? Хама бәәнә? — гилдҗ бослдад өдмгур дәврлдв.
Пристаньд баржас заһс буулһҗана, өрүн күртл барж сулдхтха гиҗ закҗ, күн күртҗәхш. Шитврәр кесн мишгдүдт дүүргәд шидчксн хагсу ботахас. Мишг болһн 24-әд килограмм. Баржас авад эргин амн деер һарһад хаяд бәәхмн, вагонд ачдг улснь талдан. Мишгин 25-ад деншг. Бидн 12 час күртл көдлхлә цаг дала. Часин арваһад мишг зөөснә бийнь, тәвн мишг зөөхвидн. Күн болһн 2 арслң 50 деншг олхвидн. Тиигхләрн мана касст 37 арслң 50 деншг орн гиҗәнә. Бүкл сардан өдмг кино хойрт күрчәнә. Тадн юн гиҗ санҗанат? — гиҗ Бата ки давхцҗ келв.
　　—Үкс гиҗ йовхмн, күүнд келхмн биш, — гиһәд, Ута босад хувцан сольв. Коля халун ус авч ирв. Өдмгән идәд, халун усарн дарулҗ авад, гүүлдәд һарцхав.
Пристань барж хойран хоорнд тәвсн өргн хаалһ тагтыг шиҗңнүләд, дала улс шорһлҗн мет нар-цар сольвлдад бәәцхәнә. Бата хойр үүрән дахулад, күүндсн күн талан күрәд ирв.
　　Махланнь өмн нүүртнь алтар хордасн гүрмр цаһан мөңгн мисхләр дундан тавн талта оддта «хавст» хатхад хадсн, зузан паарс хувцта нк тарһн шар орс, бичкн буудкас һарч ирәд:
— О, баһчуд, ирвт? Студентнр? Сән, үнинь медҗәнт? — гиҗ сурв.
　　—Медҗәнәвидн! — гиҗ һурвулн нег дууһар хәрү өгцхәв. Эднә нег дууһар зөргтәһәр хәрү өглһн тер күүнд сән таасгдв. Эднә нердинь бичәд, неҗәд төгрг шар зесмүд өгв: — Энүгән бичә геетн. Зөөһәчнрин эмәл кергтәй? — гиҗ сурв.
　　—Уга, бидн зәәдңгәр мөр ундг улсвидн! — гиҗ нег цууһар келәд, һурвулн барж тал давшад гүүлдв.
　　«Халун цуста, шуматр баһчуд гидгтн эн», — гиҗ дотран санад, баһ-дүүвр насан санад, ик шар залу эднә ардас эңкрлҗ хәләв.
　　Түрүләд эн һурвнд шитвр мишгтә ботахас зорһсн әдл гиигн болҗ медгдҗәнә. Эдн өөдмднь үрвәд, уругшанднь хатрлда бәәтл улм-улм чивхрәд, көлс һарад ирв. Тер бийнь зөөһәчнр завср кеһәд, тәмк татад амрхла, эдн зогссн уга. Тиигәд арвн хойр час сө күртл көдләд тооцаһан авад, һурвад-дервәд заһс сүүвдәд хәрҗ ирцхәв.
һар көндрхлә амн көндрнә гидг эн, — гилдәд төр келдәд, орндан орҗ кевтхнь зу болв. Бата саак кевтән дегтрән авад суув. Махмуднь шаварад, гекн-цокад үр глүләд удан суулһсн ута, орндан орад сүкәр цоксн мет сүркрәд одв...
Тер өдрәс авн амштад, цааранднь сарин хуучар хая-хая пристаньд оч көдлдг, мөңг олдг болцхав.
　　Ута, Коля хойрин илгәсн телеграммин хәрү тавдгч хонгтан күрәд ирв: хошад тиизтә, хойр ик цаас илгәҗ. Нег цааснднь Бата Василий хойр ямаран зөргәр, мекәр хортыг мөрдәд, олҗ илдкснә тускар куцц бичҗ. Негнь колхозникүдин олна хургин протоколын хар салһҗ. Хойр цааснд, хойраднь сельсоветин тииз, колхозин парвляна тииз дарвалһад дарҗ.
Бата өдр болһн үдин завсрла болн асхн, сурһуль, төгссн хөөн, конторт оч цаасн ирсн угаһинь сурдг билә. Эндр бас тиигәд цаасан сурхар йовсн кевтән ирәд уга.
　　Хойр иньгнь бичгиг секәд, умшад орксн, йир ик байрта Батаһан күләҗәцхәнә. Бата саак ирдг кемдән, үүр-мүдтән атхр новсан медүлш уган кергт, кесг эс болх юм келәд орад ирв.
Ута Коля хойрин чирәс урдк-урдкасн серглң. Нег-негән хәләлдәд пиш хаһрад инән алдад бәәцхәнә. Негнь боднцг хальслжана, негнь заһс эд-бод кеҗәнә. Бата йирин орҗ ирн эднә чирә хәләһәд, дотркинь медчкдмн. «Ода эн хойрин негнднь мөңгн, эс гиҗ посылк ирсн бәәдлтә,» — гиҗ санҗаһад:
　　—Эндр та хойрт нүцкн туула гүүлгҗ үзүлсн болвза? — гиһәд хувцан тәәлв.
　　—Тернь юн гисн үгви? — гилдәд, нег-негән хәләл-дчкәд:
　　—Уга, чи бичә су, биилх өртә болвч, биил! — гилдәд көк конвертин зах үзүлв.
　　—Не, шарка-барка цоктн! — гиһәд, Бата хоран дунд одад дердәһәд зогсв. Хоюрн шарка-баркан айс меддго болцхав. Бата эврән амарн цокад, эврән дуһрад биилв. Коля бичг өгхәр седв.
　　—Уга, бичә өг, одак нүцкн туула гисән келҗ өгтхә, — гиҗ Ута бичг булалдв.
—Не, не, — гиҗ Коля бичгән ардан бултулв.
　　—А, чавас, тенүг ода күртл меддн угавт? Тиим ке-ргтә цаасн болхла, келҗ өгнәв, — гиһәд, Утан өөр суу-һад эклв:
　　—Кезәнә нег байн күн көвүндән гер авч өгдг болна. Шин ирсн бер өрлә босад, өркән хәрүләд, үкрән сааһад, арһсан түуһәд, чигәһән бүләд, хотан кеһәд, берин йосар заргдад бәәнә. Өдр ирвәс бер ду һарл уга атыһад бәәдг болна: — Акад юмб, мана бер юнгад иим атхр бәәһәд бәәнә? Юн дутг болҗахмб? — гилдәд төр келднә, күн медхш. Залуһаснь сурна, залунь уурлҗ зовадт, орчлңгин йосар, өөрдин заңгар бәәдг болҗ һарна. Ода энүг яһад болв чигн инәлһҗ үзхмн гилдәд наадта, шогта үг келцхәнә, бер инәдго болна. Кесг күмн инәм юм үзүлцхәнә, бер инәдго болна, нүцкн туула чигн гүүлгнә, тер бийнь бер инәхш.
　　—Не, энтн иим биш. Энүгитн иигж кехмн, — гиж нег цецн күн селвгән өгнә.
　　Бериг арһс түүһөд йовж одсна ард, ик хәәс дүүргәд, үстә-тоста өткн зармин хаш кеһәд, хәәснднь зузанар лашад, ааһс, сав-санх цугтнь будчкна. Бер уутта арһ-сан үүрәд күрәд ирнә.
　　—Ой, бер эндр чамаг угад, манад дала гиичнр ирәд йовҗ одв. Кукн тер цаадк хәәсән, сав-санхан хураж ав, — гичкәд, һарад йовҗ одцхана.
　　Бер хәәснд наалдсн хаш кевтнь идәд, сав-санхиг кевтнь долаһад геснь цадчкад, хадминдән инәһәд орҗ ирәд: «өцклдүрк нүцкн туулаһан ода гүүлгтн!» — гиж сурж. Түүшлҗ эндр та хойр аньгддг нүдән хәләлдәд, атхр бәәдлән хаяд инәлдәд бәәвт. Тегәд би тиигж келүв,— гиһәд Бата бичгән авад умшв.
　　—Чамд энүнәс хооран дару-дарунь иигж бичг ир-жәтхә! Тер цагт Батаг биилүлхмн биш, иим сонсвр келүлҗ авчахмн, — гилдәд, байрта шууглдад  хотан кецхәв.
Бата бичгән чилән, адһн-шидһн хувцан өмсәд һарад гүүхәр седв.
　　—Айдҗа, бичә йов. Би энүгичн дәкнәс нег сәәнәр умшад, эрсин газетд статья бичнәв. Чи, Коля, өрүндән үкс гиҗ комсомолын комитетин бюрод умшҗ өг. Чи комитетин член күн «Мана комсомольцин зермг, олнд туста йовдл» гиһәд доклад кеҗ чадҗанач. Бас нег мана нерн болх. Тер цагт һардгч улсин хәләц оңдарх. Анҗа ахта улсин хаҗуһин хов, хусрң инәд иткдгән уурх,— гиҗ Ута Батан бичг авад умшад суув.
　　—Я, миниһәр болхнь, шууга татад керг уга, — гиҗ меднәв, би энүгитн маңһдур директорт авч одад өгчкнәв. Анҗа ахта ах курсин улс дурго болцхах, бәг,— гиҗ Бата сурв. Коля тесҗ чадад:
　　—Бата, чи басл күлцңгү, у ухата, өр өвч күнч. Күн бийән чолуһар шивхлә, чи өмнәснь өөкәр шивхәр сед-җәнч. Мел оньдин өөкәр шивәд, цухрад йовдмн биш. Мана цагла хойр классин элчнрин ноолдан ода чигн чиләд угаг медх кергтә. Чи ма хойриг зарҗ йовсн теегин баячудыг тууһад йовулчксар, мана өмнк хаалһ цеврдҗ одв гиҗ санхмн биш.
　　Хәләлч эн Василий та хойрин хәәһәд, мөрдәд олҗ авсн күүнтн сурһуль, эрдм уга өвгн. Тенүгичн туугдсн төрл-саддуднь үлмәдән орулад, әәлһәд, бурхнднь мөргүләд, бууһин ам долалһад тенүнә һарар тиим дала хорлта йовдл һарһҗ.
　　Энд ик һазрт болхла, теднәнчн салтрмуд, чи ман хойрас даву сурһульта, медрлтә, мектә. Эднчн дораһар эс медгдмәр кехмн болҗана. Тер төләд хама йовсн һазртан саг-сергг болҗ, өөкәр шивх биш, әрүн цевр һазран ишкүлш уган арһ хәәх кергтә. Тиим ичртән ишкә наасн улсчн чи ман хойриг биш, директорла әдл улсин бийнь толһаһинь эргүлхмн болҗана. Ута, тиим биший? — гиҗ Ута тал хәләв.
　　—Тиим, мел чик. Чикән сонрар бәрх кергтә, — гиһәд Ута умшҗасн цаасан Коляд өгв.
           Коля цаас авад зөвәр удан умшҗаһад: — Акад юмб? Эн Анҗа яһад Батад дур уга болад бәәнә. Энүг үзхләрн мел зер моһа үзсн әдл болна, — гиҗ өврсн бәо-длтәһәр келв. — Чи энүнд ямаран му һарһлач? — гиҗ Батаһас сурв.
　　—Би энүнә уңгднь ус кесн угав. Уханднь элс асхсн угав. Энтн намаг эн университетд ирхәс урд дур уга билә. Тегәд ахрар келхд, бидн угатя байн хойрин үрдвидн. Үкн-үктлән эвцшго өшәтн болҗанавидн. Энтн «чини мөрн шеетл, би мөрән шавднав» гидг хар саната күн, — гиҗ Бата шуукрв.
　　—Миниһәр болхнь, ректорт, деканд ә угаһар одад Батан тускар ховлад бәәдгнь Анҗа. Сул цагтан мел ректорин хорад сууснь үзгднә. Тендәс хоолан ясад, худлар инәһәд һарч ирнә, икл акад күн, — гиҗ Ута келәд, Бата тал өр өвдсн нүдәр хәләв. Утан арань зуугдад, альхднь атхлдад нудрмс болҗ дүүҗлгдв.
　　—Ута мел чик келҗәнә. «Сурһулян хаяд, хуучнаһар хүрм кеһәд гер авч, тиим күи комсомолд бәәх йосн уга. Университетәс көөҗ әрлһтн, терүнә ормд орх, йосн чик седклтә кү би олҗ өгнәв» гиһәд, хов-җив күргәд йовдг күн Анҗа. Төрскм нүдтә болхла үзх, медх, — гиҗ Бата хөөнән иткҗ келв.
　　—Мана комитет энүгәрчн ик сонҗлта, комсомольцнрт үлгүр болм үүлдвр гиҗ керглҗ хәләх чинртә цаасн, би мацһдур цуһараднь зәңглчкәд, комсомолын хургт доклад кенәв, — гиһәд, Коля хошад тиизтә хойр ик цаас авад, стол талан одад буру хәләһәд суув.
　　Нөкәдүртнь Утан бичсн статья эрсин газетд һарв. Бата колхозин хортыг цалмдад көтлҗ йовх зург бас барлата. Цуг факультетин студентнр газетин өмн өдрин дуусн багшлдад: «Бата гисн кемб? Яһад бәрҗ авч?» — гилдәд, соньмслдад ниргәд бәәцхәнә.
«Ода хойр хонад, субботла, комсомолын олна хург болхмн. Хургт мана университетин студент, зуна кани-кулд йовад, Хальмг таңһчд бүрдсн колхозд, зермг йов длар дөң болсна туск нег төрәр күүндән болхмн», гиж ик, ик үзгүдәр барлата зар өлгәтә бәәнә.
Күләҗәсн өдр ирәд, ик гидг шуугата байрин хург болв. Хургт Коля доклад кеһәд, колхозас ирсн цаасд умшҗ өгәд, Батаг бийинь үзүләд олнла таньлдулв. Комсомольцнр Батаг йөрәһәд, альх ташлдад, ниргәд бәәв. Комсомолын комитет Батад ханлт өргәд, күндтә грамотар ачлв. Дәкәд Батан тускар бичсн приказан шинәс хәләҗ, комсомолец Батад әгсн шоодвран хәрү автха, худл зәңг зөөсн күүг засглтха гиҗ сурсн шиидвр һарһв.
　　Хургин хөөн эн һурвн көвүдин хорад көвүд, күүкд, таньдг улс ирлдәд, Батаг йерәлдәд ик ора күртл байрта шууглдв.
　　Бата ирсн үүрмүдтән ханад, цуһарһинь үдшүләд һарв. Ута Коля хойр орндан орад унтцхав.
　　Бата хорадан орҗ ирәд, хойр иньгиннь чирә селн-селн хәләчкәд, «седкл медсн иньгүдәс сән юмн уга» — гиҗ санад, хойр иньгинь орнаннь өмн тәәләд хайчксн өөмсдинь авад батарей деер тәвчкәд, бас орндан орв.
Маңһдуртнь Бата цуһараснь эрт босад, хот-хол авдг һурвн заборн дегртмүдән өврлҗ авад, өдмг өгдг лавкд зогссн даранд орм эзлчкәд, эдл-ууш өгдг лавк секлһнлә түрүн багт орад, һурвн күүнә хүв өдмг, зарм, шикр, заһс хуучн дерин һадрт дүрәд үүрсн гүүҗ ирв. Хойр үүрнь босад, ор-дерән буслхсн ус авч ирәд, сав-санхан бел кеһәд күләҗәнә. ахулад,
　　Бата өрүн босад хот авхар одсиг эдн меднә. Эндр сарин эклц — Батан селгән. Сарин өрәләр — Утан селгән, сарин хуучар — Колян селгән. Эдн эврәннь селгәндән кен ю авсан, кедү мөңг һарһсан бичдг зузан хар һадрта дегтр бәәнә. Театр, кинод билет авв чигн һарһсн мөңгән тер дегтртән бичцхәнә. Тер дегтрән эдн «Коммуна» гиҗ нерәдцхәнә. Сар чилхлә тоолад, һурвн әңг кеһәд кен үлү һарһсндан наадк хойрнь өгч тегшлнә.
Эндр өдр эн һурвн урдк урдкасн маңна тиньгр байрта, үгтә-күүртә, хотан ууҗ авад, Батадан хошад тииз то цаасдынь өгәд, директорин дарукур йовулчкад, Ута Коля хойр номдан одв.
Бата хойрдгч директорип үүднд суусн улсин сүл күүнә ард ирәд дараһан күләһәд суув. Даран ирхлә Бата үсән самлад, бийән ясҗ авад, зөвшәл сурад орв. Саак өндр нурһта, халцха толһата күн, саак ормдан сууна. Зуг эндр костюм, галстукнь ондан, урдкдан орхнь зокаста. Бата мендләд урдк ирдгәсн зөргтәһәр уралан йовад, хойр цаасан хойр һардҗ авч одад, өмннь эвлүн делгәд тәвчкәд, нурһарн цухрад хооран һарв.
　　—Ханҗанав, су! — гиһәд, диван тал заав. Бата диван деер одад, хойр һаран хойр өвдг деерән тәвәд суув.
　　—А, энчн эртинә келҗәсн цааснчн эний? — гиһәд цаасдиг дарадтнь умшв. Умшн бәәҗ толһаһан гекәд, маннаннь арснь өргдәд, нүднь икдәд: — Сән, сән, йир сән! Уй, иим олнд туста керг кеһә йовҗ нааран, нанур бичдг бишв. Чамаг йоста гидг хальмг улсин авцар — мөр унулад мәрәлҗ! Ода күртл яһад тагчг бәәһәд бәәвч? Чи басл хәрг, бермсг күнч. Гем уга! Баахн күн тиим болх йоста — күлцңгү, бермсг заң кү кеерүлнә гиҗ Ленин келсмн. Айдҗа, би Кузбарт зәнглнәв, — гиһәд телефоһан эргүлв. (Кузбар гиснь — ректор. Эн күүнә өвк нернь — Кузнецов бәәҗ. Авалиннь күүкн өвк нернь — Баранова бәәҗ. Эн хойр гер-бүл болад ханьцхларн хойр өвк нердән негдүләд Кузбар гиҗ бичсмн бәәҗ. Ода хоюрн Кузбар гиҗ йовцхана).
　　—Михаил Алексеевич, мендвт! Биитн ямаран бәәнә? Та мана нег студент ямаран юм һарһсинь медҗәнт? Зуна каникулд һарад, Хальмг таңһчд йовад теегт шин бүрдсн колхозд ик гидг зөрмг, цецн үүлдвр кеһәд әвртә дөң болҗ. Бүкл җилдән олдҗ бәргдл уга бәәһәд бәәсн кулакудын элч әмдәр бәрҗ өгч. Нам центральн газетмүдт бичҗ болхмн. Йоста гидг комсомольск үлгүр болм йовдл!
Эврә келн улсиннь авцар колхозникүд сәәхн гидг мөр унулҗ. Күндтә грамотар ачлҗ. Э, олна хургин протокол әвртә гидг магтал илгәҗ, эн мини өмн бәәнә. Сельсоветин ахлач, колхозии ахлач, партячейкин сегләтр, комсомольск ячейкин сегләтр — цуһар һаран тәвҗ. Ташр хойр тииз дарҗ.
　　—Э, э! Тертн тер, — гиһәд телефона цорһар ректорин чирә үзгдҗәхмн кевтә марзаһад инәчкәд, дарунь инәднь уга болҗ одв. Телефоһар келснь сонсгдв...
　　—«Сурһулян хайчкҗ, хойр сар уга гилдәд» учебн часть, декан рапорт өгцхәв. Дәкәд ах курсас нег күн ирәд тертн гер авч, тендән көдлмшт орҗ гиһәд нам ормднь кү орулхар гүүһәд бәәв. Э, э! Тиигәд приказд орҗ одла... Не, не болҗана, — гиһәд толһаһан зәәлҗ гекв.
　　—Яков Абрамович! Та олна җисәнәс үлдҗ йовх кевтәт. Би өрүнәһә көдлмштән ирҗ йовад, энүгитн эрсин газетд умшлав... Цуг тодрха бичәтә бәәнә, умштн. Эрк биш умштн. Дәкәд комсомольск комитетин сегләтр үр Исаев нанд сууна, цугтнь келҗ өгв, — гисн үг Батад үгин сүүләр, өргн һолын телтрәс хәәкрәд келҗәх үгшң әрә соңсгдв.
Хойрдгч директор телефонаннь иш хәрү тәвчкәд: — Бата, чамаг ректор йөрәҗәнә. Би бас йөрәҗәнәв, —гиһәд келчкәд, Батан өгсн цаас хәләһәд, барун һариннь һурвн хурһдарн топ-топ-топ гилгәд цокҗаһад: «Эн тана комсомолын «вождь» ректорт сууна, чини тускар келҗәх бәәдлтә. Ода чигн мөрнь гүүҗәнә! Ахрарнь келхд, орман күүнд булагдшго болвч. Эртинә эс болх шууган болад, эндүн үүләр би чамд шодвр   өгләв, медвчи?»
—Меднә! — гиҗ Бата санамр келв.
　　—Ода тер шоодвран хәрү приказар дуудҗ авх керг болҗана, — гиһәд Бата тал хәләв.
—Ханҗанав, — гиҗ Бата толһаһан гекв.
　　—Не йов, седклчн төвкнсн, сурһульдан сәәнәр шүлт, — гичкәд, емнән бәәси теегт урһсн теңгрин ки бәәдлтә бичкн цаһан хоңх хурһарн җиңнүләд цокв. Секретарь күүкн һарн гиҗ йовсн Батан өмнәс, «соңсҗанав!» гиһәд орад ирв. 
　　—Тер ах курст сурдг Анҗа гидг күүг ректор дууд-җана, альк аудиторт бәәхинь медҗ авад йовулчктн, — гиҗ закв.
Бата дәкн ардан эргәд: «Менд бәәтн!» — гичкәд, сек-ретарь күүк дахад һарв.
　　—Батаг сурҗалт, Бататн эн! — гиҗ секретарь күүкн хаҗудан журнал хәләһәд суусн бичкн нурһта, шар үстә, заарг чирәтә хо цаһан күүкн тал заав.
　　—Бата, менд! — гиһәд хо цаһан күүкн босад, Батан хойр һар авч мендлв. Батан чирә, хувц-хунринь, хойр көл күртлнь хәләһәд инәһәд келв:
　　—Чи саак кевтән!.. Би чамаг өсәд, әвртә залу болҗ одсн гиһәд бәәнәв. Чи саак кевтән, саак кевтән... — гиһәд Батан хойр нүд хәләһәд тачкнад инәв.
Секретарь күүкн: «Ода эннь юн юмн бәәсмб?» — гиҗ санад, ормдан сул уга эн хойр тал оньган өгв.
　　—Бидн таньл улсвидн, Сима мини һазра күүкн, — гиҗ Бата Симан һар тәвл уга секретарь күүкнд келв.
　　—Тиигчкәд, школын хуучн иньгүдвидн. Энтн мана — Батын! — гиҗ Сима инәв.
　　—Медгдҗәнә, медгдҗәнә. Нег һазра улс күүнә хол һазрт харһхла йир сән,болна. Та хәрнь мартл уга хәәһәд ирдгтн сән. Зәрмснь мартчкна! — гиһәд секретарь күүкн ормдан сууһад цааснларн оралдв. Сима суусн ормдан үлдәчксн хар түңгрцг, Максим Горькийин бичсн «Мои университеты» гидг дегтрән авад Батата хоюрн һар-һаран бәрлдәд һарцхав...
　　—Не, чамаг ямаран салькн, альдас тууҗ авч ирв? Келич, хәәмнь, — гиһәд Бата Симаг сүүвдҗ авад дөрвлҗлсн ут коридорар нар-цар йовад күүндцхәв. Бата үдин завср күртл сул, хойр үүрән һарч иртл йирин күләх күн. Батад хама күләснь йилһл уга.
—Би Элстин школ чиләснә хөөн стенографическ курст одад, тенүгән чиләһәд, хәрү ирәд көдлҗәһәд, ода энд правовой институтд ирж орв. Не, Коля ямаран бәәнә? Сурһультн ямаран? — гиһәд Сима Батан сүүд наалдад, негл һарлцсн ахан олҗ авсн әдл байрта бәәнә.
Эн хойр урднь Элстин школд хамдан сурч бәәсән санад, Батаг түрүн болҗ школд орхд, Сима учком Бадмиг багшин зарцар хәәҗ авч ирсән тодлад — тиигхд хамгин түрүнд таньлдад, хамдан нег партд суусан күүндхләрн, төгәлң бәәсн хамгиг мартад хуурцхав.
Тиигҗ эн хойр күүндәд йова бәәтл «Библиотека» гиҗ бичәтә бәәсн үүднәс эвтәкн нурһта, улан халхта, атхлдсн үстә хо цаһан күүкн һарч ирәд, эн хойрла зөрлцәд һарад одв. Өрч деерән олн зүсн утцар хатхсн хатхмрта дүд цаһан кофт өмсәд, деернь хойр ханцн уга килвндг хар торһн бүшмүд өмсҗ. Бүшмүдиннь иҗл хар бүс тач бүслҗ. Тернь хойр сүвәднь шигдәд, мегдәлһәд сәәхн кев һарһҗ.
　　Эн күүкн зөрлцәд һархларн харта мөрн кевтә дораһар нүднәннь булңгар Бата Сима хойриг селн илврдәд һарв... Тиигәд хәләһәд орксн цаглань, алг хойр нүднәннь моһлцг цецкәснь цаһан мөңгн цөгцин йоралд хайсн шил бурчг мет цамрха дотран долдарад, улм көркхн керсү өңг һарһв. «Одак Булян келҗәсн күүкн эн болхий?»— гих ухан Батан зүркнд тоб болад одв.
Бата Сима хойр хәрү эргәд һархла, одак күүкн хәрү зөрлцәд һарв. Эн саамдан күүкн үрвәд, дораһур хәләциннь икнкинь Сима тал зерүләд оркв.
　　—Эн юн өвәрц бәәдлтә күүкмб? Танла сурну? — гиҗ Сима Батаһас сурв.
　　—Медҗәхшив. Мини хөөн ирсн чигн болх. Би бийм одахн ирләв, күүк хәләдг цол уга, — гиҗ Бата инәв.
　　—Э, э! Хәәмнь мини Бата, иим сәәхн эд өөрән бәәһә бәәтл медл уга бәәдв? Чи саак кевтән хәрг кевәрн бәәһәвч? Бамба та хойриг бидн цуһарн «гиҗгтә күүкд» гидг биләвидн мартчквч? Одак күүкнчн чамас нүдән хөөһүлҗәхш. Зүркнәннь һолнь чамур кецәҗ оч. Би негл хәләцәрнь медүв. Көөрк мини, кишг өөгүрчн эргәд бәәсн бийнь ки шүүрәд, кергт авл уга бәәнәч, — гиһәд Сима Батаһар зог кеһәд инәһәд, ярлзад йовна.
Тер хоорнд одак библиотекүр орҗ одсн күүкн үр күүкдтән одад: «Одак Бата гидгтн гер авч гидгнь үнн бәәҗ. Гергнь ирчксн, хоюрн сүүвдлдчксн, һаза коридорар кесгәс нааран, шивр-шивр гилдәд куүндлдэд йовлдад бәәцхәнә. Гергнь нанд таасгдсн уга», — гиҗ шимлдҗәнә.
　　Ик удан болсн уга дәкәд библиотекәс ут алтн шар үсән һурвадар гүрәд, нурһн деерән хайчксн, цегән цецкр нүдтә, өндр нурһта шар күүкн һарч ирәд, эс медсн болад үсән ясад, эрст өлгәтә бәәсн ик нүр-герин өмн одад, Бата Сима хойрин дур нүр-герт хәләчкәд, орад йовҗ одв...
Дарунь Буля һарч ирәд генткәр үзсәр:
　　—А, Бата, менд! Номдан одлго яһҗахмч? — гиһәд шуд зөрлцҗ ирәд, Сима тал хойр нүдәрн һалзҗ хәләв.
　　—Минь ода ректорас һарч ирүв. Намаг эн күүкн күләҗәсн бәэҗ. Буля, таньлд, Сима! — гиһәд күүкнүр заав, күүкн һаран өгв. «Буля!» гиһәд һаринь чаңһар атхад: — Хамаһас ирләч? Энд ю кедвч? Батаг альдас меднәч? Ода хама бәәнәч? — гиһәд хойр чикәрнь селн цольгҗ, цольгҗ, — Бата, эндр асхн юмнд бичә од. Чамла күүндх керг бәәнә. Ута Коля хойр меднә, — гиҗ Батад келчкәд, хәрү һарв. — Сима Коляг күләҗәнә! — гиҗ Бата ардаснь хәәкрв. Буля ардан эргәд:
　　—Сима, дав деер менд бә, — гичкәд хәрү күүкдүрн одв...


Дөрвдгч бөлг
ДУРНИ эклц
— Нанла онц үлдхдән   одак   күүкнәсн   әәҗәнч? Та хойран хоорнд холвар болҗах нег җигтә юмн бәәх бәәдлтә, — гиҗ Сима Батаг харлсн бәәдлтәһәр келҗ инәв. 
—     Уга. Хамдан сурһуль сурдг күүкн, бидң цуһарн нег-негнләрн таарта, ни-негн бәәдвидн. Чи бидн хойр ШКМ-д бәәхдән яһҗ үүрлдг биләвидн. Тер мет үүрлнәвидн, — гиҗ Бата үнән келв.
—Тиим бәәдлтә. Одак күүкнәчн өмн хойр күүкн неҗәдәр һарч ирәд, чи ма хойр ю күүндҗ йовхинь чиңнәд, хәләһәд орҗ одцхав. Чи оньһсн угавчи? Негл ора деерән ор һанцхн нүдтә шулм үзсн мет, ораһасм авн охр сүл күртлм шинҗлчкәд йовҗ одцхавш. Э, хәәмнь мини, би эдничн хәләцәрнь меддг болв. Саак школд чамла нег партд суудг һәргтә Сима бишив. Тиигхд, чи ма хойр басл генн бәәҗвидн.
Урок бола бәәтл латин үзгүдәр бичг бичэд, парт до-раһар нег-негндән өглцәд, Тимофей Ивановичд бәргдәд шоодулдг биший. Чи мартчквчи? Ю бичдг бәәсн болхв? Завсрла һарад күүндхлә яһдг бәәсмб? — гиҗ Сима тачкнҗ инәв. 
—Бидн басл нег-негндән дуртаһан медүлхәр седдг бәәсн болхгов. Тимофей Иванович әвр мектә багш билә. Номан дасхад, урокан кеһә йовҗ, эс медсәр нүднәннь булңгар сурһульчнран хәләһәд, кен ю кеҗәхинь олад авчкдг билә. Чи ма хойриг кабинетдән дуудҗ авад, хойраһимбидн зерглүләд зогсачкад, ма хойрин бичг ум-шхд, би басл ичләв. Ода школас көөһәд һарһчк гиһәд санчкад, шуд доран һазр бәәсн угаһинь медл уга менрәд одлав, — гиҗ келчкәд, Бата Симан сана орулҗ келсн, өңгрсн хол цаган санад оркв. Өндр нурһта, җөөлн хәләцтә, ур килнц уга, цаһан саната төвшүн хар багш Тимофей Иванович   Рябовин дүрсн өмннь   үзгдәд одв.
—Намаг көвүдлә дурни бичг бичлцнә гиһәд күүкд келәд, хург кеһәд, ичәһәд алх гиҗ санлав, — гиҗ Сима үгән уттхв, — нам күүкдт келсн уга. Чи ма хойриг әәлһәд, йчәһәд, уурлҗ келәд, эвлҗ, «дәкҗ иим юм һарһшвидн» гисн үгимбидн авад тәвчксн биший. Күүкд, көвүдт келсн болхла, маднар оньдин наад бәрәд алх билә. Би нам ичәд, эврән школасн зулад әрлх биләв. 
         Күүнлә күмн кевтәһәр, эвәр күүндәд, эврәннь селвгән өгәд, уханднь орулад, медүләд йоста үнн седклән өгч асрҗ өскнә гидг тиим өвәрц юмнҗ. Тиигхд олнд зарлад, маниг һәәләд көөчксн болхла, чи бидн хойр ода иигҗ иим сәәхн балһснд өөдән сурһульд йовх билүвидн!? — гиҗ Сима Батад хәрү өгәд, үүдн талагшан эргв.
　　—Ода чамаг энүнд бәәсн деер Колята һурвулн Тимофей Ивановичд сән гидг бичг бичхмн. «Көгшрх насндм, сурһсн көвүд, күүкдм кесн ачим медҗәнә» гиҗ байрлх, — гиҗ келәд Бата Симаг сүүвдәд һарцхав.
　　Эн саамла урокмуд төгсәд, Коля үүрмүдтәһән зөрлцәд һарч йовад, Симаг үзчкәд гүүҗ ирәд, заарг чирәтә шар үстә, хо цаһан күүкиг хойр һардҗ теврәд, өргәд эргүләд, күүкнә һарт йовсн түңгрцгинь унһаһад хоюрн бий-бий талан хәләлдәд, менрҗәһәд, инәлдәд, һаран ат-хлдад мендлцхәв. Сима савиҗ одсн үсән ясад, альчуран чиклҗ бооһад, эргндк улсан эргҗ хәләв. Бата күүкнә түңгрцгинь бәрүлҗ өгәд, һурвулн һош-һош инәлдәд, һар-һаран бәрлдәд һарад йовцхав.
　　—Бата, чи манла бичә йов. Одак ик хар нүдтә күүкнчн күзүһичн көрәдә бәәҗ алх. «Юмнд бичә од, эрк биш энүнд күләҗә!» — гиҗ заквш. Коля, чи тенүгинь таньдвч? Күчр харч күүкн болх бәәдлтә. Батад нам кү шидрдүлх бәәдл уга. Коля, хәәмнь, тиим чаңһ күүкнәс көндә йов, дәрк мини, — гиҗ Коля тал нүднәннь булңһар хәләһәд, Колян ээм деер цохан дөңнәд Сима зогсв.
　　—Буля болхгов, нань кен болх билә, — гиҗ Коля инәв..
　　—Э, мана «мис». Яһад бидн тенүг мис гидгинь Коляһас сур. Эн чамд цәәлһҗ өгх, — гиҗ Бата Симад келчкәд. — Коля, тер миисиндчн асхндан цуглрх боллавидн. Ута та хойр меднә гидмб?
Тер күүндә Сима соңсла, гиҗ Коляһас сурв.
Э-э! Эзән зальгг, мартн гиҗәҗв, Эндр асхн күүкдин хорад иртн гилә. Эднчн чамаг одак Цаста гидг күүкнлә таньлдулхар бәәцхәнә. Ики эрт энүнәнчн тускар келҗәцхәлә. Зуг одак чини туск төр негнь тасртл хооран саачкла. Ута ма хойриг эрт иртн гилә. Би эн Симаг дахулҗ однав. Ута Санҗ хойр хот-хол белдхәр йовҗ одсн болхмн, — гиҗ Коля сана авсн кевтә келчкәд, Симад цуһараһинь цәәлһҗ өгв.
　　—Не, тиим болхла йир сән. Би хәрәд хувцан сольҗ өмсәд, аяртан тана тал ирнәв, — гиҗ Сима эднә зөвт багтв.
　　Коля Симаг тосҗ авх болҗ үгцв, күүкиг трамвайд суулһад йовулчкад, Бата Коля хойр талдан трамвайд суухар Ленинә нертә уульнц хәләһәд гүүлдв.
　　—Бата, одак чамла таньлдулхар бәәсн күүкиг Санҗ, Эрднь, Буля ахта цуһар таасцхаҗ. Нанд бас таасгдв. Хойр халхнь улан, хо цаһан, халуч харта мөрн кевтә, хормаһасн усхад, хойр талан толһаһан зааляд гелдглзәд бәәнә. Хәрнь, чи хәрг, ичмг заңган хаяд, залу кевәр зөргтәһәр күүндәд, хойр теркә зүркән холвҗ үзтн. Бидн цуһар чамд дөң болнавидн. Буля, Эрднь, Байрта һурвн яһад болв чигн чамур хәләлһх саната. Чини тускар бууляд, багтад дала юм келәд, толһаһинь эргүлҗәх бәәдлтә. Хәрнь, келх үгән белдҗ ав. Я, мана маштг шар бииләд, дуулад болв чигн би талан эргүлхговч, эс чаддг бишч, — гиҗ Коля Батан далар ташад эңкрлв.
　　Бата үүртән нег чигн үг келсн уга. Хоюрн хорадан ирәд, хувцан тәәләд, хотан уухар стол талан өөрдхлә, ааһин амн деер делгәд тәвчксн цаасн бәәнә. Хоюрн цаасиг дегц үзәд, авад умшхла, иигҗ бичәтә: «Та хойр ирн, хотан ул уга, хувцан селвҗ өмсәд, мана хора тал иртн. Бидн тадниг күләҗәнәвидн. Ута Санҗ хойр манад бәәнә, үкс гитн! Буля.»
　　Бата Коля хойр нег-негн талан хәләлдәд инәлдчкәд, Коля босад адһҗ хувцан өмсв. Бата дурн уга, зөвәр удан сууҗаһад, Коля тал хәләһәд: «Эднчн үнәр нәәрлҗәнү? Би нанар зог кеҗәнә болһлав. Тер күүкән нанла таньлдулад яахар бәәхмб? Мууха адһҗах улсви! Нанас деер көвүд далалм», — гив.
—Юн шог бәәх бил?! Маңһдур амрдг өдр, шуугад сергхэр бәәдг болх. Харҗахар одад ирий. Шулун хувцан өмсҗ ав! Улан башмган өмс. Костюман өмсәд, тер мини торһн галстук зүүҗ ав. Би одад Симаг тоснав, — гиҗ Коля Батаг зүдәв.
Бата дун угаһар босад, чемодаһан уудлад, хувцан һарһҗ авад, костюминнь хавтхас Зандан бичг һарһҗ авад, эвкәтә кевтнь хәләҗәһәд, Коляд үзүллго чемодананнь йоралд делгәтә бәәсн цаасн дор тәвчкв. Минь тер агчмдан. «Эн күүкн Зандаһас юн сән болх билә», — гих ухан орад одв.
　　Хойр иньг бәәсәрн кеерч авад һарад йовцхав. Коля үүднәс заагрҗ һарн Симаг тосхар үгцсн һазр талан гүүхәрн йовҗ одв.
Бата күүкдин хоран үүднд ирәд, чикән өгәд, чиңнәд зогсв. Җиң-җиң гиһәд мандали цоксн ә һарна, күүкд бәәҗәһәд-бәәҗәһәд шууглдад инәлднә. Көвүдин дун нам соңсгдхш. Бата барун һариннь дунд хурһна үйәр тоң-тоң гилгәд үүд цокв.
　　—Орҗ болх, — гисн һурвн дун дегц соңсгдв. Бата арһул түлкәд орад ирв.
Орн деер хойр күүкн зергләд сууна, негнь Батан таньдг Эрднь, негнь одак Колян келҗ йовсн шин күүкн Цаста, һартан мандали бәрҗ. Теднә өмн туслцулад хойр стул зерглүләд тәвәд Балдра Санҗ Ута хойр сууна, тер хойрин өмн маштг ширә деер Буля орс урн үгин, нәрн бичгин зокъялин тускар бичсн дегтр бәрсн, эн хойр көвүдлә зүтклдҗ сууҗ. Күн орҗ ирсиг соңсад цуһк үүдн тал хәләлдв.
　　—Менд бәнт! Нәәртн ахр, наснтн ут болтха! — гиһәд Бата цуһаралань һар атхад мендлв.
　　—Нәр болад уга, согту йовхмн биш болхуговч! — гиҗ Санҗ хөкрлв.
　　—Тиим бәәдлтә, зөвәр цемәһәд йовна, — гилдәд цуһар шуугад инәлдв.

	Бата эмәсн бәәдл һарад, эрст өлгәтә бәәсн нүр-герт үкс гиҗ бийән хәләв.
　　—Бата, һанцарн болдмч? Наадксчн яһла? — гиҗ Буля дегтрән һартан бәрсн босв.
　　—Заарг чирәтә хо шаргчнан яһвч? — гиҗ Ута Батаһур шоглв.
　　—	 Яах билә, тана күүкдтн, намаг үзчкәд, ора деерән өрәсн нүдтә шулм үзсмн кевтә, орад, һарад хәләлдәд бәәнә. Ик хар нүдтә «мис» гидг күүкнтн бийм нүдәрн бәрәд идчкн гив гиһәд, өөләд күүкн йовҗ одв, — гиҗ Бата цәәлзв.
　　—Ю-у, әәҗәнәв, үнәрий!.. Бидн тенүгичн һазалҗ үг келсн угавидн. Чи биичн келсн болхговч, ичкевт, тиигҗ болдви! Дахулад авч ир тенүгән, — гиҗ Буля Бата тал өөрдв. Цуһар Бата тал хәләлдәд тагчгрцхав.
　　—Наачанав, ода аашдг болх. Коля дахулҗ ирхәр йовҗ одла, иигәд тана сүмс авч болхмн бәәҗ, ха-ха! — гиһәд инәв. Цуһар инәлдцхәв.
　　—Хәрнь, мана күн айстан үг келәд йовхмн бишл. Одак күүк өөлүлсн болвзавидн гиһәд, ухам һарч одв, — гиһәд Буля Даста тал нүднәннь булңгар хәләчкәд, сана авсмн кевтә:
　　—Уй, эн хойр «профессор» кевүдлә зүтклдә бәәҗ, эн хойриг таньлдулхан мартҗанав. Бата, таньлд! — гиҗ Цаста тал нүдәрн заав. Бата үкс-үкс ишкҗ одад: «Бата гидг күмб!» — гиҗ күүкнә өмн одад зогсв. Күүкн эмәсн бәәдл һарад, дор ормдан босад дун уга һаран өгв. Батад эн күүкн нүдән ирмтлнь, ораһаснь авн ома ясн күртлнь хәләсн болад одв.
Бата кир уга цаһан киилг деерән, Колян барта торһн галстук зүүһәд, улан сатья башмган емсәд орксн, шин көк костюмта, зөвәр үзмҗтә көвүн болҗ. Улан сатья башмгнь босад ишкх болһнднь җаагад, шухтнад бәәнә.
Батад, эн суусн күүкд, көвүд мел энүнә башмгин шухтнсн ә сонссн болад,   ормасн босад   энд-тенд эрст өлгәтә зургуд хәләһәд, башмган улм шухтнулад, захан ясад, галстукан бәрҗ үзәд, йовдңнад бәәнә.
Цаста күүкн Батаг дораһар хәләһәд, урднь Батан тускар күүкдин келснлә дүңцүләд: әрвҗ уга маштгас биш, му биш, шамдһа, олмһа келтә көвүн болх бәәдлтә! — гиҗ санҗана. Бийнь «би иим эрдмтә күмб» гисн бәәдл һарһад, һартан бәрҗәсн мандалинә чикдүдинь мошкад, бернсинь дарҗ үзәд, чивһцдәснь җиң-җиң гисн ә һарһад сууна. Эн күүкн өдрәрнь Батад үзгдсн хувцан соляд, талдан шигдәч эрәтә, оошг зүстә кофт өмсҗ. Эн хувцнаннь зүснд, күүкнә йирин улан хойр халхнь урдкасн, улм уласн болад, эңдән улан будгар будгдсн болҗ медгднә.
　　Күүкн мендләд, һаран татад авсна хөөн, Батан барун һарин альхнд бичкн цаһан альхнь үлдсн болад одв. Эн һар мел Зандан һарла әдл: нәрхн-нәрхн цаһан хурһдта, җөөлн, цаһан көркхн һар болҗ медгдв. Күүкн алг хар нүдәрн әрә медг-үлг инәһәд ормдан суув.
　　Эн хойр иньгүдин шинкән нүүрцсн цевр дөрвн нүдд, нег-негән чикднь үзәд чиңнүртх хоорнд: Коля Сима хойр көтрлдсн орад ирцхәв. Цуһар дегц: — Коля, менд! — гиҗ хәәкрлдв.
　　—Эн күүкнлә таньлдтн! Мана Элстин хо цаһан күүкн, маниг хәәҗ ирҗ! — гиһәд Коля хойр һарарн Сима тал заав.
 — Э, Коля, оратҗ очич. Бидн кезәнә таньлдчклавидн. Зуг эн хойрла таньлд, — гиҗ Санҗ, Эрднь тал көтләд, — хувцан тәәл, су! — гиҗ Буля Цаста хойр Сима тал өөрдцхәв. Сима мендләд, цааснд оралһата нег шил «Аллаш» гидг әмтәхн әрк, балта, кампадь һарһад тәвб.
　　—Сима, яһҗаснчн энв? Әрк юңгад авад йовнач? Бидн чамаг дуудуллус. Коля! Юңгад эс хервч, — гиҗ Буля Коля тал галлзв.
Та, эгч, бичә уурлтн. Хальмг таңһчас ирә йовҗ хойр иньгтән хоосн би яһҗ ирх биләв.   Хальмгин йос меддг угавт? — гиҗ Бата Коля хойр тал Сима хурһарн завдв.
Цуһар шууглдад инәлдв. Ута Бата хойр «ханҗа-навидн!» гиҗ Симан һар атхцхав. Эрднь Буля хойр эдниг стол тал зааһад суулһад, столыннь бүркә авб, стол деер хойр шил «абрав-дюрсо» гидг чаһр, дөрвн шил ситро, олн зүсн хот бәәнә.
Цуһар дуңһралад сууцхав. Эрднь Батаг Цастан өөр зерглүләд суулһад, эс медсн болад, Санҗин өөр одад суув. Санҗ Эрднь хойр дораһур хатхлдад, нүдәрн күүндчкәд, белн болв, гисн кевтә, Буля тал хәләв.
　　—Не, Ута, өөркәсн экләд ке, гиичнрән то! — гиҗ Буля нег шил чаһр Утан өмн тәвб.
　　—А, эдничн чини гиичнр гиһәд бәәнәв. Чи ма хонрин гиичнрви? — гиҗ Ута келв.
　　—Э, та хойрин! — гилдҗ шууглдв. Ута күүкдин чиркс авад чаһр кехәр седв.
　　—Уга, чаһринь көвүдт кетн, ундынь манд кетн! — гиҗ күүкд хәәкрлдв.
　　—Не, эн мана хот-хол тату тартг гиҗ бичә му сан-цхатн. Бәәсәрн байн гидг үг эс бәәдг билү? Тиигтлән хүрм болҗахш. Мана үр иньг Бата хойр сар шаху сурһулясн дутад, йова-йовҗ әәмгиннь колхоздан ик гидг үзмҗтә дөң күргәд, мөрәд орад, мөр унҗ ирв. Одахн комсомолас болн директорас ачлгдла. Тенүг темдглҗ хурҗ күүндәд угавидн. Дәкәд мана институтд шинәс мана нег күүкн шүүврән егч орла, эн суусн эн! Нернь Цаста! Таньл- үзл болҗ йовтн, — гиҗ Коля келәд, күүкн тал хәләв. — Ут наста болҗ, сән күргнлә харһтха, гиҗ йөрәҗәнәвидн! — гиҗ Коля үгән чиләв.
　　Цуһар шууглад, инәлдәд, альх ташлдв. Күүкн ичсн бәәдл һарад, өмнк столын ирмәг хәләв.
　　—Дәкәд эндр, урднь хамдан сурһуль сурч йовсн мана һазра күүкн Сима ирсн бәәнә. Эн суусн эн!—гиҗ Буля Сима күүкн тал заав.
— Юу, әәҗәнәв, ичр уга юмбч? Күүкд уудг унд көвудт кеһәд бәәх! Манд үлдә, — гиҗ Буля инәв. Коля шилән шавхад кен бәәҗ:
　　—Тиим әмтәхн болхла өөрк Утан хүвиг бас уучк!— гиһәд пиш хаһрад инәһәд Ута тал нүдән ирмәд оркв.
　　—Не, эн мана Элстәс ирсн күүкн оньдин иигҗ әмтәхн ундта ирҗ, ик гидгәр номан дасҗ, сән гидг меңгн дөрәтә күргнлә харһх болтха! — гиҗ Ута чиркән өргв.
—Тиигтхә! — гиҗ күүкд дегц хәәкрлдв.
　　—Энтн мөңгн биш, төмр дөрәтә күргән олад авчкла. Бив! — гиҗ Коля күүкиг күзүдв. Зәрмснь: — Өлзәтә болтха! — гиҗ шууглдв.
—Маниг үзҗ автн! — гиҗ Сима Коляг күзүдв.
　　—Әрлһ цааран! Айстан бичә үг келәд, наалдад бә! — гиҗ Буля Коля тал ик нүдәрн галлзв. «Цаадкнь мууха ичр уга күүкмб?» — гиҗ Цаста дотран санв. Цуһар Симаг йөрәһәд, шавхад ууһад оркцхав.
　　Санҗ, Коля, Ута һурвн өөрән суусн күүкдтән хот тәвҗ өгәд, унднаснь кеҗ өгәд, инәдтә нәр-шог келлдәд таарлдад бәәцхәнә. Батан өөр суусн Цаста күүкнә чирәнь чис болад улаҗ, тенүнәсн эмәҗәх бәәдлтә, чиндр цаһан альчурарн хая-хая чирәһән севәд энд-тендән әмт нүднәннь булңгар хәләһәд дун уга сууна. Әмтн өөрнь уга болхнь, үргләд одм бәәдлтә. Толһань диигсн болад бәәнә.
　　Буля хотан эдләд ду һарн бәәҗ Бата тал хойр ик «дурнаван» зөрүлчкәд тәвҗәхш. Батан хәләц, бийиннь хәләцлә зөрлцв угай гилһнлә хәләцәрн: «Яһад иигәд, дун уга суксиһәд суунач?» — гих докъя өгәд оркв.
　　Бата күүкн тал хәләһәд: «Тәрлкитн авч болхий!» — гиһәд тәрлкднь хот тәвҗ өгәд, чаркинь авад чаһр кехәр седв.
　　—Нанд чаһр бичә кетн, толһам эргҗәнә!—гиҗ күүкн әрә ду һарв. Бата күүкнә чарк авад, унд кеһәд һартнь бәрүләд өгв.
—	Ханҗанав, — гиҗ нүднәннь булңгар хәләв.
Коля Сима хойр ю-бис дораһур күүндәд, хатхлдад, тачкнад инәлдәд ирв. Эрднь Санҗан барун һарарн күзүлдчксн, халхан халхлань харһулад, чикнднь үг келәд, эркләд, ярлзад бәәнә. Санҗ минь ода деерән суусн улсиг мартчксн бәәдлтә: ээм деерән саглрад унсн Эрднин һурвар гүрсн күклиг бәрәд, иләд, нүдән бүрлзүләд бәәнә, заядар согтҗах бәәдлтә.
Булян хойр ик нүднь зеегтәд, цецкәснь икдәд, хойр хар ,шил товч болад, һал асад ирҗ. Хойр халхиннь герлнь минчиһәд, арчсн альмн мет, төгргтәд улаҗ. Чим-чим гиһәд мөчмүднь халу дөрҗәх бәәдлтә, хая-хая хавтхасн бичкн төгрг нүр-гер һарһҗ авад, чирәһән хәләһәд, үсән самлад: «Ута, нан тал хәләлч! Ямаран өцг һарч? Одак әмтәхн цаһанчн йосн әрк бәәҗ кевтә! Чини чирә бас улаҗ йовна, — гиһәд ашкаснь чимкәд, — толһам диинрәд бәәнә. Тер цаадк «хотна хутхур» хо цаһананчн әәлд орҗ одсн бәәдлтә. Би энүгичн Батан келсн күүкн эс гиҗ гергнь болһад, дурм уга болад бәәвв, дегд шуматр», — гисн дун соңсгдна.
　　— Чи чаһр сән гиҗ саахна таасҗалч, мини хүв цугтнь уухар седлч. Унч, би һарад авч ирнәв. Әвр әмтәхн ундн, мел йосн батхнин бал! — гилдәд, Ута Буляһар наад бәрәд, дораһур хурһинь тач авад чимкәд инәв.
Бата арһул, эс медсәр хаҗудан суусн күүкн тал эргәд, зөрц тохаһан тохалань харһулад, чирәһинь хәләһәд оркв. Духин үнр салд гиһәд каңкнад одв. Күүкн башрдсн бәәдл һарад, нүдән бүрлзүләд медг-үлг мешәһәд, өмнәснь җөөләр хәләв. Күүкнә хәләциг Бата тосад, эргндән суусн дурнь таалд духуцҗах зурһан зүркд тал залв. Күүкн «үзә бәәнәв» гисн темдг һарһад, эс медсәр Батан толһа деегүр герин эрс хәләв.
　　Бата толһаһан доргшан кеһәд, күүкнә һарин хурһд, баһлцгуд, хамринь, халхинь кедн-кедн хәләһәд оркв. Күүкнә күзүнднь өлгәтә нәрхн цаһан мөңгн шүлзә, өрч деерк хойр гөвдрүн хоорндаһар орад, өвцүнә кемлдг яс дахҗ гилвкнә. Шүлзән үзүрт шүтән бәәх, шулм бәәхнь
медгдхш... Цааранднь күүкнә күңкркә деерк цаһан элкүч хоорндаһур оошкрсн җөөлн цаһан махмуд үзгдәд одв... Эн нилх әрәгнь болсн махмудтнь, энүг һарһсн экәснь талдан күүнә һар шидрдәд уга «сетрә» болҗ Батад тоолгдв.
Бата чочад, сана авад, хойр нүдән ху татад эс мед-сәр үкс хәрү эргв. Кинь давхцад, киитн көлсн һарад, махмуднь халу дөрәд, судцарнь мөңгн усн гүүсн болад, ирвәтрәд, махмуднь чичрәд одв...
Хаҗудк әмтән эргүләд хәләчкәд, хәрү эргәд хәләв. Күүкнә хойр нүдн Батан барун талькд бурһудад орад одснь медгдв. Бата мусг гиҗ инәһәд, толһаһан толһа талнь өөрдхәд, үг келх бәәдл һарв. Күүкн буру гиҗәх темдг медүлсн уга. Бата дәкәд нег дәвәд улм өөрдәд: «Әгрәһәд оркх — хормч, аль әм орулад оркх — аршамч?» гиҗ санҗаһад.
　　—Та кенәхнәвт? Ямаран школ тегсәләт? — гиҗ сурв. Күүкнә хойр нүдн Батан барун талькд бурһудад орад, нүдәрн инәһәд, һартан бәрҗәсн альчуран мошкад, хүүхлзәд хәрү өгн гиҗ йовтл:
　　—Ута! Хәлә, хәлә цаадксан! Бидн эдниг яһҗ таньл-дулхмн болхв гиһәд, тер кеһәд бәәнәвидн. Энлм эн хойр хар толһасан холвчкҗлм! Цаста, ямаран бәәнәч? Би чамд эс келлүв, — гиһәд Буля тачкнад инәв. Бата Цаста хойр цог ишксмн кевтә агдһлзлдад, буру хандлдад одцхав.
Ута Буляг күзүдәд, би талан хәләлһәд чикнднь үг келәд цааранднь үг келүлсн уга. Буля сана авад, буру хәләһәд, эмкәһән зууһад, лугшад инәв. Ута үкс гиҗ босад, Буляд киитн цә кеҗ өгв. Сима босад, Булян чикнд шимлдәд үг келв. Коля Бата Цаста хойрин өөр ирҗ сууһад әәтрүләд үг келв. Эрднь босад нүр-герин әмн одад, бийән гердәд, үсән ясв. Ута Санҗ хойр чаһрин үлдл кеҗ ууһад, күүндҗәһәд, Санҗ олнд соңсхад:
Нанд нег иим келх үг бәәнә. «Нәәрин ахрнь сән, насна утнь сән» гиҗ Бата асхна келлүс, тер зөвтә. Ода Батаһар нег ду дуулулад соңсчкад, тарцхай. Тадн юн гиҗ саннат? — гив.
—Чик, чик, сурхмн, — гилдҗ күүкд альхан ташлдв.
　　—Бата, бичә дуул. Сөөнь өрәллә, эн шидр бәәсн әмтн му келх, хүрм болҗахш, — гиҗ Цаста әмтнә шууганд Батан чикнд шимлдв. Йирин дуулшгоһар седҗәсн Бата Цастан келсн үгд ханад толһаһан гекв.
　　—Әрлһтн цааран, сөөнь өрәллә дуулна гидг юмб? Тиигтлән мини хүрм болҗахш. Согтад дуулҗана гиҗ әмтн сонҗл кех, — гиҗ Бата буцҗ келв.
　　— Дууллдан бәг. Хөөннь икәр нәр болсн цагт дуулхгов, — гиҗ Цаста дахулв.
　　—Бата чик келҗәнә, ода ора болсн цаг. Эн эрс һатц бәәсн улс серәд шууга татх, — гиҗ Санҗ келв.
　　—Бата дуулшго болхла, чи, Цаста, мандали цок,— Буля Цастад мандали, Симад гитар авч өгв. Эн хойр нег цөөкн орс, хальмг айсмуд цокад, цуһарн шууглдад, альх ташлдад, нәәрэн төкрв. Шууглдад, һар-һаран бәрлдәд, сүүвдлдәд һарад йовцхав.
　　—Я, көлм давдрсн болад бәәдмб? — гиҗ инәһәд, Буля Утан сүүд дүүҗлгдв. Сима гүүҗ одад Буляг сүүвдҗ авад:
—Не, мини авч ирсн чаһр   таасгдви? — гиҗ инәв.
　　—Сима, би йосндан согтҗ одн гивүв. Юн бәәсмб терчн? һәәд одмр, әркнч домбр бәәҗч, хамаһас олҗ аввч? — гиһәд Буля тачкнад инәв.
—	Йо, хәәмнь, иим ик балһснд бәәһә бәәҗ, тенүг ода күртл медл уга хама   йовад йовнач.   Терчн чаһр
биш, әмтәхн болв чигн әркәс даву, җирн градус! Коля бидн хойр тадниг яһдгҗ гиһәд зөрц авлавидн. Тегәд чигн Коля таднд бичк-бичкнәр кеҗ өгвш,—гиҗ Сима һочкнад инәв.
　　—Би тенүгичн әмтәхнднь дурлад, Утан хүвин өрәлинь уучклав. Чамас, Коля, өшәһән авхв, — гиҗ Буля Коля тал завдад элк хатад инәв.
—	Тенүг эс уусн болхла, чини хотын амн халҗ, ча мас тиим ил үг һарх билү? Чи урднь дотран санад хадһлҗасан илднь һарһад келчквшч. Би цугтаһинь соңсув, чамд иим хот зокх бәәдлтә, — гиҗ Сима шоглв.
　　—һурвн цөгц әрк, һолтк үг һарһна — гидг тер. Энүнәс хооран ю өгчәхинь хәләҗ эдлҗә, — гиҗ хөкрләд Ута Буляг сүүвдәд авв.
　　Эрднь Санҗ хойр холвата юмсуд кевтә, харань харадан чиңгә болад нетр-нетр гилдәд ард үлдҗ әрә үзгднә. Эн хойран күләҗ цуһар дуңһарлад зогсчкад:
　　—Не, маңһдур асхн кен, ямаран зуратавт, келтн,— гиҗ Буля эклв.
　　—Би маңһдур Симаг дахад эднә нәәрт очанав, бидн күүндчкләвидн, — гиҗ Коля хамгин түрүнд келв.
　　—Тиим, бидн күүндчкләвидн! Би Коляг тәвшгов. Тенд күүнә улс дала, би нам эврә күн уга болад эвгоднав, — гиҗ Сима дахулҗ өгәд, Колян тоха чаңһур шахад сүүвдв.
　　—Та хойр ямаран зуратавт? — гиҗ Санҗас Буля сурв. Санҗ сүүвдәд, зогсҗасн Эрднь талан хәләв.
　　—Би маңһдур Цастата хоюрн шин кино хәләхәр бәәнәв, — гиҗ Эрднь келв. — Зуг мөңгн уга, — гиҗ Бата тал хәләһәд нүдән чирмв. Бата «нанд бәәнә» гиҗ келх дурнь күрв.
　　—Маңһдур эн «профессор» Утад цол уга. Би маңһдур күүкдин кенчр уһах селгәтә күмб, бас юмнд оч чадшгов, — гиҗ Буля үсән ясад, Батан чикнд шимлдв. Чи яһад тагчг бәәҗәхмч. Чини төлә ичәд үкчәнәв. Аль тер күүкн бийнь дуудхинь күләҗәнч? Ичр уга күмч. Би чини ормд болхнь, кинод биш, театрт дахулад одх биләв. Энүгичн дууддг көвүд дала. Чамаг энүнлә үүрлшго болхла, маңһдурас авн мадн тал бичә ир. Би чини төлә гиһәд әмт хураһад, чирә хаһрад таньлдтн гиһәд эн күүкичн ээрәв.
　　—Цаста та хойриг одх болхла, би бас однав. Нанд мөңгн бәәнә, билет авчкнав, — гиҗ Бата үнән келв.
Не, тиигхлә йисн часинд ав, би тиигтл юман аху лчкхув, бидн күләҗәнәвидн, — гиһәд, Буля Бата тал толһаһан гекв.
　　—Манһдур Бата бидн хойр кинод одх болвидн, — гиҗ Буля хәрү эргн соңсхад келв.
—Цаста яахмб, — гиҗ Эрднь сурв.
　　—Цастаг цасн орхла дууднав, гинә! Не, менд хәрц-хәтн! — гиһәд цуһар һар-һаран атхлдад тарцхав.
　　Санҗ Эрднь хойр күләҗәсмдн эн гисн кевтә, хәрү эргәд һарцхав. Зөвәр тедүкн һарчкад, Эрднь Цастаг дуудҗ авад зөвәр онцлдв. Коля Сима хойр цуһаралань мендләд Кооперативн гидг уульнцар йовҗ одцхав.
　　Буля Ута хойр гүңгр-гүңгр гилдәд герән темцәд һарв. Ута Буляг сүүвдхәр седнә. Буля һаран сөңглҗ авад зааград одна. Эднә ардас Бата Цаста хойр зергләд һарад йовцхав. Батад сүүвдәд авх санан дала, үүмәд йовна, тер бийнь иҗлдәд уга күүкн ичәд, җигшәд одхла яахв, — гиһәд көлләнь көлән зерглүлҗ ишкәд йовад йовна. Эн хойр нег-негнәсн кен түрүлҗ үг келхинь күләлдә йовтл, көвүд-күүкд бәәдг гер маңналань харһад бәәв.
　　Ута Буля хойр асхар күүндсн урн үгин келнә меткл-дәнә тускар, зөвәр тольклдсн, керүлтә үүднә өөр эдниг күләҗәҗ. Ута Бата хойр күүкдин һаринь атхҗ мендләд, ханад эврәннь бәәдг хора талан хәрцхәв.
　　—Не, ямаран, күүки таасгдву? Нанд болхла, күнд толһата, цен үгтә, айта гидг күүкн болҗ медгдв. Йир сүүлән хүрүлсн күмнәс арһта болхла көндә йовхмн. Одак күүкнәнчн тускар Буляһас буульмҗ соңсн гиҗ нам чикм цәәһәд бәәв. Эднчн эн күүкн ирснәс нааран нанд келәнь эн.
—Миниһәр болхла, талдан кәвүд шидрдхәс урд, зүркинь дурни утцар төөмцәд, би талан кецәлһәд авчкхмн. Хөөдкинь хөөтк тенгр метх. Эн балһсндчн сурһуль сурчах чи, манла әдл кәвүд дала. Ода бийнь хойр, һурвн көвүд ирәд кино, театрт дууддҗ, тер бийнь одхш гиҗ Буля келв, — гиһәд сән селвгән өгчкәд, Ута хувцан тәәләд, дегтрән умшад суув. «Адһсн күүкн, аавиннь барун биид» гидг юмн бо-лхн угай? — гичкәд Бата дәкҗ ду һарл уга, хувцан тәәләд, эвкәд чемодаһан уудлад, асхнаһа нәәрт очахдан чемодана йоралд цаасн дор дүрчксн Зандан бичг һарһҗ авад, костюминнь хавтхд дүрәд, чемодаһан орн доран дүрчкр. Одак күүкнә тускар Утата дәкҗ күүндшгоһар седәд, илвр авад халулад, эврәннь шалвр, киилгән, ода Утан тәәлсн киилг авад илврдәд энд-тенд йовад йовна.
　　Эн хойр орндан орхин алднд, Коля әңклсн, сүл трамвайд сууҗ ирв. «Дәкәд нег айс биилсн болхнь үлдх бәәҗв» гисн йовна.
—Хо цаһан күүкнчн хон гисн угай? Мууха эрт ирҗ йовхмч? — гиҗ Ута умшҗасн дегтрәсн толһаһан өндәлһдго сурв.
—Хонад хәр гилдәд ээрцхәв. Маңһдур хот кедг өдр, тадниг цухлтх гиһәд хәрү ирүв, — гиҗ хәрү өгв.
—Не, болх, эн худлан маңһдур кел. Унтх цаг давҗ одв, — гиһәд Ута дегтрән хаяд, орндан орв. Бата илврдсн киилг, шалвран теврсн орҗ ирв.
—О, мана күн күргн болчксн хувц-хунран белдҗәдгҗ. Йөрәҗәнәв, айта гидг күүкнлә харһвч. Нанд йир икәр таасгдв. Сима бас таасад чамаг йөрәҗәнәв гиҗ келүлв, — гиһәд Коля Батаг гүүҗ одад теврв.
—Әрлһ цааран! Би тиигтлән тенүнлә амн үгән авлцсн биш. Ямаран күүһинь кен медлә. Тенүнә толһаднь юн бәәхинь яһҗ медхв, — гиһәд Бата оран ясв. Коля орндан ора йовҗ:
Чини дурн, эврән мед. Асхнаһа шин күүкн ирсн угай? — гиҗ сурцхав. Тегәд Сима бидн хойр мана күн арнҗлад, бермсә йовҗ, эн көвүдт эврән орҗ ирсн күүкән булагдчкад, арат көөсн барг мет, аңкадад үлдх гиҗ күүндҗ йовлавидн. Нег мөслсн хөөн тенүнә юунаснь әәдв. Таасгдсн болхла кино, театрт дахулад, күүндәд, судцинь бәрҗ үзәд, эврәһән келәд үгинь авчк, болад бәәснь тер. «Төмриг халун деернь давт» гидг үг эс меднч? Чамд таасгдад өгтхәл, бидн тенүндчн талын кү ши дрдүлхн угавидн. Хоюрн институтан чиләчкәд ханьцхт. Бидн әврэ гидг комсомольск хүрм кехвндн. Тиигтл Ута бидн хойр бас неҗәд ут хормата юм олҗ авхвидн, — иигәд келә бәәтл, Коля хорҗңнад унтад одв.
Бата босад, шаман унтрачкад, орндан орад кевтв. Буру хәләһәд хойр зовкан харһулснас авн күүкдин хорад дүңһралад суусн үүрмүд, барун хаҗуд суусн нәрхн һо урһцта, зөвин дунд нурһта, көркхн төгрг цаһан чирәтә, зеегтә алг хар нүдтә, атылдсн атлс үстә, альмн улан халхта, харһад келх үгән хәләцәрн медүлм керсү күүкн медг-үлг инәҗ үзгднә. Өрчиннь хойр бүлткр гөвдрүн хоорндаһар, өвцүнә кемлдг бүдркә яс дахад орад одсн нәрхн цаһан мөңгн шүлзә, оошкрсн җөөлн цаһан махмуд үзгдәд. Тәвл уга төвлҗәх Булян хар «дурнав», Санҗиг барун һарарн күзүлдчкәд, эрклҗәх Эрднь. Эрдниг эврәһән кеҗ авчкад, эңкрләд суух Санҗ. Цуһар дарваҗ үзгдәд, догдлсн зүркинь көндәһәд, дервн зовксинь секәд унтулхш.
　　Бата эргәд дуһрад, шуукрад ә уга босад сууһад, хәрү кевтәд сүүҗән селәд бәәнә.
　　«Акад юмб? Буля яһад иигәд нанд хадмуд хәәһәд, эн үр күүкән атхулхар седәд бәәдг болхв?.. Үнн цаһан седкл болхв аль эн күүкнь далдыи эрмдгтә болхий? Миниһәр болхнь, йоста севгр күүкн! Махмуднь, хурһднь, альхнь мел нилх күүкдлм», — гиһәд, баһлцгаснь атхсн болад, көнҗл доран наадһаһар наачах күүкд кевтә дотран бийнь бийләрн күүндәд кевтнә.
Ута Коля хойрт хар санан уга. Эн хойр эндүрҗәнә гиҗ санҗ болшго. Арһул босад, Утаг серүләд «би тер күүкнд дуртав» гиһәд, иләрнь келәд селвг сурхла яһдв? Босад орн деерән хойр өвдгән теврәд сууҗаһад, хәрү кевтнә. «Генткн Зандаһас бичг күрәд ирхлә яахв. «Чамаг йовсна хөөн, танахн шавр герән ачад нүүҗ одсн болна, нүдндм юмн үзгдхш» гиҗ бичлүс. Дурта болад тиигҗ бичҗәнә гидг тер. Эн күүкн болхла тиигҗ бичх биш, нанла нег амн үг күүндәд угахн. «Эм үзәд, аһан геенә» гидг юмн болад одхий? Уга, иигҗ усн эрг хойран хоорнд бәәҗ болшго. Зандаһас бичг күләхмн кевтә... Хавр күртл бичг ирлго бәәхлә яахв... Эн көркхн күүкн намаг күләһәд бәәхмн биш, цөкрәд буру хандҗ одх.
Тер күүкнә теркә зүркинь дурни утцар төемдәд, би талан кецәлһәд авчк гиҗ минь эн кевтсн мини эңкр иньг Ута келвш. Кемр тер күүкн талдан көвүнд үгән өгәд йовҗ одг. Занда нанд бичг бичлго бәг. Тер цагт Симан келдгәр, арат көөсн барг кевтә, алькаснь чигн уга аңкадад үлдх. Әмтн нанар наад бәрх. Яахв, яахв!»— гиһәд шуукрад, чееҗләрн гүвдлдә бәәтл «нәәмн» гисн то деер минутн килһсинь күргәд стол деер тәвчксн Утан хоңхта час тарҗңнулад, хоңхан җиңнүләд оркв.
　　Ута сүүҗән соляд, нааран хәләһәд зүн һариннь альхан зүн халх доран тәвәд хүүхлзәд кевтнә. Бата унтсн болад сүркрәд одв.
　　Дарунь Ута босад савң, альчуран авад үүдн тал һарч йовад:
— Эй, сөөһин аңһуч! Босҗ хотан ке! Заарг чирәтә шар үстә хо цаһан күүкнчн зүүднчн орад бәәвү? — гиһәд, Колян көнҗл секчкәд һарад йовҗ одв.
　　Коля хот кехдән йир эв уга күн болдмн. Оньдин Батаһар нөкд кедг билә. Эн өрүн Батаг көндәхәр седҗәхш.
Коля эвшәһәд, суняһад, нүдән нудрмарн нухад, дурта дурго хойран заагар босҗахнь Батад соңсгда бәәнә.
«Ода босад, энүнд некд болад, күн уга деер Сима Цастан тускар ю келсинь келүлҗ авнав», — гиҗ санад, Бата көнҗлән кел талан хаяд:
өрлә босад Әркән хәрүлдг. Чикндән делдн, Нүдндән өөртл. Арһсан түүһәд
һалан түлдг, Чикндән делдң, Нудндән өөртл...
гиһәд, дуулҗ босад, Коля сөөнәһә ирхдән бүчмүдинь тәәлхдән залхурад, өскәһәрн тәәләд хайчксн башмгиннь зәңгдрҗ одсн бүчмүд тәәләд, өмсәд хәрү боотлнь, Бата примустнь һал орулад, мискд ус кеһәд нерчкәд, хуучн бор киилгин ханцна үзүринь боочкад, дүүргҗ кеһәд, Колян орн дор хайчксн боднцг һарһҗ авад, цаһан хала ааһдан хальслн бәәҗ:
　　—Не, асхна тенд юн болв? Сима мадна тускар юм келсн угай? — гиҗ Коляһас сурв.
　　—Мадна тускар ю келх билә, мадниг эс меддг биш. Чини өөр суусн күүкнә тускар келв:
　　—Ю келв?.. — гиҗ хальслҗасн боднцган унһан шамдҗ сурв.
　　—Та хойриг хөвәрн учрсн хойр садн болхмн гинә. Чини заң тер күүкнә заң хойр әвр сән ирлцхмн гинә. Хәрнь мана күн эндр асхнас авн татв тасршго, уһав һаршго садн болнав гиһәд, таңна зусн болад наалдад од! Кевтсн темәнә амнд ки хамхул орна гидг эн. Хөвтә элмр бәәҗч, — гиҗ Коля хәәкрәд гилтә оран ясв. Бата унсн боднцган авсн болад, стол дор толһаһан бултулчкад, элк хатад инәчкәд, келән зууһад эс медсн болад өндәв.
Хойр час күртл хоогчна ард хатрад, харһнад ирсн ачта күн гиһәд хотынь кеҗ өгчәхмч! Эндр энүнәнчн селгән, бийәрнь келгүлхмн билә. Өрүнә намаг эс серүлсн болхла энчн ода күртл «давсан гүүлгә» йовх билә, — гиһәд Коляһарн наад бәрәд Ута утхан авад боднцг тал дәврв. һурвулн шууглдад эндр асхн Батаг «хадмушлулх» болад хот, хувцнаннь ард орцхав. Үд болсн цагла Бата ә уга трамвайд сууҗ авад йовҗ одв. Кинод ирәд касст билет авхар — зогсҗасн улсин сүл болад зогсв... «Цаста бидн хойр зергләд суухвидн... Харңһурад одхлань енг-негн талан кецәлдәд одх биший! Саак духин үнр салд гиһәд хамрар орад каңкнад одх. Бичкн һаринь арһул тач авад бәрхлә яһна гилч!.. Тагчг эс медсн болад суухий аль һаран шуд тач авад буру хандхар седхин! Мана өөр зергләд суусн Буля узхләрн ю санх. Уга! Давдеер һаринь атхҗ наач болшго. Җиитң акад күн гиҗ санад, җигшҗ одхла яахв! һәәд одмр Буля һанцарн яһад очахмб! Утата хоюрн одхинь яһна. Тер хойр мана өмн зергләд суух билә, ардан суусн мадниг үзхн уга билүс. Мууха юмб! Утаһас сурад дөрвн билет авхмн бәәҗ!» — гиһәд ухаһан гүүлгә йовҗ кассин терзд күрч ирсн бәәҗ.
　　—Танд кедү билет кергтә? — гиҗ кек нүдтә, улан урлта, өвдгиннь нүдцә охтр майгта шар күүкн шамдаҗ сурв.
　　—Үнтәһәснь һурвн билет өгтн, — гиҗ мөңгән атхулв. Хөрн тавдгч эрәдт 1, 2, 3 гисн ормста һурвн көк билет өгв. Бата билетмүдән шүүрч авн Цастаг хама суулһхан санад шурд хәрү эргв.
　　—Эй, көвүн! Хәрүлһшән ав! — гиҗ билет хулдҗасн күүкн хәрү эргүлв. Бата нам кедү өгсинь тооллго «хан-җанав» гичкәд үкс һарв.
　　Негдгч орм шуһуд харһҗ. Эн ормд «шуһуд шухмр алтн» гиһәд Цастаг суулһад, эврән дунднь суунав. Кино хәлән бәәҗ Цастан һар тач авад, хойр альхн хоорндан шахад бәрхләрн, алтн һорһлда гидг алтн җивртә көк шову бәрҗ авсн болх биший!.. Нан һатц суух Буля үзхн уга. һәәвһә гидг ормс харһҗ. Хөвтә күүнд, хөртә күүкн гидгтн эн! — гиһәд к байрта хәрҗ ирв.
Ута Коля хойр уга. «Би эндр оратҗ ирхүв, нама күләл уга хотан ууҗ авад, кинодан оратл уга од. Күүкд чамаг гертән күләх болв. Ута.» — гиҗ бичсн бичкн цаасн Батан орн деер бәәҗ. Бата авад умшчкад, күүкд ирәд йовҗ одна гидг эн. Зууран почтар орл уга ирсн болхнь дигтә харһх бәәҗв. Цаста мини орн деер суусн болхий? Оран үнрчлҗ үзәд, эндр оран сәәнәр яссм сән болҗ, — гиһәд, һанцарн ду һарад, өскәһән цокад, эргәд бииләд, башмган арчад, костюман илврдәд, «Адрута шилтә духиһинь, адгин лавкаснь авлав», — гиһәд ду дуулн бәәҗ духи түркәд цаг эрт чилхинь күләһәд, часан хэләһәд йовдннад бәәнә. Эндрк өдрин хуһрха, эн күүнд элвг арвн хонг болҗ медгдҗәнә.
Нәәмн час 15 минут болсн цагла нүр-герин өмн одад бийән хәләһәд, өвриннь зөөрүллһн, өвдгиннь илврдлһ иләд-далад ясҗ авад, «Ом-мани-бедмәхн, Ошанһа Балдр хәәрлтхә!» гиһәд зальврҗ авад, күүкдин хораһар цокад, зөв сурад, цемкәһәд орад ирв.
Бууля дегтр умшҗ сууна. Цаста уга.
　　—Билет белн, хувцан өмсҗ автн! — гиҗ келчкәд, суухдан шалврт өвдг орҗ одх гиһәд дердәһәд зогсв. Нүднәннь булцгар Цастан орн тал хәләв. Шидрә күн көндәсн бәәдл уга, җавдаһад бәәнә. Одахн Цастан бооҗ йовсн барта күрн цоохр шеемг альчур орна дер деерәс унад, нег үзүрнь һазрт күрн алдад унҗад кевтнә.
　　Цаста бәәсн цагт эн хора Батад мел күүһәр дүүрн болҗ медгддг билә. Ода дотрк өлг-эдинь авад нүүҗ одсн, оңһрха, хәәдүл гер болҗ медгдҗәнә. «Цаста яһла?»— гиҗ сурхар седчкәд, бахлурнь боогдад үг келҗ чадсн уга.
　　—Бата, зуурчн көвүд, күүкд харһсн угай? — гиҗ сурчкад, Буля умшҗасн дегтрән бүркчкәд, бичкн нүр-герән һарһҗ авад бийән хәләһәд, үсән ясн нүр-герин нег өнцгәр Бата тал хәләһәд бәәнә.
　　—Уга, үзгдсн уга. Юн көвүдви? — гиҗ өврҗ сурн, Батан зүркнь «кирд» гиһәд одв.
Я, энүнд зүс-буру нег күүкн, хойр көвүн ирәд, Цастата шууглдҗаһад, на-ца кинод одхмн, оратн ги-җәнәвидн гилдәд адһад һарч одцхав. Бата билет авч ирхмн, юмнд бичә од, гиҗ Цастад келләв. Тер бийнь одаксиг дахад ардан хәләлго әрлв, гиигн көлтә тииргн мет күн кевтә. Ода чи бидн хойр кинод одад яахв! Нанд цол уга. Чи тер билетмүдән авч одад хулдчк. Ода ирсн көвүд билет авад угавидн гиҗ йовцхала, мөр болхнь тедн авх, — гиҗ Буля цәәлзв.
Батан байрлҗ йовсн зүркн, элкн-өөшк бөөртәһән күрд гиһәд унсн болад одв. Ю келхән медҗ чадад, бахлурнь боогдад, улаһад, уульн гиҗәх күүнә бәәдл һарад, нүдән дару-дарунь чирмәд, менрәд одв... Минь эн агчмд дәкәд одак орн деерәс унҗсн альчур үзгдәд сана орулад оркв. «Цаста одаксиг дахад адһад һархларн, унһаҗ гидг тер» гих ухан орв.
Ә-чимән уга, тагчгрв. Буля Батан бәәдл үзчкәд, тесҗ чадад пиш хаһрад инәв. — Худлар кү юңгад зоваһад бәәнәч? —гисн Цаста, цань угаһар кеерчксн шкафин ардас инәһәд һарад ирв.
　　Бата эдниг дахад инәхәр седв. Инәдн һарч өгсн уга. Цастаг гүүҗ одад теврхәр седв, зөрг татудад бәәв. Хойр нүднь усвкад, хойр сүүһәснь келсн чиихәд һарад ирв. Ю кехән медл уга Буля тал хәләһәд әәлтә юм... бәәҗч гиҗ келхәр седчкәд, уурлучкнь яахв гиһәд бийән татад, сана авсмн кевтә һурвн билетән һарһад үзүлв. Буля Батаһас гемән сурад, босад хувцан өмсв. Бата нег харңһу сө, цегин цааһас һарад ашх, цолвң одн мет ярлзад одв.
　　Буля Цаста хойр сүвдлдҗ авад, шивр-шивр гилдәд инәлдәд йовцхана. Тедн соңсхад инәхлә Бата марзаһад, Цастан өөр нег одад, Буля тал нег һарад дегдәмл мет дәвәд, дегдрәд делүһән девсәд йовна.
　　Эдн дөтләд, уутьхн переулкар йовад кинотеатрт цаглань ирцхәв.
　　Хойр гиҗгтә күүк дахулчксн Бата хоорнднь орад, хавтхасн алтн цааста кампадь һарһҗ өгәд, инәдтә, наадта үг келәд инәлһәд, олна нүүрт «би иим күмб» гих бәәдл һарһад бәәнә. һурвдгч хоңх җиңнхлә олн-әмтнлә шүрглдәд һурвулн цувад орцхав.
Бата һурвн билетмүдән һартан бәрсн 25-гч эрәдт күүкдән суулһхар, Бата Цастаг шуһуд суулһхар, дегд һольшглнав гиһәд хаҗугшан һарв. Буля йовсн айстан йовад, Цастан наад бииднь орад суув. Шам унтрв. Эрст теләд татчксн цаһан кенчр деегүр элдв сәәхн олн зүсн хувцта улсин зургуд эрс-эрс гиһәд негт үзгдәд, негт унтрад, инәлддгнь инәлдәд, үмслддгнь умслдәд, җирлһн мет жирс, җирс гиһәд бәәнә. Әмтнә ә уурад, цуһар зургур нүдән төвлчксн икәр соньмсҗ хәләҗәцхәнә.
Батан өмн суусн баахн көвүн күүкн хойр нег-негән сүүвдәд теврчксн, халхсан харһулдад ки тасрҗ, нег-нег-нәннь зүркнә цоклһ чиннҗәх бәәдлтә. Барун хаҗуднь суусн баахн хар көвүн билчхр шар күүкнә хойр һаринь өвдг деерән тәвәд арһул иләд бәәнә. Шивр-шивр гилдәд инәлдснь соцсгдна.
　　Бата Цастан чирә үзхәр, эс медсәр Булян өмн бийәр күзүһән суңһна. Булян савһр хар үсн ташрлад юм үзүлхш. Булян гиҗг деегүр хәләхәр гедәхләнь: «Көвүн, чиктән су, күүнд саалтг болҗанач!» — гиһәд әмтн ээмәснь татна.
　　Иигә-тиигә суутл кино дарунь чилҗ одв. Шамин герл цәс гиһәд герләрн гер дүүргәд долвкад бәәв. Әмтн бослдад, зургин тускар кур келдәд цүврәд һарч йовна. Батан чирәд, зург эклхин өмн, эн герүр ирҗ йовад инәҗ йовсн дала болсн инәднәс нег мер үлдсмн уга. Атхр бәәдлтә, адһм уга ардан хәләлго, һардг үүд хәләһәд столмуд заагур йовҗ йовна.
　　Шуһуд суусн Цаста шухиһәд һазр хәләһәд Булян ард дахҗ. Буляд ташрлгдад Батан чирә үзгдҗ йовхш. һочкнсн инәдтә, һольшг бәәдлтә дахулад авч ирсн көвүн һундсн бәәдлтә, һурниһәд һарч йовх учриг Буля шинкән ацхрҗ йовна. Зогсад, Цастаһан күләҗ авад:
　　—Бата, та хойр цүүгсн болвзат? Мууха атхр йовхмбт? — гиҗ сурв.
　　—Уга, ма хойрт цүугх чөлән болсн угалм. Терчн намаг бииләрн суусн уга гиҗ, царцҗ йовдг болх, — гиҗ Цаста күчәр гилтә инәв.
Нам гиһич, мел чик! Цецгт од, би һәргтә элмр, яһад та хойрин хоорнд сууҗахмб! Төрүц  ухандм орсн уга. Йо, хәәмнь, чини өөр эврән орад суухнь яһна! Басл хәрг. Цаһан цевр зүрктә кун тиим бермсг болна. Әвр цаһан саната. Не, дарук сән өдрт хоюрн одтн, чи биичн бас бичә зулсн болад, зоваһад бә, — гиҗ күүндәд, адһм ута һарад ирхлә, Бата һаза күләҗәҗ.
　　—Чи яһлач! Көвүн күн күүкдән хайчкад йовад йовдв. Ичр уга күмч, — гиҗ Буля Бата тал өөрдн йовҗ келв.
　　—Манас зулҗ йовдг болхугов. Энчн талдан кү кү-ләҗәх бәәдлтә, — гиҗ Цаста нүдәрн инәҗ келв.
　　«Эднә зөв» гиҗ санад Бата мошкрсн бәәдл һарад инәмскләд:
　　—Яһад зулх биләв, әмтнд хаалһ һарһҗ өгч йовад, олнд түлкгдәд  һарч ирүв, —гив.
　Батаг хойр күүкн хойр таласнь сүүвдҗ авад, һурвулн арһул көлмүдән дегц ишкәд йова-йовҗ Буля сурв: — Кино таасгдву?
　　—Таасгдв, йир сән кино бәәҗ, — гиһәд хәрү өгчкәд, Бата дотран санв: «Эзән зальгг нернь юн билә?»
Хойр гиҗгтә күүк сүүвдлчксн олн баһчуд дундаһур йовад оркхларн Бата өндртсн болад, толһаһан деегшән сенкәлһәд, атысан тәвәд, аньсан хәләҗ йовх бәәдлтә. Шинәс чирә-зүсн инәдәр дүүрәд ярлзад йовна.
　　—Күүкд, эндәһүр эргәд, Республиканск уульнцар йовад, садар орад, Кооперативн уульнцар хәрцхәй, — гиҗ Бата хаалһ суңһхар келв.
　　—Уга, өрүндән номдан эрт одх, умшх дегтр дала, шуд хәрхмн, — гиҗ Буля барун талагшан эргәд одак ирсн хаалһарн дөтләд хәрҗ ирцхәв. Үүдндән ирчкәд:
　　—Не, Бата, ик гидгәр ханҗанавидн. Дарук сән өдрт Цастата хоюрн одтн. Ода хаалһан эс медвт, — гиһәд, Буля һаринь атхад мендләд хораһурн орв. Бата Цастан һар атхад, би талан татад зогсхар седв.
Цаста нүдәрн инәчкәд, энд-тендән хәләчкәд, «болшго» гисн докъя өгәд, толһаһан зәәләд һаран суһлад авв. Үүдән тәәләд орчкад, үүднә заагур зүн һаран өргәд дайлчкад, орҗ одв. Цаста хәрү һарч ирн гисн болад Бата үүдн тал хойр ишкәд өөрдчкәд, зөвәр удан дун уга зогсҗаһад хәрҗ ирв.
Ута Коля хойр уга. Эдниг һарсна хөөн күн ирәд уга бәәдлтә. Батан үүрмүдтән үлдәһәд һарсн хот күн көн-дәсмн уга. Бата хувцан тәәләд удлго үүрмүдән ирх гиһәд хотан халулчкад дегтрмүдән авад суув. Нег халх умшад оркснас авн, дегтрин мөрмүд, үзгүд, үгмүд цуг нииллдәд, эрәтрәд, кинод үзүлҗәсн зургуд, Батан өмн халхсан негдүлчксн нег-негнәннь зүркин цока чиңнәд тагчград суусн көвүн күүкн хойр, хамдан сууһад һараснь атхад күүндхәр седсн күүкинь халхлад суусн хату зүрктә Буля үзгдәд, Буляд бизһнь күрәд, дегтрән бүркәд хайчкад, босад, нар-цар йовад нүр-герин өмн одад бийән хәләһәд, уха туңһаһад зогсҗаһад, эндр түрүн чирә хаһрад күүкд дахулҗ йовсн асхна тускар шүлг бичх ухан орв. Цаас делгәд, карандашан бәрәд суув. «Ода эн шүлгтән ямаран нер өгсә?» — гиһәд ухалҗ, ухалҗ кесг нер өгәд, хусад, шуулҗ хаяд, босад йовад, дәкн сууһад бичәд, дәкн шуулад, адта күн кевтә, бийнь бийләрн ду һарад, хойр һаран өргәд, занһад бичә, бичә бәәҗ, «Дурни эклц» гиҗ нер үлдәх болҗ шиидв. Тиигәд бичә, бичә бәәтл йосн шүлгин авц һарад, хойр бадг бичәд, айта сәәхн үгмүд амнас асхрад ирсн цагла, «хард-хурд» гиһәд Ута Коля хойр орад ирцхәв. Бата бичҗәсн шулгән бултулад эс медсн болад дегтрән хәләв.
　　—Тьфу, юуна үнр һарчахмб? Мана күн мах шарад орксм, яһсмб? — гиҗ Ута хамран корчилһәд шүлсән зальгв. Коля гүүҗ одад мискин бүркәс авчкад:
—Йо! Хәәрн хот, шач оч! — гиһәд примус унтрав.
—Яһлав, яһлав, мартчкҗв! — гиһәд Бата үкс босад мискән хәләв, мискәс утан һарад шиигәд бәәнә Өөрән бәәсн ааһта ус кеһәд оркв. Улм шиигәд, буслад ур утан хойрар гер дүүрәд, хуурдң үнр һарад одв. Боднцг консерв хойр тәвәд кесн будань бусла-бусла бәәж ширгәд, шатад хар нүүрснд хүврәд хусм болҗ оч. Чи энүгән нерчкәд кинод одлч? — гиҗ Ута аман альчурарн бөглн бәәҗ сурв.
—Уга, минь одахн таниг өлсҗ ирх гиһәд нерчкләв. Эн һә болсн дегтрт дегд җилвтхләрн мартҗ оркҗв, — гиҗ Бата бийән гемшәҗ келв.
—Бидн неҗәд күүк олҗ эс чадҗахла, Бата хойр гиҗгтә күүк сүүвдчксн йовлу. Тавн ухаһинь тараһад, тарг экинь эргүләд орксн болхгов. Наадад хонга хотан мартад йовна болһнч, — гиҗ давслад Коля керснь хатад бәәсн өдмг һарһад стол деер тәвб. Ута ус утхж авад, хоюрн хар өдмгән уснд девтәҗ идәд, дун уга орндан орцхав.
Бата мискән хуучн хала ухрар хусҗ-хусҗ үүрмг давс кеһәд, кенчрәр зүлгәд уһаһад хусминь унһачкад ус кев. Боднцг хәлсләд, мисктә усндан тәвәд, өрүндән эдниг серхәс урд хотан кехәр белдв. Ута Коля хойр сүркрәд унтад одцхав. Бата сав-саңхан хураһад диглчкәд, өлгәтә шам унтраһад, стол деер шам шатачкад, одак шүлгән авад стол деер буру хәләһәд суув. «Дурни эклц» гиһәд неринь ик, ик ке үзгүдәр иигҗ эклв:
Өкәр болсн чирәһән Өөрдхәд суух болһлав, Өдрин дуусн чамаһан Өрч дотран хадһллав,
Арвн цаһан хурһдчн Альхн дотрм наадна. Арм баһ наснчн Ардм суүдр болна.
Хойр хар нуднчн Хоома уга хәләцтә, Хо цаһан чирәчн Хотна күүкдәс темдгтә.
Зүркндм суусн чамаг Зүүдндән үзәд байснав, Зүүцх цаган күләһәд Зүркм заляр асна.
 Хойр зүрк зааглҗ Хаац юцгад болдв? Ханьцхинь медә бәәҗ Хоорнднь яһад ордв?
Эн бадгт күрәд, цааранднь ухалх хоорнд, өр цәәх өөрдәд, элкнь унтад үрглүләд ирв. Бата босад деерк киилг шалвртаһан орн деерән һарад шүлгән цааранднь бичхәр ухалад кевтв. Хойр зовкнь харһв уга гилһнлә сүкәр цокулсн мет сүркрәд унтад одв...
　　Бата, Буля, Цаста һурвн ут улан зам хаалһар, ноха һәнньм халунд цувад йовҗ йовцхана. Хойр күүкн толһа деерән бадм цецгәс зурата барта торһн альчурмуд делскҗ. Хаалһин элстә шорад хойр көлин тавг цонад хуухрсн үнр һарад йовна. Бата үкс уралан ишкәд Цастан толһа деер делсҗ йовх барта торһн альчурин сүүдр дор одад, зерглҗ йовад, цаңһҗ йовх күүкнд сармта цаһан мөңгн цокарта бортхас, алтар сиилүлсн шар шаазңд ус кеҗ авад өгхәр седәд еердхләрн, өмннь йовсн Булян өскәд бүдрәд асхчкна. Кесг тиигҗ өөрдәд, кесг асхад оркна.
　　Цааранднь нег бүүрә һазрт йовад орксн цагт, көк девән шууран йозурт, чагчм эргтә гүн хар зуухин йоралд, киитн булгин усн шорҗңнад, урсад бәәнә. Өкәһәд утхад авхар седхлә һар күрхш. һар-һаран залһад, Неҗәдәр орад уухар седхлә, күүкд әәһәд орцхахш.
　　Бата, хойр күүкнә бадм цецгәс зурата, барта цоохр торһн альчурмуд залһад, нег үзүринь шууран йозурас бооһад, нег үзүрәснь нег һарарн бәрәд дүүҗлгдҗәһәд, алтн амта шаазңгар киитн булгин уснас утхад күүкдт өгнә. Цаңһҗ йовх Цастад өгхәр алтн амта шаазңган дүүргҗ авад өгнә. Цастан һар шаазңгин амнд күрхин алднд Буля шүүрч авад уучкад, үлдлинь толһа деерән кеһәд серүцәд бәәнә. Кесг тиигҗ авч өгәд, көл-һарнь цуцрад, альчурин үзүр алдн гихләрн — яһсн мис әдл ичр-һутр уга күмбч? — гиҗ Буля тал хәәкрхәр седәд
зүн ээм деегүрн эрглһнләнь, саак Утан кү серүлдг хоңхта час тарҗцнад хоңхан җиңнүлв.
Коля өсрҗ босад Батаг серүлв. Бата серәд энд-тендән хәләчкәд, инәмскләд, дотр киилгиннь ханцар нүдән арчад, орнас шувтрҗ бууһад, асхна бел кечксн хотан примустан нерчкәд, өдмгин лавкин даранд зогсхар йовҗ одв.
Коля адһм уга босад, нүр-һаран уһаһад, стол деерәс киилгән авхларн Батан бичәд оркчксн шүлг үзәд, авад умшчкад, киилгиннь өрәсн ханц өмсәд уга бәәҗ, дәкн умшад, умшн бәәҗ доран сууһад — «хамаһас бичҗ авсн болхв?» гиһәд стол деер бәәсн дегтрмүд авад хәләнә, хальмг келәр бичсн нег чигн дегтр уга. Коля дәкн хойр-һурвн умшчкад, шамин өөр кевтсн моткта утцнас таслҗ авад, амндан авад норһчкад, Утан чирә деегүр чирәд Утаг серүлчкәд:
　　—Соңс! Би чамас түрүлҗ босад иим «Дурни эклц» гидг шүлг бичв, — гиһәд дуудад умшв.
Нүдән аняд кевтсн Ута көнҗлән көл талан тирислчкәд, Коля тал хәләһәд, нег һарарн дерән тохалдчкад, шанаһан түшәд:
　　—Альков, дәкәд нег умшлч! — гив. Коля Утан өөрәс босад тедүкн зогсчкад чанһ цоклһтаһар хәәкрәд гилтә умшв. — Не, ямаран болҗ? — гиҗ Коля ормдан зогса бәәҗ һаран өргҗ сурв.
　　—Хамаһас аввч энүгән? Альков, өглч нааран, — гиҗ авад Ута орн дееран босад суув. Хойр, һурв гүүлгәд умшчкад, шүлг хәлән бәәҗ:
Әрлһ цааран, чамд иигҗ бичдг арһ угалм. Энчн Батан һарин цаасн болх бәәдлтә. Чи ма хойраг чимкүр улалһҗаһад, чиигтә һазрармбидн хәәрв чигн — иигж бичдг арһ угалм. Энчн йир сәәнәр бичнә, — гиһәд Ута дәкн нег умшчкад, — айта гидг шүлг болҗ. Мана күн Цастад дур алдчксн бәәдлтә. Шидрә энчн даңгин сөөд босад юм бичәд һарна. Ода нег бичк бәс гиҗәһәд тер бичәд бәәдг юмнасн мад умшҗ ас гиҗ сурхмн. Тер хар чемоданд бүкл боть бичәтә бәәнә, — гиҗ Батан орн дор бәәсн хуучн хар чемодан тал заав. — Би энүгичн ниднәс нааран эс медсәр аҗглав, — гиһәд, Ута босад хувцлв.
　　—Ас нааран, би энүгичнь Батаг ирхәс урд бичҗ ав-нав. Аяртан күүкдт умшҗ өгнәв, — гиһәд Коля хар һад-рта зузан тетрадь авад сууһад бичв.
Бата зөвәр оратҗ ирв. Номдан одх цаг өөрдв. һурвн иньг босн сун хатрн бәәҗ болс-бүтсәрнь хотан идҗ авад шууглдад йовад одцхав.
Хальмг кел дасдг аудиторин өөр күрәд ирхлә көвүд, күүкд цуһар ирчксн:
　　—Элстәс ик номта күн ирҗ, хальмг бичәчнр ирхмҗ. Хальмг кел шинҗлхмҗ, — гилдәд нег-негнәсн хальмг келнә дегтрмүд сурлдад, умшлдад бәәцхәнә, хоңх җиннв.
«Орх цаг болв!» гисн зәңг соңсгдв. Цуһар цүврлдәд орцхав. Деед биидк ширән ца тавн-зурһан күн сууцхана. Тедн заагт университетин ректор Кузбар бәәнә. Тал дунднь хальмг келнә, литературин кафедрин буурл үстә профессор Маслов сууна. Профессорин өөр шархл өңгтә, цергә хувцта, теглг нурһта, атхр хар үстә инәг-инәг гисн гиигрлг хо цаһан залу, көвүд, күүкд тал нег хәләһәд, профессорин чикнд үг келәд, бичкн улан һадрта дегтрт бичәд бәәнә. Хойр хар нүднь хәләх болһнднь, хәәлчксн хар хорһлҗн мет, гүүдгләд цомрха дотран долдалад одна.
　　—«Өнгрсн цагин үнн» гидг түүк бичсн Баатр гидг күн тер, цергә хувцта сууснь тер, — гиҗ ард суусн күн күүндсн әнь Батан ээм деегүр тодрха соңсгдв. «Эдн Баатриг бас таньдг бәәҗ», — гиж санад Бата хаҗудан бәәсн сул стул деер босҗ сууһад, хург толһалҗасн улсин күүндә сәәнәр тодлҗ авхар, күн болһна чирә кедн-кедн хәләһәд тагчг болад одв.
Баатрин өөр, өндр нурһта, гиҗг деерән эгцлсн хар тевгтә, этцн хар залу сууна. Эн күүг Бата сән таньна.
Эн Нимгр гидг күн. Урднь хойр дәкҗ энд ирҗ медәтә, ах курст дасдг студентрлә урн үгин, нәрн бичгин тускар күр келә. Тер күүндәнд Бата алдл уга ирҗ соңсдг билә. Нимгр Батаг таньчкад, һартан бәрҗәсн карандашан өргәд мендлв. Бата өндлзәд һурв дараһар гекв. Бичәч Нимгр Батала мендлҗәсинь, Батан һольшг геклһ Цаста нүднәннь булңгар үзчкәд, Буляг дораһар чимкәд оркв. Буля Цастан чикнд шимлдәд үг келхәр седәд зүн ээм деегүрн эргхләрн Баатр би талан инәмскләд хәләҗәсинь үзчкәд дорагшан хәләһәд тагчг болв.
Баатриг Бата Элстд бәәхәрә таньдмн. Дөрвлҗн модн герт «Таңһчин зәңг» газетин редакц бәәхд таньлдад, түрүн бичсн темдгүд, шүлгүдән күргҗ өгдг билә. Тер цагт Баатр — эн суусн Нимгрин селвгәр, зааврар, дөнгәр келвр бичдг болҗ йовнав, — гиҗ келсинь Бата мартад уга.
Буурл үстә профессор босад, студентнр тал оньган өгәд, цуһараһинь бүртгҗәһәд:
　　—Эндр эн тана өмн Хальмг таңһчин хойр бичәчнр сууна. Эн бичәчнр таниг ямаран кевәр хальмг келән, хальмг келнә урн үгин литературиг дасҗахиг болн экләд бичҗәх улсла күр кехәр ирҗ.
　　Хальмгин келдгәр: күн ахта, девл захта гиһәд, би эн бичәчд түрүн үг өгчәнәв, — гиһәд Нимгр тал хәләв. (Студентнр альх ташлдв). Нимгр адһл уга тогтурта кевәр күн болһниг өкәрлсн бәәдлтәһәр хәләҗ босад:
　　—Сәәхн иньгүд, олн дүүнр! Эн Шарту балһснд, цуг Әрәсәд нернь туурсн Чернышевский нертә университетин мана хальмг келнә, литературин әңг бүрдҗ гиҗ соңсад ик гидгәр санад йовдг биләв. Тер санад йовдг күцлм ода эндр күцв. Мини хөв болад зуурм нааран танур ирҗ йовсн Баатр бичәч харһад, сән йовдл болв.
Зууран вагон дотран мана хальмг советск бичәчнрин бичсн эклҗ бичҗәх баһчудын бичсн шүлгүд, келврмүд, түүкс, очеркс умшвидн... Урн үгин чимлһән, кев-кецәрн, янзарн наадк олн келн улсин литературас тату-тартг, ярһа биш. Уудлхла цань көрң бәәх бәәдлтә.
Орс келн улсин туурсн бичәчнрин үүдәсн дегтринь кинҗ умшад, амтынь авад, келән теднә шимәр идәләд, ухандан урһц урһаһад, янзинь, зокъялынь тодлад, медҗ авад, эврәннь келәр урн үгәр бичәд, олн-әмтндән үзүлҗ чадх улс бәәнә, гиҗ тоолвидн. Эн ик гидг седвәртә сән эклц болснь медгдҗәнә. Тадн иим гүн сурһуль сурчах улс эн деер келгдснә учр-утхинь йоснднь медх улст. Медсән биидән хадһлад бәл уга, ахнр-дүүнртән күргҗ медүлх дамҗгнь таднт.
　　Ач иктә Советин йоснд багтад, бидн хальмг улс, автоном авч йоста әмтн болҗ йовнавидн. Мал-гер, эдл-аһурсн бәәнә, ода манд ик гидг сурһуль-эрдм — культур кергтә. Тадн дунд экләд бичҗәх улс бас бәәх зәңгтә, тер сән төр эклҗәх баһчудтан нөкд, дөң болтн.
　　Хаана йоснд хальмг яһҗ мухлалгдҗ, генҗ-гесҗ йовсинь бидн үзҗ йовлавидн. Тадна зәрмстн зах-зухинь үзҗ йовсн болхт. Тадна бичкн дүүнртн, урдк өвкнрән, эцкнрән яһҗ түрҗ җирһлиннь төлә ноолдҗ йовсинь яһҗ медхмб? Бичәчнр теднд урн, олнд медгддг ке чимлһтә келәр бичәд медүлхмн болҗана. Бичәч гисн нерн — үкл уга мөңк сәәхн нерн! Бичәч күүнә наснь чиләд буйсад одв чигн, үүдәврнь, нернь мөңк бәәһәд бәәнә.
　　Октябрьск революц болсна хөөн, хальмгудт йоста бичәч уга цагт, мана хальмгин орс келәр бичсн «Мудрешкин сын» гидг дегтр Москвад барлгдҗ һарла. Тер дегтр олн умшачнрт таасгдад тарсна хөөн, тер дегтр бичсн Амр-Санана нерн Советск Союзд делгү соңсгдҗ мана советск хальмгт йоста урн үгин литератур бәәхиг, талын олн келн-әмтнд болн өнр ах—орс әмтнд медүлҗ мадниг байрлулла.
Амр-Сананас талдан йоста хальмг келәр дуд эклҗ бичҗ йовсн Харти Бадиевич Кануков бәәнә. Дуунтшүлг болҗана йоста сән шүлг дуулхар седәд, айс хәәһәд җиңнәд бәәдг йоста юмн. Дәкәд эн Баатрин бичсн ахр-ахр келврмүд маднд сән таасгдна. Негдвәр, ахр аһута, өргн чинртә. Хойрдвар, йосн хальмг урн келәр бичгдҗ. Хуучна бәәдл олн-әмтнд тодрха үзүлнә. Дав-деер тиигәд ахр-ахрар бичәд, җиирәд дамшх кергтә. Цааранднь түүк, роман бичдг болхин кергт, орсин болн талдан ордудин классикүдин дегтрмүд икәр умшҗ авц, янзинь медҗ, келән хурцлҗ, ухаһан гүүдүлҗ өскх кергтә.
Хальмг улсиг аадм — эк заяснас нааран келәр келгдәд, дахад йовдг тууҗс, түүкс, «Җацһр» умшҗ теднә идә-уха биидән шицгәҗ көрц иктә, көгшршго меңк дегтрмүд бичдг дасх кергтә.
Хальмгудин дахад йовдг хуучна бәәдл — хар сүүдр. Эндрәк шин бәәдл — ээвртә нарн. Эн хойр бәәдлиг дүңцүлҗ эркн ухата дегтр бичҗ олн-әмтнд уха орулх улс — таднт.
　　Җирһлтә цагин зун җилин, түрүн өдрин, түрүн һарч йовх нар дахлцад үүдсн хөвтә үрд таднт. Тиим сәәхн җирһлтә цагин кишг манд авч ирхәр әмән әрвлл уга ноолдҗ йовсн өвкнр, эцкнр, ахнран тадна бичсн дегтрмүдин һолнь болҗ бичгдх зөвтә.
Хаһрха хар гертә, хойр нарн болзгта, хар көлсән чик эс эдлҗ йовсн хальмгин бәәдл урн, ивтркә келәр чимҗ бичәд, дорас өсҗ йовх ачнр-җичнртән үзүлҗ чадх зөвтә улс — бичәчнр. Ода эн суусн бичәч Баатрин бичсн «Хар җолм», «Булһн» гидг келврмүд нанд бас таасгдв. Тиим шин барлгдсн хамгиг тадн һазрт унһал уга гилтә хавлҗ авад умшад, тенүнәс сәәнәр, ке чимлһтәһәр бичхәр чирмәх зөвтәт.
　　Буурха девлтә, буршмг һоста, байна малын ард йовсан санад, эндр өдр иим сәәхн күд-чолун өргәст, күмн әмтни ухата улсин үүдәсн гүн номин җитх мөрдҗ иовхан санхлатн әәвлхә дотрк әмн зүркнтн эврән бийснь тадниг күчәр бичүлх зөвтә!
Нимгр барун һарарн үсән иләд, зүн һаран өргәд әмт
шуугулшгоһар седв, тер бийнь студентнр альх ташлдҗ таңсглв.
— Үр, дү көвуд! Эндр байрин ик шуугата өдр биш. Хальмг урн үгин нәрн бичг делгрүлхин туск төр күүнд-хмн. «Социалистическ ид-чинртә, келн-әмтнә ке-янзтаһар культуран делгрүлхмн» гиҗ Ленин келсиг цуг меднәт.Туурсн алдр орс әмтнә урн үгин нәрн бичгәс үлгүриш авад тенүг дахад цуг олн келн-әмтн урн келнә нәрн бичг, эврә келәрн делгү делгрҗ йовна. Тер әмтнә әңгд мана хальмг урн үгин нәрн бичг зерглэд цецглҗ йовна.
Хойр җил уралан бидн Әәдрхнд ном дасҗах баһчуд дунд литературин кружок бүрдәләвидн. Тер бүрдәц ода манд сәәни эклц болҗ тоолгдҗана. Мана хальмг газетд кедлдг баһчуд, теднәс үлгүр авад, редакцдан тиим кружок бүрдәв, теднә ашнь сән болҗ новна. Нидн җил эн тана сурчасн университетд ах курст дасҗах улс кружокан шинрүллә. Тер кружокст орҗ йовсн улсас хав-хара биш улс шулгчнр болҗ одцхав. Тадн гүн номин тулгднь күрәд, дасҗ йовх улст. Орс бичәчнрин үүдәврмүдиг мөч-мөчәр салһад гилтә эд бод кеҗ эвинь олҗ ухандан шиңгәҗәх улст. Билг, эрдм, санан бәәсн хөөн нәәрүләд бичҗ чадҗанат. Тадн дунд экләд зөвәр чинртәһәр нәәһинь олад бичҗәх улс бәәнә. Би меднәв, алдлго цугинь умшдв. Сәәхн чимлһтәһәр, гүн ухатаһар, урн үгәр бичсн шүлгүд, келврмүд барлгдад һарад ирхлә седкл байрлна, бахмҗ болна. Келнд оралдан утаһар, чикнд сонр өлзәтә, зүркнд таалмҗтаһар бичхмн. Тадна бичсиг бидн эндән хәләһәд, шалһад, хаҗһринь зааһад, «Мана келн» журналд йовулхвидн. «Таңһчин зәңг», «Улан баһчуд» газетмүдт илгәхвидн. Теднә тер гидг күн бичәч болҗ! гиһәд барлгдад һарад ирхлә, ямаран сән нерн. Әәдрхнд, Элстд бүрдсн литературин кружоксар дамҗад бичәч болхар чидлән нөл уга чирмәҗ йовх улсин негнь эн Баатр. Эн ода таднд келврәсн умшҗ өгтхә. Тадн оньһҗ чиңнтн. Ямаран болсинь шинҗлтн. — Нимгр Баатр тал хәләһәд альхан ташн йовҗ суув. (Студентнр цуһарн альхан ташлдцхав).
Баатр инәг-инәг гиҗ босад «Хар җолм» гидг келврән умшв. «Хар җолм» гиһәд экләд умшснас авн Батан өмн баһдан үзҗ йовсн байн Дорҗин хотна ар захд бәәдг, Цецен көвүн Өлзәт күүкн хойрта белвсн гергн Ноһалан хар җолм чомпаһад үзгдәд одв...
Бата өөрән суусн улсан нам мартад, умшҗасн күн тал күзүһән суңһад ки тасрҗ чиңнв. Буля Цаста хойр ирҗ Батан өөр сууцхав. Бата нам гөвс гиҗ аңхрсн уга.
　　Баатр келврән чиләһәд, толһаһан гекәд, эцкдән эрк-лҗәх таалвр көвүнә бәәдл һарад, нүдәрн инәһәд буурл үстә профессорин өмн дегтрән тәвб. Профессор Баатрин һаринь атхад ерәсн һарарн би талан шахад теврв... Нимгр босад:
— Не, ямаран болҗ? Хальмг угатя улсин кезәңк өңгрсн цагин бәәдлтәй? Тиим хар җолмд йовсн эс гиҗ тиим йовдл үзҗ йовсн улс бәәнү? һаран өргтн! — гив.
　　Бата энд-тендән хәләһәд хүүхлзв. Тавн-зурһан күүнәс бишңкснь цуһар һаран өргв. Бата һаран цуһарһаснь деегшән суңһҗ өргәд: «Йир сән келвр болҗ!» — гиһәд генткн келгдҗ одв.
　　— Не, сән, келвр шүлглә әдл биш, умшхд уудьврта, һал уга болна, дала юм умшад бәәҗ болшго, би нег ахрхн келвр умшҗ өгнәв, — гиһәд Нимгр «Цаһан хурһн» гидг келврән чимҗ умшв. Цуһар тагчг болцхав. Келвр йир сән, тодрха медгднә, зуг һә болсн ханядн дару-дарунь ханялһад таслад хаяд, зөвәр саалтг болад бәәнә...
«Акад юмб? Яһҗ иигәд дуралһҗ бичсмб? Меңкә, Му, Бадм һурвта күңкргин экнд хурһар «күр» тәвҗ иддглә мел әдл. Зуг бидн эзндән бәргдсн уга биләвидн. Эн Нимгр бийнь хөөч йовсн болхий? Хеөч эс йовсн болхла, иигҗ дуралһҗ бичхн уга билә.
Эврән үзҗ, медҗ йовсн хамган, иигәд бичҗ бол мҗ», — гиҗ санчкад, Бата гүүнәр саналдад, ки тасрад Нимгриг хойр нүдәрн теврчкәд оньган тач авхш...
Өмн теегәс хотар деләд орад ирҗ йовх хөөнә ард, хойр өмн көләрн һазр тееһәд мәәлҗәх көк зүстә сетрә хөн. Му-Цаһан малята һарч ирәд Зурһаниг цокҗах цоклһн, көвүһән харсад элкәрн дарад унҗ йовх көгшн эмгн Батан өмн үзгдәд, Батан зүркн давс кесн мет хорсад одв.
Минь эн менрәд одсн саамд Коля Бата тал мондалчксн цаас хаяд оркв. Бата чочад өмнән унсн цаас авад делгәд хәләв.
　　«Эн умшҗасн келвр чини тускар бичгдсн бәәдлтә, мел мин! Би чини тускар босҗ келхәр бәәнәв. «Дурни эклц» гидг шүлгичн умшҗ өгнәв!» Бата әмтнә нүд гердҗәһәд, Коля тал нудрман үзүлв. Баатр профессорин чикнд шимлдәд Бата тал зааһад эркәһән шовалһад инәһәд бәәнә.
　　Нимгр умшлһан төгсәһәд, хавтхасн чиндр цаһан альчур һарһҗ авад, ам-хамран арчад ормдан суув.
　　Баатр үкс гиҗ босад: — Не, ямаран юмнь медгднү! — гиҗ сурв. Цуһарн нег дууһар:
—	Медгдв, йир сән, — гиҗ хәәкрлдв.
　　—	Не, ода тадн эврәннь бичсән манд умшҗ өгтн, бидн соңснавидн. Бичә ичтн! Тату-тартгинь чикләд өгхвидн. Керчкхәсн урд, дола дәкҗ кемҗәл гидг үг бәәдг биший. Бичсән чикләд дола дәкҗ буулһҗ бичәд, келнәннь «кевкүрәр» кевкүрдәд, усинь шүүҗ һарһад, кергтәһинь «кевкүртән» үлдәһәд авхла — чинрнь үлддмн. Чивх чинртәһәр бичхин кергт, чидлән өөхмн биш, залхурхмн биш. Ода нег арвн минутд завср кецхәй, кен ю умшхан, ухалтн, — гичкәд, Нимгр босв. Цуһар шууглдад һарцхав.
* * *
Көвүд шууглдад кен ю келҗ йовхнь медгдхш. Зүн талагшан һарад ик хорад тәмк татдгнь тәмк татад, хойр бичәчин умшсн келврмүдин тускар тер келдәд бәәцхәнә. Нимгрин келсн сурһмҗин тускар тус-тустан эврәһәрн келҗ метклдв. Күүкд барун талагшан ут коридорин нег захур баглрлдад хүүвлдәд йовҗ одцхав, тедн ю күүндҗәхнь медгдхш.
　　—Не, мана күн, эндр бәәсән шавхк кергтә. Чини мел бийән үзүлдг цаг. Шүлгүдән цуһарһинь умш. Бичә күүнәс ичәд, эмәһәд бә, — гиҗ Коля нәрхн сур бүсән бүслн йовҗ Батад келв.
　　—Миниһәр болхнь, тиигәд бичҗ болхмн кевтә Мини үзҗ, медҗ йовсн юмсуд сәәхн тодрха бичгдҗ... Тиим Нимгрлә одл селвгтә бичәч күүнә өөр бәәсн болхнь!.. Би шуд өнгәр сөөвңгчнь болх биләв. Тер байн Му-Цаһан ямаран аврлт уга. Зурһаниг көгшн эктәһинь хамднь малядв. Цуһар тиим билә! — Бәәхтә байн зәәснгд бозата хурһнь хәәрмб... гидг ду иим юм үзәд һарһсн болҗана,— гиһәд Бата аралдад, дотрнь бизһнь көдләд, терз өөд нисҗ йовсн батхнг хавлҗ авад һазр цокад оркв.
　　—Миниһәр болхнь, чи эднәс дорар бичх бәәдл угач. Чини келн йир сән. Баһдан баячудт яһҗ заргдҗ йовсан ямаран тодрхаһар келнәч. Тер келдгән сәәнәр нәәрүләд цааснд чимәд бичхлә болад бәәснь тер. Мадн дундас бичәчнр һарх йоста. Тер юнгад гихлә баһдан «халун чолу» эс доласн улс ховр, — гиҗ өндр һо нурһта орс бәәдлтә чү  шар, ах курсин көвүн Иван нүр-герин өмн үсән самлн бәәҗ Батан зүрк көндәҗ келв.
　　—Мана күүнә бичсн юмнь дала, күн меддмн биш. Күлцнгү, күүнд бардмҗ үзүлхш. Орн дорак хар чемодан дүүрч йовна. Ода энүгән кезә барлулҗ мана элк девтәхн болхв, гиһәд күләһәд бәәнәвидн, — гиҗ Ута Батаг күзүдв.
　　—Би чамаг иим худлч күн гиҗ ода күртл меддг уга биләв. Коля та хойр намаг өдмгт зарчкад,  чемодаһим негҗәд бәәдг болхла, та хойрас һарч әрлнәв, —гичкәд, Бата Утаг тохаһарн түлкв... Тер хоорнд: «Ортн гинә»,— гисн дун соңсгдв.
Цуһарн тачасн тәмкән хайлдад, бийән яслдад хәрү орцхав. Хург толһалҗасн улс студентнр суусн даранд ирәд сууцхав. Баатр һанцарн әмтнә өмн босад:
　　—Не, кен эклнә? Бичәч улс ичәд бәәдмн биш. Тадн бичәчнр болчкад эн улсас арвн, хөрн холван улсин өмн шүлгән умшхт, тер цагт бас иигәд сурулад суухмб? — гиҗ Баатр инәмсклв.
　　—Бидн бас бичәчнр болҗахмб? Яһсн сән, яһсн тоомсрта нермб! — гиҗ санад, Бата өвклзәд энд-тендән әмт харвад оркв, бичәч болхинь гиҗәсн санань сальк күцәд, хәрү ирәд зүркнднь суув, дотран мусг-мусг гиһәд Баатр тал хәләв.
　　—Чамаг босхар бәәхичн медә бәәнәв, Батад шүлгүд бәәнә, талдан улс соңсхар бәәнәвидн, — гив.
　　—Би нег шүлг умшҗ өгнәв, — гиҗ Коля нег цаас һартан авсн босв. «Дурни эклц» гидг шүлг; Цуһар Коля тал шивр-шивр гилдҗ оньган өгцхәв. Сән гидгәр хадаҗ умшад чиләв. Цуһарн шууглдад альх ташлдв.
　　Коля артист күүншң зогсҗаһад: — Эн шүлгинтн эзн тер сууна, — гиһәд Бата тал заачкад ормдан одад суув. Студентнр Батаг сурҗ хәәкрлдв. Бата цаяха мет улаһад, сууҗаһад, ә уга босад «Колхозин тег» гидг шүлгән өөдән авад җиңнүләд умшв.
　　Әмтнә ә-чимән уурв... Батан зүркн бульглад, босн ишкләд, хойр талан әәвлхәһән гүвдәд күгдлснь умшжасн шүлгин айсла ниилснь сонсгдва... Цуһар хәәкрлдәд альх ташлдв. Бата гүүһәд, әмтнә ард одад, биидән уурлсн бәәдлтә суув.
　　«Йоста шүлгин авцар бичгдҗ», — гисн Нимгрин дун соңсгдв. Нимгр өндлзәд, Батаг нүдәрн хәәҗәснь үзгдв.
Әмтнә ард оч сууһад, бичкн цаһан альчур һарһҗ авад көлсән арчн бәәҗ Бата: «Цаста ичәд һазр хәләҗәдг болх, эндр өдрәс авн нан тал хәләхн уга. Дурни туск шүлгән умшхн уга биләв. Коля базрим барчкв, чамаг, яһдгҗ», — гиҗ санҗана.
оньдин юм бичсн бәәнә. Ю бичәд бәәдгән манд келхш, үзүлхш. Одак Колян умшсн «Дурни эклц» гидг шүлгиг генткн нег өрүн дегтрмүд заагт кевтсинь олҗ авлавидн. Дәкәд нег чемодан дүүрң гилтә бичсн юмн орн дорнь кевтнә...
Одахн нег амрдг өдр Батаг Энгельс балһсн тал йо-вулчкад, Коля бидн хойр чемодаһинь секәд юн бичәтә-һинь хәләвидн. Оньгм бидн тусад ик гидгәр җилвтҗ ум-швидн...
«Ичр уга элмр» гисн Батан дун соңсгдв. Батаг Нимгр дуудҗ авад, өөрән суулһчксн кесг үг келәд инәһәд бәәнә.
　　—Манд йир сән таасгдв. Келвр гиҗ болшго, йоста түүк, йосн хальмг ке чимлһтә урн келәр бичгдҗ. Цаг түдл уга. Нимгрт үзүләд мана кружокд умшҗ өг гиләвидн. Бата чемодандан дүрчкәд тагчг бәәнә.
　　Тадн, бичәчнр, авад, умшад шинҗлтн, нег уга юмн биш болх бәәдлтә.—Цуһарн Бата тал оньган өгәд: зәрмснь байрлсн бәәдлтә, зәрмснь үлү үзссн бәәдлтә хәләлдәд: «Ю бичсән келҗ, умшҗ   өгтхә!» — гиҗ хәәкрлдв.
— Таднд цуһараднь бәәдг, талын күүнд керг уга дне-вник! — гиҗ Бата босад цумрхҗ хәәкрв.
　　—Юуһинь бидн йилһхвидн. Бата маңһдур авч ирх болв. Бидн хәләһәд арһта юмн болхла дарунь барлул-навидн. Дәкәд бичсн улс бәәхлә нанд авч иртн. Би Красный Профессурин Институтын номта улсин бәәдг герин доладгч хорад бәәдв, — гиһәд Нимгр босв.
Студентнр цуһарн бичәчлә мендлдәд, икәр ханад дәкҗ ирхинь сурад урн үгин нәрн бичгин хург төгсв.
Коля, Ута, Бата һурвн бичәчнриг үдшлүләд, Ленинә нертә уульнцд күргәд, Нимгриг сүүһәснь дөңнҗ суулһад, һурвулн өөрнь «әмн сәкүльнь» боллдад аарглад зогсцхав. Трамвай зогсдг һурвдгч ормд ирәд һаринь атхҗ мендләд буухар белдцхәв.
Не, Бата, сул цаган өңгәр бичә үрәһәд бә. Номдан шүлт, урн үгин үүдәвр бичхдән бичә залхур. Цөкрл уга бичәд, дәкн бичәд харинь буулһад неврләд дүрәд бә. Барсин сүүләс бичә бәр, бәрсн хөөн бичә тәв, — гидг үлгүр бәәдмн. Та, Ута Коля хойр, эн үүртән нөкд дөң болад бәәтн. Баһ улс нег-негндән дөн болдмн. Күүнд күргсн ач аштнь мартгддмн биш. Чи, Бата, маңһдур асхн долан часла одак Утан келсн бичәтә бәәх «зиндмән» кевтнь авад ир. Би сәәнәр оньһад умшнав. Ямаран бәәдлтә юмн бәәхинь даруһас келҗ өгнәв. Ичл-эмәл уга дару-дарунь ирҗә. Чи бидн хойр хам-хоша бәәнәвидн, йосн таңһрг болхмн.—Альчуран һарһҗ авад терзтал буру хандад ханяв. Ут белтә, улан цоохр трамвай төгәсәрн төмр хаалһан ниткрәд җиигәд зогсв. Коля, Ута, Бата һурвн дәкн неҗәд гекҗ мендләд, һәрәдлдәд бууцхав.
һурвн үүрмүд, маңһдур кех даалһвран күцәчкәд, Батан орн дор бәәсн хуучн хар чемода тач авад, һурвн ик дегтрт бичсн «Өнгрсн өдрин тодлвр» гидг Батан бичсиг авад сөөнь өрәл күртл умшлдад диглв...
　　—О, дәрк мини, энчн иигәд нег юмн болтха! Барлгдад һарч ирхләнь долан, долан — дөчн йисн хонгтан нәәрлхмн, — гиһәд, утар тач эвшәһәд Коля босад оран ясв.
— Юмн боллго яахм билә. Нимгрин һарар орсн хөөн,. юмн болх. Терчн «земәр хувц ишкм, земсгәр хот кем» тоолврта күн. Әмтнә бичәд газетд барлад бәәдг шүлгүдәс дорий? Иигәд нәәрүләд бичәд сөртхә! Чи, Бата, кино, театр, күүкд гиһәд гүүһәд йовл уга, йоста күмн кевтә энүнәннь ард ор. Ир гисн деернь одак бичәчинд шуд үүдинь элән одад бә. Медҗәнч, күргн! — гиһәд, Батаг бичкн көвң дерәрн шивчкәд Ута орндан орв.
　　—Йо, ях-ях! Ут хамр унтҗ хуур! — гиһәд Бата ,де-рәрнь хәрү шивб.
　　—Мана күн, күүкн күн болчкхла шүлгиг эмәл тохтл, эмгн нәәтхтл бичәд өгчкнә. Бичәч болчкад энчн маниг мартҗ оркх. Бата, дегтрчн барлгдхла нанд ямаран белг авч өгнәч? — гиҗ Коля көнҗл дорасн хәәкрв.
—Чамд үксн эмгнә нәәтхл авч өгнәв, — гиһәд Бата Коляг махлаһарн авад шивәд оркв.
—Нанд ямаран белг авч өгнәч, күргн, — гиҗ Ута көнҗл дорасн келв.
—Чамд меклән ноосар өлгсн махла авч өгнәв.
—Тиигхлә йосн һәргч, дәкҗ чамд нөкд болшгов, — гиһәд Ута буру хандад кевтв...
Күүкдин хорад һазаһас күн уга. Кино, театрт одснь ирәд уга болх бәәдлтә.
—Не, Батан умшсн шүлгүд чамд таасгдву? Колян умшсн шүлг чамд неридспнь медвч? — гиҗ Буля шин бүшмүд өмсәд нүр-герин өмн бийән гердн бәәҗ, барта цоохр халат өмсҗ ирәд, тәәлсн хар торһн бүшмүдән илврдҗәсн Цастаһас сурв.
—Яһад, тиигәд эвинь олад, сәәхн дамшлтаһар бичдг болхви. Би нам алнав гив чигн бичҗ чадш угав. Чамд нерәдсн шүлг гиһәд Коля нег шүлг умшад йовдг билә. Би нанар наад бәрҗәнә болһдг биләв... Коля оч-оч минь тер шүлг умшх дурнь яһҗ күрсмб. Көвүд нам тенүгнчн амрсар СОҢССН уга. Зәрмнь нанур хәләлдәд, хоорндан хатхлдад, инәлдәд бәәцхәв. Мана көвүд басл әср. Зах тал суусн болхнь шуд һарад әрлх биләв. Батаг умшхла би нам хәләсн угав.

　　　-Эс хәләснчн медгдҗәнә... Чи хәләх биш, Батаг босад экләд умшхла чикн күртлән улаҗ одвшч,.. Нүдәрн эс хәләв чигн чикән бөглчклч? — гиҗ Буля наад бәрҗ толһаһан зәәлҗ дәкн сурв.
　　Бөглсн угав, соңсв. Өмннь хальмг келәр тиим шүлгүд сонсад уга биләв, йир сән шүлгүд болҗ медгдв.
—Шүлгүд сәәнинь чамаг угаһар медә бәәнәвидн. Тенүг бичсп көвүн ямаран гиҗ сурҗанав.
—Тенүг ямаранинь кен медлә! — гиһәд Цаста хамр доран әрә сонсхҗ келчкәд, хумха хурһан нульмстҗ авад илвртән күргв, Илврнь шиигсн уга, әрә бүлән. Илврән халулхар буру хандв.
—	Илврчн киитрҗ очий? Эзән дураҗахугов! Чи, Ца ста, тер илврлә әдл илә йовсн бийнь киитрҗ однач. Эн теегин теркә заңгарн, эврән эргәд ирсн кишгәсн хөөһн гиҗәнәч. Би чамаг Батала таньлдулснас нааран кесг болҗ йовна. Би эн балһснд яһв чигн чамас нег җил өмн ирләв. Көвүдин кень ямаран заңта, кень цаһан саната, кень хатуч генәртә күртлнь меднәв. Тан хойрт юн болҗахнь медгдхш. Терчн чини туст чидлән нөөхш. Стипендән авх болһндан, кинод эс гиҗ театрт билет авсн сахняд гүүҗ ирнә. Чамаг һанцарн одш угаһинь медәд, өөрнь үр күүкичнь дахулхар зәрмдән һурвн билет авч ирнә. Чи киноһасн һарн шоодрагта юмн кевтә үр күүкән сүувдҗ авад зулад йовҗ однач. Тер бийнь чамас цөкрхш. Дурта гидг тер! Наадад негхн асхн шүлг бичәд оркна болһнч. Чавас чамаг ииминь медсн болхнь...
　　—Медсн болхнь яах биләч? Ода медвч, буйн болтха, Батаһан ав! Би тенүгичн бийләрн архлсн угав,—гиһәд Цаста хаҗудан бәәсн көк кружк авад, зүн талагшан эргәд талдан стол деер бәәсн ик улан мөңгн чееньгәс ус шорҗңнулад кев.
　　—Яһлав, атта элмр, кенчрчн шач одв! — гиһәд Буля гүүҗ одад илвринь өргәд авв... Илврин орм цаһан кенчрт толвтад үлдв, хуухрсн үнр һарв.
Буля илвринь халулад цааранднь илврдн бәәҗ:
　　—О, хәәмнь, биичн чамас хол дор бишив, цистраңнад бәәх юмн уга. Намаг энд ирсн җил көвүд дала ирдг билә. Би бас чамла әдл мууһарнь ухалад бийән көндәлә бәәҗ, аш сүүлднь көвүд «мис» гидг нер өгв. Дегд керсү бийән барна гидг тер. Мини заң чамас дор, тер бүтү, му заңгарн хальмг көвүдиг йосндан җигшәчкүв. Одак манад ирдг Сима ямаран шудрмг, иршго кү ирүлхмн. Дахулад йовҗ одхмн. Тер Сима эн Зоя (хоосн орн тал зааһад) мана Дуукр, Кермн ахтаг дураһад заңган хаяд көвүдлә наадад, инәһәд, үүрләд, дурни тускар хәрү өгәд, күүндхәр седнәв, келм көшҗ одна. Ичр бахлурасм авад таг кечкнә. Йовҗ одхлань һунднав...
	Бамба гиһәд сәәхн заңта, эн Батала әдл му үзсн, һольшг сән сурһульта көвүн басл намаг угән ас гиһәд генәртәһәр дахв... Би тенүнд дурта биләв. Тенүгән ме-дүлдг арһ уга, ичр хату. Мана киизң заңгас көлтә мана дотрк уха күн медҗ өгхш. Тиигәд эргә-эргә бәәҗ тер көвүн нанас цөкрәд әвртә гидг һундлта бичг бичәд үлдәчкәд йовҗ одв. Арднь би бийән гемшәһәд, үсән үмтәһәд, күүнд медүллго уульҗ үлдүв. Бамбан хөөн талдан көвүд нүдндм үзгдхш. Дәкҗ нанд тиим күн олдшго!.. Ода Москвад өөдән номд йовна.
　　—Тиим болхла ода тенүндән юңгад эс бичнәч? — гиҗ Цаста Булян һарас илврән авв.
　　—Я, ичкевт. Тиигәд генүлҗ, генүлҗ ода ардаснь бичхлә, күрг олҗ чадад ода намаг некҗ йовна гиҗ санхла яахв, бийнь бичсн болхнь... Ута мини һар сурх саната, сән көвүн. Зуг чирә хаһрҗ үг келхш... би...
Үүд цокад Санҗ Эрднь хойр орҗ ирв.
　　—Та хойр көтрлдәд яһҗ йовхмт? Хург чилв угай гихлә уга болҗ одлт, — гиҗ Буля күүндәһән тедн тал залв.
　　—Бидн маңһдур Чернышевск театрт «Чио-Чио-Сан» хәләхәр билет оч аввидн. Ю, энүгән кезәнь уяд авчклач? Яһсн сәәнәр зоксмч. Альков, цааран эрг. Ташан шигшгнь мел наалдҗ оч. Зуг энүнд әрвҗ уга балвлҗан орад бәәҗ, — гиһәд Эрднь Булян хойр ээминь илҗ үзәд, арднь һарад җилвтҗ хәләв.
　　—Бата ирсн угай? Батаг йөрәхәр йовлав, — гиҗ Санҗ илврдсн бүшмүдән өлгҗ йовсн Цаста тал өөрдв.
　　—Батан хора хама бәәхинь ода күртл меддн угавт? — гиҗ Цаста цааран эргв.
　　—Уга, меддн угав! Батаг йөрәсн чамаг йөрәсн йилһл уга, чамаг йөрәҗәнәв, — гиһәд, Санҗ Цастаг теврв.
　　—Би юн болҗахмб? — гиһәд, Цаста Санҗас алдрад һарв.
Юн болх билә, шүлг сәәхн, шүлгт орсн күүкн сәәхн, чамд ода үкв чигн һундл уга, зуг Бата харм болҗана. Би чини ормд болхнь, Батаг нанта хамднь дуудҗ авад шампанск кеҗ өгх биләв.
　　—Чи юн болҗахмч, үсн уга хөн холварт орна гиһәд, чи тиигтлән шүлг бичсн бишч! — гиҗ Эрднь келчкәд заяна сурсн авъясарн нусан татад оркв.
　　—Юн болх билә, би худ өвгн болад, цацл цацхгов, — гиҗ Санҗ Цаста тал хәләһәд, хоолан ясад худлар сахлан илв. Цаста үкс буру хандад, стол деер өлгәтә боосн шурдад одсн көк цемгн көнҗл, илвр, көк кружк һурван авад хурав, бийнь дәкн чис болад улаһад одв...
Буля Санҗ тал нүдән ирмчкәд:
— Бата ода ман тал дәкҗ ирдмн биш. Бичәчнр тенүг бийснь дахулад йовҗ одвш. Ухата улс нег юм медәд дахулҗ йовхов хара зөңдән хәәһәд, хург кеһәд, олн-әмтнд үзүләд, бичсинь умшулад шинҗләд йовш угалм. «Авдрт бәәсн алтыг зөв түлкүринь олҗ эс уудлхла, илдкҗ авч болшго юмн», — гиҗ Ута келвш. Ута му биш келдг күн бәәҗ. Батан тускар йир сәәнәр келв. Батад чемодаһар дүүрң шаху бичсн гимн бәәнә гивш. Ә угаһар тиигәд бичәд дүрәд йовдг болҗана. Бийнь өр - өвч, цаһан саната, хулһнин хамрас цус һарһшго дүнгә нүл уга номһн күнлм.
　　—Номһн күн ношун, ноһана әрк һашун гидмн, — гиһәд Санҗ Цаста тал хәләһәд нүдән чирмв.
　　—Бичәч болад нернь һарад ирхлә, бацдг Батаг дахдг улс дала олдх. Өнчнә кишгнь өвртнь гидг тер! — гиҗ келн йовҗ Буля читлг стол деер тәвб.
　　—«Хаанад уга юмн цахрт» гидг эс билү? — гиһәд Санҗ хойр-һурвн читлг авад арандан хавчад хамхлв.
　　Цаста дун уга босад Буля тал нүднәннь булңгар, му нүдәр хәләчкәд, орн деер кевтсн барта күрң шеемг альчуран толһадан бооһад хату хар һадрта зузан дегтр сүүвдҗ авад шурд һарч одв. Наадк һурвнь читлгән кемләд үлдцхәв.
—	Одакчн Бататаһан өөцлдсн болвза? Мууха атхр йовхмб? — гиһәд Эрднь нусан татад, тәрлктә читлгәс атхад авв.
　　—Уга, юн өөцлдх билә. Бата күүнлә, тер дотр, күүкн күүнлә өөцлдҗ чадхий! Цастаг тиньгр йовсинь үзлч? Оньдин энлм. Би күн угад бичк мааҗад, келҗ-келҗ оркв. Цецгт од, әвртә күн болад, караглад на чигн уга, ца чигн ута нүл уга көвү зоваһад алҗана. Зүркнь эс тусхла, зөвән келәд негинь таслчкх кергтә. Ирхләнь кеерч авад дахад йовҗ одна. Йовхларн амндан ус балһсмн кевтә ду һархш..: Энд ирхләнь эн графинтә усн кевтә мелтәһәд сууна.
Көвүдин мөнгәр кинод одснь олз болдв яһдв, — гиһәд Буля босад чееньгтән ус кев.
　　—Я, мана хальмг күүкд дуран өгәд һолнь тасрҗав чигн «дуртав» гиҗ нег темдг үзүлхшлм... Эн мини хар-гчна бийнь элким урсхачкн гивш, — гиҗ Санҗ Эрднь тал хәләв. Эрднь һартан бәрҗәсн читлгәрн толһаһарнь шивәд оркв.
　　—Бидн эднләчн хамдан дөрвүлн кинод оддвидн. Зах-зухинь меднәвидн. Бата энүндчн әвр дурта. Яахан медхш: хаҗуднь ирәд хәләһәд, өөрнь ирәд урсад, арднь сүүдр болад йовна... Мацһдурк театрт билет авчксмн болхмн. Эн яһсн хөвтә күүкмб!— гилдәд комвузин, рабфакин күүкд энүндчн үлү үзцхәнә, — гиҗ келн, Эрднь «чис» гиһәд нәәтхәд оркв.
　　—Ут наста бол! Үн келҗәнәч. Болв «хойр эзн зөвтә гихлә хотн тана юн керг», — гиһәд, Санҗ босад бийән ясв.
　　—Санҗ, цә ууһад һар, — гиҗ Буля шуһу талас хәәкрв.
　　—Уга, уусн болсв, тана цәәтн удан буслдг цә бәәҗ. Эврән уутн. Менд бәәтн! — гиһәд Булян һар атхҗ мен-дләд, «та, харгчн, намаг нохаһасн һарһчктн!» гиҗ ардан хәләв. Эрднь ик шааль альчуран деерән хаяд дахад һарв...
Дарук долан хонгин сән өдрин асхн Бата цаасндоралһата зөвәр ик юм сүүвдсн хойр нүднь урдкасн улм зеегтрәд икдсн, маңна тиньгр, марзаһад сахньсн орҗ ирв.
　　—О, мана күн зөөртә ирҗ йовна! — гиҗ Ута Коля хойр дегц хәәкрлдв.
— Иим юм авч ирдг күмб! — гиһәд Бата цааста юман стол деер тәвб.
　　— Чи эндрин дуусн хама йовад йовбч, бичәчинд одсн угавч? — гиҗ Ута үргсн-чочсн болҗ шамдҗ сурв.
　　—Өцклдүр эндр хойр өдр теднәдчн бәәвшв. Нааран суутн! — гиһәд Бата оралһата цааснасн хойр нудрман дүңгә һахан өөк, боорцг, һурвн башан—заһс.—Энүг танд мана бичәчин гергн илгәв, — гиһәд һарһад тәвб.
　　—Залу гидг эн, чи дару-дарунь тиигән оча, — ги-һәд.Коля утхан авад өөк утлв.
　　—Айдҗа! Му күн идсн-уусан, сән күн үзсн-сонссан келдмн. Одакчн юн болв, келн бә, би энүгичн одак бичсән хәрү авад ирҗ йовна болһад ухам һарч одв, — гиҗ Ута стол тал ирҗ суув. Бата тавн башаһн өгснәс хойринь күүкдт өгхәр бултулчкв.
　　— Тадн күүнд бичә келтн, юн болҗ йовхинь, би танд келнәв, Коляг уга болхнь келхмн бәәҗ. Коля дәкәд күүкдт одад тархаччк, — гиһәд Бата Коля тал хәләв.
　　—Күүнд келхшив, комсомольск андһаран өгчәнәв,— гиһәд инәһәд Коля һаран намчлв.
　　—Залус, нег юмн болн гиҗәх бәәдлтә... Бичәч умшад, шинҗләд, зәрм хаҗһринь чикләд дуусҗ йовна. Йир сән түүк болҗ гинә (гүүҗ одад үүдән оньслчкад). Одак доклад келәд йовдг келмрч Пюрвә гидг күүһәр нүр үг бичүләд, даруһас энд бәәсн дегтр һарһачин хальмг әңгд орулҗ өгнәв гив. Долан, нәәмн печатный лист болхмн гинә. Печатный лист гисн юуһинь ичәд сурсн угав. Зөвәр ик мөңгн ирх бәәдлтә.
Тиим меңг өгдг юмн болхла үкс гиһәд һарһулҗ өгтн. Сурһуль дасҗах улст бәрмтг болх, — гиҗ бичәчин хо цаһан гергн Җула келв. Басл сәәхн заңта өр- өвч күн болх бәәдлтә. Энүг авч хәрәд үр көвүдтәһән идтн,— гиҗ өгв.
　　—Бичәч күн му герг авх билә, — гиҗ Коля хойр альхан имрв.
　　—Дү күүкн гиҗ нәрхн улан халхта шудрмг күүкн бәәнә .Шүлгүд бичдг дасҗадгҗ, шулгүдән нанд үзүлв.
　　—Сәәхний, мана күн дурна шүлг нерәдсн угавч, — гиҗ Коля Бата тал өкәв. Бата бәрҗәсн заһсарн толһаһарнь цокад оркв. «Гемән эрҗәнәв»! — гиһәд Коля хойр һаран өргв.
Чиңнҗәсн хойр иньгин чирәс улм-улм байрар дүүрәд, делврәд, инәлһәд, шууглдулад одв. Хоюрн тесҗ сууҗ чадад, үкс босад, Батаг өргәд хойр ээм деерән суулһчкад, столан эргәд хойр-һурв гүүчкәд, орн деернь авч одад көлврүләд һоҗһнад нүднәснь нульмсн һартл инәлһв...
　　—О, ях-ях! Элкм көшҗ одв. Не, одак печатный лист гидгән нанд келҗ өгтн, — гиҗ Бата келв.
　　—Наадн уга, тернь юн болхмб! Машинд барлсн халхс болхий? — гиҗ Ута галзҗ ээмән холькв.
　　—Айдҗатн, арвдгч хорад одад, аспирантас сурад ирнәв, —гиһәд Коля хотан амндан җаҗлн йовҗ гүүһәд һарч одв.

* * *
　　
　　Бата күүрән уттхв. Көөрк мана бичәч зөвәр нәрлһ хуучта күн бәәҗ.
—Йовад бийән юңгад эс эмнүлнәт, — гихлә
О, хәәмнь мини, күн иим дала идтә, чинртә урн үгин нәрн бичг, мана культур делгрә йовтл бийиннь сә хәәһәд күн йовад йовдв. Цол уга. Эврәннь эрдм-сурһуль литературан ода деерән бидн эс шунҗ өргхлә, кен өргхв? — гиһәд инәнә. Умшҗах, шинҗлҗәх, чиклҗәх, бичҗәх юмсуд дала. Ик гидг шкафар дүүрң. Зузан-зузан алтн үзгүдәр бичсн дегтрмүд бәәнә. Тиигәд күүндә бәәтл бичәчд һахан дотр өөкнә хәәлчксн хорһн, зерлг зорхна дотрк өөкнә хорһн зокдг болҗ һарв. «Тернь эвнь олдҗ цаглань авгдхш», — гиҗ гергн дү күүкн хойрнь келв.
Тегәд әмтнәс сурҗ, медҗ авад, бичәчдән келл уга өрүн эрт йовдг поездт сууһад, Балашов балһсна базрас хойр литр хорһ авч ирүв. Хамтхаста көк тәмк керглдг бәәҗ, тернь чигн олдв.
Коля орҗ ирн йовҗ:
　　—Одак печатный лист гиснтн дегтр болһна чилгчд барлата йовдг бәәҗлм. — Тиигҗ келн Коля стол деер бәәсн дегтрмүдәс һурвн дегтр авад хәләлдв. Нег печатн лист гиснтн: үзгүд болһн, цег, хойр цег, сүүлтә цег, та-тасн, сурвр темдг угаһар тоолгдад дөчн миңһн болхла нег печатн лист гиҗ тоолгддгҗ. Дүңнхд машиһәр болхла 22 — 25 халх болдмн гинә. Нег тиим печатн листд хойр-һурвн миңһн арслң мөңг өггдҗ. Мана Бата кедү мөңг авхинь тоолый! — гиҗ Коля өвклзв.
　　—Айдҗа, не, одак келснәнчн цааранднь юн болв?— гиҗ Ута Батаһас цааранднь сурв.
　　—Гергн дү күүкн хойрнь йир икәр ханцхав. Тегәд хойр долан хонгт сән өдрин базрт Балашовд оч тер зо-каста хотынь авч ирҗәх болув. Бичәчд бичә келтн гиҗ үгинь авв. Тертн медхләрн зарцар йовулх биш күүнә төлә номан хайчкад йовад йовдг гиһәд уурлҗ алхмн. Нанд юн болв. Амрдг өдр өңгәр аңһлзад әл хәәҗ гүүҗ йовснд орхнь, тиим күүнд тусан күргснь холван деер. Тиим олнд туста һалта зүрктә улсан яһад болв чигн хадһлхмн! Би тер бичәчин төлә долан хонгин сән өдр болһн однав. Кенд эс гүүсн көлмүдв, тенүнд зарц болҗ гүүсәр көшхн угав! — гиҗ Бата шанаһан түшәд холд уха тунһав.
　　——Сән өдр болһн Балашов балһс орад йовад бәәхләчн, сәәхн күүкн Цастачн цухлдхм бишив? — гиҗ Коля хусрңгар инәв.
　　—Залусин сән гисинь эрмдг эргнә, Нимгр идр наста сурһульта-эрдмтә күүнд ямаран һундлта юмн. Сән хәләц, килмҗ куүнд җивр болдг юмн, — гиҗ Бата йоста күмн кевтә келәд босад оран ясв.
　　—Чик ухан, Бата, чи дәкәд одхларн ичл эмәл уга кех, күцәх юмн бәәх угаһинь сурад, медәд ир. Балһснд бүләрн бәәх улст һар татг болад бәәдг болвза. һурвулн амрдг өдр одад кеһәд өгчкхмн. Бичх, хар буулһх юмн дала болх медҗ ир, — гиһәд Ута орн талан одв.
　　—Бата, хот идхшийч? — гиҗ Коля стол һатц босад гиҗгән мааҗн бәәҗ сурв.
　　—Өцклдүр эн дегтрин туск зәңг сонсснас нааран хоолдм хот орхш. Үннмб — худлв гиһәд оркхнь — нам нөөрм күрдг бәәдл уга, —гиһәд Бата хувцан тәәлв.
　　—Үнн болл уга яахм билә! Тиим тоомсрта улс айстан үг келәд йовдмн биш. Сәәхн зүүд бәрҗ хон! — гиҗ Ута дахулҗ келчкәд. — Коля утар татад эвшәһәд сав-саңхан ахулад ус халулв.
　　Бата орндан орад буру хәләһәд, көнҗләрн толһаһан бүркҗ авад кевтв. Коля хухр-хухр гиһәд юм кеһәд бәәнә. Өрүндән эрт босҗ кех юмсан белдҗәх бәәдлтә. Ута көнҗл доран сунад сүркрәд унтад одв. Тиигәд зөвәр болад орксн цагт «чирд» гиһәд юмн ә һарв. Хора нүд чичмәр харңһурад одв. Коля көнҗл доран орхнь зу болҗасн бәәдлтә ә-чимән таңхрв. Зуг хая-хая хаҗудк уульнцар гүүсн трамвайин дун күрҗңнәд, җиңнәд давад одснь соңсгдна. Батан орна ард эрслә наалдата батарей дотраһар әркин цорһин нүгәр гүүшң ур гүүһәд чиб-чиб гиһәд дусад зәрмдән шорҗңнад одна.
Батан толһад дала болсн олн зүсн ухан, тоолвр торс-торс гиһәд орна. Баһдан үзҗ йовсн, кезәнә давҗ одсн, теегт хәрүлҗ йовсн хөд, малмуд, зо деегүр дольган болад җирлздг җирлһн. Хотна захд тергнә ярндг деер хурад мал манҗах баһчуд үзгднә. Теднә цоксн домбр, дуулдсн дуд чигн соңсгдсн болна. Ик цаһан кермәр Иҗл өөдләд йовҗ йовад кают дотран ик нүр-үздг герт бийиннь дүр үзәд тенүнтәһән күүндәд — дегтр бичнәв гиҗ андһаран өгсән санад, ода тер ухалсм, сансм күцхәр өөрдҗ йовна гидгнь энв? Аль мини зүүдн болхв? гиһәд, орад, һарад, үүмәд, дәкн талрад, бийнь бийән иткл уга түүрчәд унтхш. Чамаг юм ухалл уга эднлә әдл иигәд әмтәхн нөөрәр унтслч гиһәд эргәд, сүүҗән соляд кевтнә... Эрг-ург гиҗәһәд:
«Одак бичәчин келсиг эн хойртан яһад ам-алдад келәд оркв. «Санандан орсн үүлиг бүттлнь нууҗ йовх зөвтә, самһа му нөкдәс хол йовх зөвтә» гиҗ Боован Бадмин келсиг мартад орксм энв? Итклтә иньгүдтән нәәләд, «байрлсн керә бәәгнә» гиһәд айстан келәд оркв билтәл. Болв седкл медсн, өөрхн иньгүд зәңг тараһад оркхн уга эс болхий? Коля на-цааһан хар ухан уга күн. Наадн инәдндән диинрәд келәд оркхд маһд уга. Нег үлү күүкдин өмн келнь сулдҗ одна. Күүкдт күрсн хөөн «өлңд орсн түүмр мет» бадһлад, түгәд одх биший. «Батан дегтр барлгдн гиҗәнә» гиһәд балһсна баһчудт, мана таңһчд тарачксна хөөн, мини бичсиг бичәчнр умшад, шалһад, хусҗ-хусҗ хәрү өгхлә ямаран ик ичр болх!
　　«Бичәч болхар седҗ, санан уга саңхадур, сахл уга җулдг», — гиҗ баһчуд нанар наад бәрх. Тер цагт Цастад ичр хату болад, одх һазр, орх нүкн олдхн уга. Би тенүнә чирә яһҗ хәләхүв. Тер нанур хәләдгән төрүц уурх... Болв «тиим тоомсрта улс айстан үг келәд йовдмн биш, үнн болх» гиҗ Ута келвш, тер учрар Нимгрлә әдл тоомсрта улст нәәлҗ болхмн!
«Батан бичсн дегтр» гиһәд генткн, һазак һадр деернь мануртсн көк тег, малмуд, хөд, цань шин бәргдсн балһсн, балһсна ца солңһтрад һарч йовх ик төгрг шар нарн зурата дегтр барлгдад һарад ирхинь! Теңгрт һаран күргх биләв. Түрүн һартм бәргдсн дегтрән эцктән илгәх биләв. «Эн дегтрт кезәнә тана үзҗ йовсн өңгрсн цагин бәәдл бичәтә бәәнә. Энүг би эврән бичүв! Өөрк умшдг улсарн умшулад чиңнтн! Цаһан, Муузра, отхн көвүн бийән үзхт!» гиһәд деернь бичх биләв.
Хойрдгч дегтрән һадр деернь сәәхн үзгүдәр кееһәр:
Эңкр иньг Цаста, Эн дегтрим хәлә, Бульглсн халун цуста — Бата зүркәрн бичлә!..
гиҗ бичәд, улан торһн альчурар ораһад Цастад өгх биләв. Цаста ярлзҗ инәһәд, белгим  хойр һардж авад, зүркндән шахк. Тер цагт би Цастаг тач авад элкндән шахад үмсх биләв!» — гиҗ санн Бата өсрҗ босад, орн деерән доскалад сууһад оркв.
Хора харңһу... Хойр иньгиннь сүркллһн цог үләҗәх дархна көөрг мет селн-селн сүүгснь соңсгдна. Бата суг гиҗ инәчкәд, һаран саҗад, толһаһан нудрмарн нудрчкад, хәрү орндан орад кевтчкәд, ә угаһар дәкн лугшад инәв...
　　Сурһулин гүргү улм-улмар икдәд цаг медмҗ угаһар өңгрәд, хаврин шүүврин цаг өөрдәд махла авх цол уга болад ирв.
　　Батаг Шарту балһсна дегтр һарһачин Хальмг әнг дуудулҗ. Эн зәңгән хойр иньгтән келхәр Бата ик завср күләһәд, эрс дахулад тәвсн диван деер дегтр умшад сууна. Генткн аудитормудын үүдд тәәлрв. Дөрвн давхр гериг дүүрәһәрн дүүргәд көвүд-күүкд шууглдад һарад ирцхәв. Дорагшан, деегшән шатар давшлдад, иигән-тиигән инәлдәд, зәрмснь шуһусар шимлдәд ниргәд одв.
　　—Эй, мана күн, хот орҗ уй, — гиҗ Коля Бата тал гүүхәрн ирв.
—Ута яһв? — гиһәд Бата дегтрән хүмәд босв.
　　—Эндр эрсин газет һарһдг өдрнь, тиигән йовж одла. Чини тускар эрсин газетд нег күн дамбрлһ бичҗ гинә.
　　—Яһад, юн гиҗ бичҗ? — гиһәд Бата хәрү ормдан сун Коляг хормаһаснь дарад өөрән суулһв.
　　—Номан белдх цагтан, асхн болһн арвн хойр час күртл Красный профессурт дасдг улс бәәдг герт оч бүгнә. Хамдан ном дасдг, нег герт бәәдг улсасн салад әл хэәһәд йовҗ одна гиҗ бичҗ. Нәрхн хар улан күүкн ик дөш деер ут төмр бәрҗәнә. Тер төмринь Бата көөргдәд, ик алхар давтҗах зург зурҗ. Зург дорнь: «Бата келсн күүкндән шүлг давтҗ өгчәнә» гиҗ йир хурц хорн, шүвтр үгәр бичҗ гинә. Бичсн күүнә нернь уга. «Зүн» гиҗ дорнь бәәнә, — гиҗ Коля игзарлҗ келв.
　　—Шидрә би асхн болһн Нимгрт оч нөкд болнахн. Эврәннь бичсн түүкән чиклүләд, чиклсинь шинәс буулһҗ бичләв. Тадн цуһар меднәхнтн. Манахсас неҗәднь үлү үзәд, бәәҗ чадад бичҗ йовдг болхугов. Хәрнь шидрә Цаста нег юм сонслав гичкәд... Келл уга киитрксн бәәдл һарад бәәвл, ода медгдҗәнә, — гиҗ Бата барун һариннь хумха хурһан амндан зууһад уха ухалв. — Эртинә нег асхн Байса нанд шин шүлгән үзүләд умшҗ өглә. Би тенүнднь нөкд болад ясҗ өгчәхләм Анҗа үзәд, мусхлзҗ инәһәд йовҗ одла. Нань күн тиигән одхшлм,— гиҗ Бата алн болсар Коля тал хәләв.
　　—Кишва күүнә кишвань — яарм күртл дахна гидг тер... Не, йовҗ хотан уй, завср чилҗ одх, — гиҗ Коля босв.
　　—Намаг эндр дегтр һарһачд шулун болдгар иртхә гиҗ җиннүлҗ. Ода энчн нег юмн болн гиҗ йовх бәәдлтә! Трамвайд суух мөнг ас, — гиҗ Бата Коляг урхдв.
　　—Юмн болх гиҗ бидн чамд келләхн, үкс гиҗ  йов!— гиһәд Коля хойр цаһан мөңг өгәд, инәһәд Батан далар ташв.
　　—Би тендәһүрн хәрнәв. Намаг энд бичә күләтн. Утад келчк, — гичкәд Бата һарад гүүв.
　　Цаста коридорин нег шуһуд элнкә һадрта хуучн кресл деер дегтр умшад, нүднәннь булңгар энд-тендән  кү хәләһәд сууна. Бата Цаста хойр ик завсрла оньдин эн шуһуд харһҗ, эндәсн хот оч уудмн.
Бата гүүһәд аашхинь үзчкәд, Цаста инәмскләд, дег трән бүркәд босв. Бата нам оньһл уга өөрәһүрнь давад одв. Батан ардас хот уухар адһҗ йовх Коля Цастаг үзчкәд, Цаста тал аашна. Цаста эмәһәд төр эс медсн болад усән самлад зогсв. Коля Цастала мендләд түдв.
　　—Цаадк үүринчн хормаднь юн һал орсмб, тиигтлән гүүһәд йовх! — гиҗ Цаста инәмсҗ келв.
　　—һал орх биш, йосндан шач йовна!.. Бичәчин дү күүкн Байса дуудулҗ. Тегәд энчн хотан ул уга гүүҗ йовна. Эн хойрчн хамдан шүлг бичдгҗ. Мах белдәд, җо мба чанчкиҗ, мана күн маниг керглдгән уурн гиҗәнә. Йовий, хот оч уй, — гиһәд Коля Цастан һарас көтлв, Цаста дун уга һаран суһ тач авад ут коридорар ардан хәләл уга топ-топ-топ гиһәд җоралад йовад одв.
Коля Цастан ардас хәләһәд, зогсҗаһад:
　　—Йо, хәәмнь, ямана өөкн царцҗ одвч! Гем уга, хавр өөрдҗ йовна, удл уга хәләхч! — гиһәд хәәкрчкәд гүүһәд йовҗ одв.
Бата сольвлдсн хойр уульнцин заагт ирҗ бууһад, тавн давхр чолун гер давшад һурвдгч давхртнь ирәд. «Дегтр һарһач» гисн үүднд зогсад, бийән ясҗ авад үүд цокад орад ирв.
　　Ик ооврта күрдһр хар залу юм бичҗ сууна. Бата махлаһан авад мендлв. Ик хар күн мендләд, «су» гиж намчта улан цоохр цемгәр бүрәтә җөөлкн стул тал заав. Бата зөвәр удан хора дотркиг һәәхәд сууҗаһад, альчуран һарһҗ авад, ам-хамран арчад, хоолан ясад:
—Би таниг дуудулҗ гихлә ирүв, — гив. —  Чи эн университетд сурдг көвүмбчи?
—Э, би энд сурһуль сурчанав, — гиҗ хәрү өгв.
—Бичәч күмбч? — гиҗ залу мусхлзв. Бата инәһәд, һазр хәләһәд мошкрв.
　　—	Сән, сән! Гем уга бичдг болад бәәҗч. Чини деггр барлҗанавидн, — гиһәд стол деер бәәсн кесг папкс уудлад юм хәәв.
Бата инән гиҗәх өңг һарад, уульн гиҗәх өңг һарад. нүднь усвкад, сү дораснь келсн чиихәд, эмкәһән зуу һад, ки тасрад эн залуг босад үмсх дурнь күрәд әрә сууна.
—Чамд студент гих цаасн бәәнү? — гиҗ залу сурв. Бата хату улан һадрта бичкн дегтр һарһад өгв. Залу
тенүгинь хәләһәд «бооцан» гисн үг барлата цааснд Батан эцкиннь, өвкиннь нер бичәд, заг-заагинь дүүргчкәд:
　　—Дегтринчнь тонь һурвн миңһн. Печатный лист болһнднь, шин бичҗәх күн гиһәд, хошад миңһн арслң өгчәнәвидн. Болхий? — гиҗ Батаһас сурв.
—Боллго яахм билә! — гиҗ Бата өвклзв.
　　—Не, эн хойр бооцанд һаран тәвәд негинь нанд үлдә, негинь биидән ав. Энүгән үзүләд кассас мөңг оч ав. Наадк үлдл мөңгинь дегтрән барлгдад һархла авхмч, дегтричн типографд илгәчквидн, удл уга барлгдад һарч ирх, медгдвү? — гиҗ ик хар залу сурад, босад, хувцан өмсх бәәдл һарв.
　　—Не, менд бәәтн, икәр ханҗанав! — гиһәд Бата һарв, одак залу һарад үүдән оньслчкад, дорагшан бууһад йовҗ одв. Бата касст күрл уга терзин өмн зогсад, одак бооцаһан дәкн экнәс авн сүл мөр күртлнь умшад, кассин өөгүр нар-цар йовҗаһад бичкн терз цокв.
Үсән экцләд атылһчксн, урлан улан будгар будчксн, доңхасн ут хамрта, медәтәвр гергн бичкн терз секәд, Бата тал козлдур һатцас шаһаһад хәләв. Бата «бооцаһан» үзүлв. Гергн бооцаг өмнән делгчкәд, адһм угаһар козлдуран альчурарн арчад, зүүһәд хәләҗәһәд, Бата тал дәкҗ хәләл уга. — Бийнь юңгад эс ирв? — гив.
　　—Кен? Би таниг ю келситн медсн угав, — гиҗ терзәр өңгәв.
　　—Эн дегтр бичсн күн, —гиҗ козлдуран суһлҗ авн Бата тал хәләв.
—Бив! — гиҗ Бата терзин өмн өскәһән өргв.
　　—Документән үзүл, — гиҗ кассир гергн дәкн Бата тал хәләв. Бата улан һадрта бичкн дегтрән үзүлв.
　　—А, студент кевтәмч, эн дегтрән эврән бичлч? — гив.
　　
Эврән, минь эн һарарн, — гиҗ Бата барун һаран үзүлв. Кассир мусг гиҗ инәһәд, толһаһан гекәд бичкн улан дегтринь хәрү өгәд мөңг өгдг ведомость авад: «Мә, энүнд һаран тәв», — гиҗ өгв. Бата нам кедү мөңг бичәтә бәәхинь хәләл уга басл сәәхнәр һаран тәвхәр седв. Йир мууһар — керән мөр болад тәвгдв.
　　—Ода, иим дала мөңг яахмч, эк-эцк бәәнү? — гиж сурад ө угаһар давхр-давхр тәвәд, көк тасмта нимгн цаасар бүслсн һурвн ик, нег баахн дөрвлҗн цаасд мөнг хайҗ өгв. һурвн зузан дөрвлҗн деернь «1000 р.» гиҗ бичәтә, нимгн   дөрвлҗн   деернь «500 р.» гиҗ бичәтә.
　　—Эднә негинь эцктән өгүләд, наадксинь эдлхугов, — гиҗ Бата баглата мөңгән хураһад авв.
　　—Сурһуль сура бәәҗ дала мөңгәр ю кенәч. Эцктән эләдәр йовул, чамаг иртл хадһлҗах, — гиҗ кассир гергн козлдуран авад арчв.
　　—А, нанд иньг, амрг көвүд дала, күүкд энд дала. Цуһар эдлхгов. Хуваһад эдлсн хот әмтәхн болдм гиҗ мана хальмг улс келнә, — гиһәд Бата инәв.
　　—Мөңгнд нүдн уга болдмн, кү үрәһәд чигн оркдмн, болһа! — гиҗ кассир гергн толһаһан зәәләд, терзән хаав.
Бата мөңгән сүвдчкәд зөвәр удан коридорт зогсҗаһад, шалвриннь хавтхд дүрхлә монцхлзад йовҗ болшго бәәдл һарна. Костюминнь дотр хавтхст хуваһад дүрхлә цүлцәлдәд, сонҗта болх болҗ медгднә. Дәкәд хәрү цуһарһинь баглҗ авад, залу улс мөр үздг хорад орад үүдинь хаачкад, костюман тәәлҗ авад нег ханцнаннь үзүринь альчурарн дотраснь бочкад, мөңгән дүрәд, тер ханцинь дотрнь орулад, ораһад сүүвдҗ авад гүүһәд һарв.
Хойр уульнцин заагт ирәд, трамвайд орад, нег ар булңднь эрслә наалдад суув. Му хувцта зүс-буру күн орҗ ирх болһнд теднәс саглад, тедн мел би талнь хәләсн болад, өөрдсн болад йовна. Батан урл-амнь бизндг идсн күн кевтә көкрҗ оч... «Ода деерән улан махлата күн бичә орҗ иртхә. Иим зекүнлә костюман өмсл уга, юм ораһад сүүвдҗ. Күүнә мөнг хулхалҗ авч», — гиһәд харлхла яахв — гих чигн ухан орна. Тиигәд тесәд, бәәдг гериннь өөр зогсдг ормд ирәд трамвайас бун герәрн гүүһәд орв.
Ута Коля хойр шинкән ирсн, лавкас оч хот авхар хавтхсан негҗлдәд стол деерән үүрмг мөнг цуглулҗаҗ.
　　—Уй, муха халурхҗ йовхмнч! Уснд унсн күүнә бәәдл һарад, юн болв? — гилдҗ Бата тал хәләлдв.
　　—Эднәс көлтә көлрәд үкн гивв. Зуурм күн булаһад авчкхла яахв гиһәд оркхнь, ухам негт өскә дорм орад, негт өҗгнгтм хавчгдад йовв, — гиһәд Бата дөрвн орац мөңг ханцнасн стол деер көмрәд оркв. Бата инәҗәх уульҗахнь медгдхш: чирәнь чис болҗ улаһад, хойр нүднәснь нульмсн гилтгнәд одв.
—Залу гидг эн! — гиҗ Коля Батаг теврв.
　　—Бичәч болхч — гиҗ би эс келлү! Авдрин йоралд кевтсн алтн! — гиһәд Ута гүүҗ одад теврв... — Ой иим дала мөнгнд ода йовҗ мадниг юңгад эс дахулвч? һәргтә күмчи! Иим дала мөңг авч йовсичн медсн болхла шапанас алад болв чигн булаһад авчкх билә. Ода чигн хөвтә күн бәәҗч, — гиҗ Ута аман бәрв.
　　—Ик хар залу, иим дала зооц зоолһхар бәәхинь медсн болхла тадниг дахулад тулм авад йовх биләв. Тер залу бичәч хойрт һурвулн белгтәһән оч ханлт өргхмн. Не, ода эдниг яһий?! — гиһәд Бата баглата мөңгд теврчкәд, өскәһән цокад биилв.
　　—Яах билә, тоолхмн! — гиҗ Коля хораннь үүдән төдглв.
　　—Уга, иим дала мөнг манла әдл самһа улст хонулҗ болшго, энүгичн эрт авч оч хоршуллһна касст тәвхмн. Эдлхән биидән үлдәҗ ав, — гиҗ Ута мөңгдиг давхр-давхр тәвб.
Зөвтә үг келхлә зүркн ханна. Энчн тоота юмн, эн бичәтә бәәнә. Би нам тоолх биш, кедү мөңгнд һар тәвҗәхән хәләсн угав. Шаң ку меклш угалм. Эн ңег миң һинь эндрин бииднь эцктән илгәнәв. Эн мицһәрнь һурвулн һурвн әдл-әдл костюм хулдҗ авхмн. Энүгинь хоршуллһна касст дүрчкхмн. Энүгинь эдлхмн. Эдлх өргн дала, бүлмбнд ик, — гиһәд Бата мөңгдиг хував.
　　—Не, сән, тиигтхә. Эрт йовҗ йовулхинь йовулҗ, дүрхинь дүрхмн, — гилдәд хот зөөдг түңгрцг бичкн чемоданд дүрҗ авад, адһад һарцхав.
Хот зөөдг түңгрцг бичкн чемодаһан олн зүсн хот, кампадь, балтаһар дүүргсн, авхмб, бәәхмб гиҗ зөвчл-җәһәд нег ик хар шил чаһр, тавн-зурһан шил ситро авад герәрн шууглдад орад ирцхәв.
　　—Не, чи күүкдин хорад одад Цастаг, Санҗ, Эрднь һурвиг дахулад авад ир,—гиһәд йовулчкад,—Буляг дахулад авад ир. Мөнг авсиг бичә кел. Манад гиичнр көвүд, күүкд ирсн бәәнә ги, Цаста мандалиһән авад иртхә, —гиҗ Бата келәд, ханцан шамлад, Утата хоюрн хотан белдв.
Коля кампадь, балтаһас атхҗ авад гүүһәд һарч одв.
　　—Чи юн гиҗ саннач, Цастад ямаран белг авснь сән болх? — гиҗ Бата Утаһас сурв.
　　—Тадн хоорндан белгән авлцад бәәх болчквт? — гиҗ Ута консервин хала секн бәәҗ Бата тал хәләл уга сурв.
　　—Одак кино, театрт өмсәд одад бәәдг хар торһн бүшмүд би авч өгләв. Буляһас талдан күн меддмн биш, — гиҗ Бата шимлдәд гилтә келв.
　　—Тиим болхла, чини дурн. Чи эврән бичә авч өг. Күн угаһар һанцараһинь лавкд дахулҗ одад дуринь суңһ. Бийнь седкл туссн хувцан өмсәд, меерләд зокаста хүвцан авг. Ода тенүгән һал астлнь керүлҗ чадҗанач. Күүкд күүнд ке хувцн бәәхлә болад бәәснь тер. Эднчн нег-негндән әвр үлү үзцхәнә. Та хойр гер-мал болхар бәәхмн биш болхвт? — гиҗ Ута сана авсн кевтә сурв.
Уга, сурһулян чиләчкәд... гиһәд залаһан таслад бәәнә. Би бас тиигҗ санҗанав. Бидн зурган цокулх боллавдн. Ода арвн зурһата аһ Шавдл кевтә кеерүлчкәд, бәәнәвидн, тиигәд ах бергндән келчк, — гиҗ Бата Байсаг кузүдв.
Бата Коля тал дораһар хәләһәд ээмән хүмәд оркв.
　　—Цаста гертән сууна, дуудхла ирхш. Өдрә би наад-лчклав, саак ямана бөөрин өөкн царцҗ оч, —гиҗ Коля еннсн бәәдлтәһәр цуһараднь соңсхҗ келв.
　　—Наадн уга Цастаг бидн угалл уга бәәҗвидн,— гиҗ шууглдв.
　　Буля сана авсмн кевтә үкс һарад йовҗ одв, зөвәр удан болҗаһад орҗ ирәд, Бата тал хәләһәд оркв. Батан күмсг буугдчкад, дарунь тиниҗ одв...
—Буля, Эрднь, хоттн белн болву?
　　—Цуһар белн, Цастаг күләҗәнәвидн, — гиҗ Эрднь Бата тал хәләһәд, үүдн тал өргән заңһв.
　　—Не, сууцхатн! Ута, өөрән эзн бол! — гичкәд, Бата шурд һарад, арань зуугдад, бизһнь көдләд йовна.
　　—Цаадкчн мууха күндән эрүлҗәхмб? Хойр-һурвн кү гүүлгәд бәәх, — гиҗ Буля Эрдньд тәрлкс өгч йовад, күүкдин хора тал өргән зацһҗ келв. Эрднь ә уга эмкәһән зуув.
　　Бата күүкдин хоран үүд цокл уга орад ирв. Цаста хар торһн бүшмүдән өмсәд, нәрхн цаһан мөңгн шүлзәтә медальо зүүһәд орксн, чирәдән медг-үлг цаһан бургндг бүргнүлсн, өмнән дөрвлҗн нүр-гер би талан хәләлһәд тәвчксн күмсг, сурмсган ясад эс медсн болад дөөлиһәд бәәнә. Нүр-герин өмн духиһар хоордачксн бичкн цаһан альчур үмглдүләд хайчксн, бүркәсинь авчксн коробкта бүргндг бәәнә.
　　—Уй, айстан, үүд цокл уга орҗ ирүв, әмтн күләҗәнә, —гиһәд Бата халун чолу теврхәр бәәх күн кевтә,  хойр һаран көвкәлһәд зогсв. Батан зүркнь нег талгшан дииләд, Цаста деер унн алдад, хойр көләрн цахлад әрә зогсв.
Намаг кен күләҗәхмб? Би бичәч күүкн биш. Яһад цуглрҗахитн медә бәәнәв... Урднь Анҗа ахта наадн-үнәр келсн бийнь би иткдго биләв. Эндр чамаг ухан сегән уга тиигән гүүҗ йовхичн эврән үзүв. Дәкәд күн келв... — гиҗ Цаста һартан бәрҗәсн хумс ясдг шигшлү-рәрн эрвәннь хумс хүүрәдв.
　　—Йо, хәәмнь мини, чи юм медәд угач. Хамаран гүүх биләв. Дегтр һарһач дуудлснд одлав. Ода, минь ода дарунь медхч, — гиһәд Бата Цастан чикнднь гилтә арһул келв. Батан хойр һарнь заядар Цастан хойр ээм деер арһул тәвгдәд одв. Батан өмн өргн дорнь бәәх атхр хар үснәс «салд» гиһәд духин үнр каңкнв. Батан зүркнә цоксн ә туг-туг-туг гиһәд Цастан чикнд соңсгдад, дәкәд күн аашсн болад одв. Бата Цастала шахлдад сууһад оркв... Батан чичрсн халун махмуд Цастан цогцла, тохала ширвлдв.
　　—Цаачн әмтн күләҗәнә гиҗәлч! — гиһәд Цаста агдһлзад бийән зааглад босв.
　　—Э, э, күләҗәнә! — гиҗ эгзңнҗ келәд, Бата дахлдн босад, Цастан һарас авад үүдн тал көтлв. Цаста бурнтгасн көтлүлсн ботхн кевтә дахв...
　　—О, хәәрхн, мууха күндән эрүлҗ ирҗ йовхмт! Эн хойртн нуусн-нөөсән күүндәд ирв яһв, дегд удад бәәцхәв, — гиһәд Буля цуһараһинь стол тал дуудв. Бата ода деерән оһтруһуһас од күрч авсн мет йовна... Цастан чирәнь оошкрад цегәрсн болад йовна. Тер бийнь Цаста орҗ ирн, хойр алг хар нүдәрн хораг хойр-һурв эргуләд негҗәд оркв. Батан орн деер тәәләд оркчксн Байсан күрң-улан күлт Цастан нуднд үзгдәд зүркнднь «кирд» гиһәд зүн шигдәд одв... Цаста столын өөр менрәд зогсв. Чирәнь чис болҗ улаһад, хойр заһрмгиннь өөгүр хумхл татасн татгдад, хәрү эргәд зулх ухан орад одв...
Минь эн агчмд Коля гүүҗ одад шуһуд һаран уһаһад, үсән самлҗасн Байсаг дахулҗ ирәд:
—Цаста, эн мини үүрлдг күүкн, таньлд! — гив.
Бидн нег-негән кезәнә таньдвидн, — гилдәд хойр күүкн һар-һаран атхлдад мендлцхәв. Байса Цастан бүшмүдин уя таасад, йир сәәнәр зокҗич гиһәд таарҗ күүндцхәв. Цуһарн шууглдад, инәлдәд стол бүсләд суцхав. Цаста Байса хойриг Коля көтлҗ ирәд Батан өөр зерглүлҗ суулһв. Шууган номһрв.
　　—Не, иигәд нег-негән хәләлдәд суухмб? Кенә хүрм болҗахинь келхнтн аль дәкәд кү күләҗәхмт? — гиҗ Буля Бата тал хәләв.
Бата инәҗ босад:
　　—Эндр мини һарсн өдр! Кезә, хама, яһад, юңгад һарсим Ута келтхә гиҗ үг өгчәнәв, — гиһәд суув.
Күүкд нег-негн талан хәләлдәд ээмән хүмлдәд алң болцхав. Ута маасхлзҗ босад, күүкд тал ик нүдәрн дун уга зелиһәд хәләҗәһәд:
　　—Батаг хотна захд, хуучн хурмш ишкә герт һархтнь, хотна нег эмгн хувцнаннь хормадан тосҗ авад «теднәһәс көвүн һарва!» гиҗ үүдн хоорнд хәәкрсинь бидн лавта меднәвидн. Кезәнә тиигҗ хәәкрдг бәәсмн. Зуг иим ик шуугата байр болсн угаһинь бидн медхшвидн.
Бичәч улс кесг җилдән, өдр сө уга ухалад, тодлад бичә-бичә бәәҗ дегтр кеһәд барлад һарһдгҗ. Тер түрүн дегтр барлгдад һарад ирхлә, түрүн көвүн һарсн әдл байр кедмн. Намраһа бичәчнр ирәд урн үгин нәрн бичгин тускар хург кехд, Батан бичәд, бултулад, дүрәд бәәсн «зиндмнь» илдкгдлә. Тенүгичнь авч барт орулҗ дегтр һарһхмн гиҗ шиидлә. Тенүнәс нааран зурһан-долан сар болв. Ода хойр-һурвн сарас Батан дегтр барлгдад һарч ирхмн. — Цуһар Бата тал хәләлдәд:— Ура! — гиҗ хәәкрлдәд альх ташлдв. Батан чирәнь улаһад, нүднь нульмсар цәәрәд. күн тал чиклҗ хәләҗ чадл уга, дорагшан һазр хәләв. Өндр давхргта хар сатья башмг өмссн Цастан көл үзгдв. Бата көлән Цастан көлла арһул харһлдулад сольвад оркв, Цаста көлән тач авсн уга... Бата дәкн деегшән хәләһәд, ярлзад инәв.
Эндр мана күн дегтр һарһдг һазрас түрүн болҗ мөңг авч. «Кедү мөңг авч?» гиҗ күүкд сурхар седҗәнә, тана хәләцәртн медгдҗәнә. Яһв чигн тадна санснас икәр ирсн бәәдлтә. Дегтр һарч ирхлә икәр авхмҗ. Тегәд мана Бата мөңгнәннь түрүн дееҗинь манд нерәдҗәнә. Ке өөрк чаһрасн, — гиҗ Ута үгән чиләв. — Батад дееҗинь кеҗ өг гиҗ хәәкрлдв. Коля Санҗ хойр күүкдт ситро, көвүдт чаһр кеһәд цуһарн Батан цөгцлә җиң-җиң гилгәд харһулцхав.
— Түрүн авсн мөңгнәннь дееҗинь эңкрлҗ өсксн эцктән илгәвв. Хойрдгч дееҗинь таднд нерәдҗәнәв, — гиҗ Бата цөгцән өргв.
—Иим цецн көвү һарһҗ, өсксн эк-эцкнь, цал буурл сахлта цаһан өвгн эмгн хойр олн-олн җилд менд бәәтхә! — гиҗ Санҗ хәәкрв.
—Тиигтхә, йөрәл бүттхә! — гиҗ цуһар хәәкрлдәд ууцхав. Шууглдад бәс гиҗәһәд хойрдад кесн цагт Бата сөңгән авч босад Цастан ээмлә тохаһан харһулад зогс-җаһад:
—Мини турүн дегтр барлгдхд: һарим һанзһд, көлим дөрәд күргҗ сүв-селвгән өгч, некд болсн, баһчудтан цуцрлтан уга көдлҗ дөң болдг мана бичәч Манҗин Нимгр менд, ут наста болтха! — гиҗ йөрәв. Цуһар хәәкрлдәд альх ташлдв. 
—Айдҗатн! Би мартҗаҗв. Батан шин һарчах дегтрин тускар өцклдүр ирсн «Таңһчин зәңгд» ик гидг буульмҗта статья һарч ирҗ. Мана ах Комвузин студентнр умшҗ өгв. Батан дегтр эрт һарч ирх болтха! Бата, нанд нег дегтрәр белг өгнч? — гиҗ Байса Батан цөгцлә цөгцән харһулв, дәкн шууглдад Батаг йөрәцхәв.
　　Тиигәд нәр-шог келдәд зөвәр болчкад: — Батаг бии-лүлхмн! Цаста, домбран цок! — гиҗ Эрднь мандали авч өгәд, нусан татад оркв.
—Зөв-зөв, байрта бәәх кү биилүлхмн, — гилдҗ шу-угв. Цаста зөвәр ачрхҗаһад, дурта дур уга хойрин заагар көг орулв.
—Бата, бос! — болҗ хәәкрлдв.
—Би, би эс өгхлә биилдн угав, — гиһәд Бата Цаста тал улм шахлдҗ сууһад, көг орулҗасн көркхн хурһдынь дурлҗ хәләһәд:
Хурһнанчн нәрхнд, Хурвчинчн алтнд, Чеежинчн цецнд. Цегдгинчн хормад, —
гиҗ шавашлв.
Мандалинә нәәмн чивһцд, нәрхн цаһан хурһдын эрлһн дарлһн хойрт авлгдад нег-негнләрн дуудан негдүләд көг орад җиңнәд одв.
—Мана Җакугихн иигҗ биилдмн, бос! — гиҗ Эрднь Санҗиг ээмәснь татв.
Эрднь Санҗ хойр дөләнәр деләд, өскәһәсн ә һарһл уга дөшлдәд һурв эргәд Бата Байса хойрт бииһән өгцхәв.
—Не, бичәч, бостн! — гиһәд Байса Бата тал хәләһәд инәҗ босад хойр ханцан ясад бийән белдв.
　　Бата, Байса хойр-һурв эргәд орксн хөөн, Бата бичкндән биилҗ йовсан санад, хойр өскәһән цокад, көлиннь үзүрәр мулҗад, ээман холькад, Байсаг теврҗ авад нисн гиҗ йовх һәрд мет деернь деләд, өрч-ээмән шүрглдүләд ирв...—Хәдрис, авад од! Улм догшар цокҗ өг! — гиҗ Ута Коля хойр зерг хәәкрлдв.
　　Цаста барун һаринь эркә чивһцн заагур орулад «таш» гилгәд хойр чивһц таслад оркв.
—Йо, һацата цаглань һолынь таслад орквч! — гиҗ хәәкрлдв.
—Домбрин чивһцн тасрхин ормд, дольгн күүкн наа-лдхинь яһна! — гиһәд Бата Байсаг өкәрлсн бәәдлтә көтлҗ ирәд Цастан өөр ормднь суулһв.
　　Цаста «гилс» гиҗ нүднәннь булңгар Бата тал хәләчкәд, ә уга босад мандалиһән орн деер тәвчкәд, альчуран ээм деерән хайчкад, үүдн тал һарв. Байсата ду һарч бәәсн Бата үкс босад: — Цаста, яһнач? — гиж сурв.
—Яах билә, чивһц авч ирнәв! — гиһәд дәкн Бата тал үкр нүдәр хәләһәд оркв...
—Чивһцн бәг, ода иигәд төгсәхмн, — гиһәд Бата Цастаг көтләд хәрү эргүлв.
—Үүрмүд! «Насна утнь сән, нәәрин ахрнь сән» гидг эс билү? Нәәрән иигәд төгсәй. Шүүврән өгснә хөөн, нәә-рлх цаг манд дала. Дегтр барлгдад һарч ирхлә энүнәсн олар, хойр холван сәәнәр нәәрлхмн. Нөкәдүр Черны-шевскин нертә театрт «Пиковая дама» һарчана. Тер те-атрт би тадниг эн бәәсәртн дуудҗанав. Урднь мадна суудг «харадан үүрт» орм авхшив. Партерт ормс авнав.
—Нег сәәнәр күмн кевтә хәләцхәй — гиҗ Бата зар-
лв.
—Зөвтә, зөвтә, залу гидг эн, бичәч гидг эн! — гиж хәәкрлдәд хувцан өмслдәд һарцхав.
Өрәл сар зөвәр шихиһәд оч. Оһтрһуд үүлн уга, ценкр. Дүң-дүлә мелтәһәд бәәнә. Хая-хая энд-тенд дүүгәд давад одсн машидин ә соңсгдна.
Бахнсин ора деерк «ашгст» совсн сиик болсн гелдг-лзсн шамсин бийнь үрглҗәх болҗ медгднә. Герин сүүдрт, эрс дахад хошадлад, кинь тасрлдад одсн баһчуд эднә дуунас үргәд, һар-һаран бәрлдәд, топ-топ гилдәд, эвшәлдәд йовад одцхана.
Санҗиг уульнцднь күргәд, Байсаг үүдәрнь орулчкад, хәрү хәрцхәв. Коля Эрдниг сүүвдҗ авад, шурҗңнад одв. Хая торс-торс үзгдәд көлмүдиннь ә соңсгдна. Ута Буля хойр сүүвдлдчксн гүңгр-гүңгр гилдәд ду һарлдад үрвәд йовцхана. Теднә ард Бата Цаста хойр сүүвдлдчксн хар, цаһан дун уга йовцхана.
Бата сүүвдҗ йовсн зүн һариннь хурһдынь олҗ авад зөв-зөвәр чаңһар атхад наадв.
—Бата, би чамаг ю санҗ йовхичн медҗәнәв, — гиҗ Цаста генткн сана авсмн кевтә келв.
—Ю санҗ йовх гиҗ медҗәнәч? Кел! — гиһәд, Бата чикнднь урлан харһулн алдад сурв.
—Одак чамла биилсн Байсаг һанцарн яһад эс күргүв гиҗ түңшҗ йовнач? — гив.
—Я, әрлһ цааран! Байса ма хойрин   хоорнд юмн
уга! Чи эн үгән һанцарн ухалвч аль һазрас олҗ аввч?— гиҗ Бата нам өкәрлҗ чикнднь улм өөрдҗ келв. Эн үгдән Бата әкрмдәд, улм атхҗ йовсн Цастан хурһдынь шахв. Цастан хурһд омурад, көлсн чиихәд ирв...
—Чамаг тер күүкн тал оньдин оч дурна сәәхн шүлгүд бичҗ өгнә гинәхн. Би цугтнь меднәв, цугтнь соңслав,— гиҗ Цаста өмнән йовсн Ута Буля хойран толһа деегүр улвртад сууҗ йовсн сар хәләҗ дүңглзв.
— Хәәмнь мини, күнә үг бичә соңс, бичә итк! Күн, күн әдл биш. Хар саната, әмтнд үлү үздг улс бас бәәнә. Чи ман хойриг иигәд таарта иньг-амрг болад бәәхлә ховлдг улс дала олдх. Одак келсичн чамд кен келсинь би дүңнәд медҗәнәв. Терчн танахна күн Анҗа кинсн-китцн күн болад келсн болх. Тиим улсчн хусрңгар инәһәд нәр-шог кесн болад, тер шогмуд дотран эс медсәр цог хайна. Тер цогнь соңссн күүнә зүркнд теенрәд уңһ-дад ханьцн гиҗ йовсн хойр зүркиг салһад шатаһад хайчкна. Итклтә иньгин седкл хар герәр бишрна. Иткүләд келсн хар санатнр бахан хаңһаҗ байрлцхана. Тиим йовдл харһдгинь оданас авн медҗ ав. Ухандан зәәдәд зүркндән дүрчк. Чамаг иигәд чееҗән хаһлад ил негцөө-кн үг келсндчн ханҗанав. Үнн седклтә, цаһан саната өөрхн садн иигҗ хар авч келдг болх гиҗ сандв.
　　Байса тал би оддн угав. Тенүнэ ах бичәч Нимгрт оч бичсн, чиклсн келврмүд, шүлгүдиннь хар буулһҗ бичҗ нөкд болдв. Тер күн мана хальмг урн үгин нәрн бичг өргҗүлхин кергт эрмдгтә бийнь, эмлүлһнд йовл уга, өдр сө уга унтл-кевтл уга көдлнә... Тиим улст ода деерән нөкд эс болхла, дәкәд кезә болхв? Маниг энд кезәмр бәрәд бәәш уга . Даруһас номан төгскәд, хальмгин теегәр тус-тустан тарад сурһуль-эрдм делгрүләд йовҗ одхвидн... Иим улст өөрхн бәәсн деерән чидлән, дөңгән күргәд, теднәс уха, дамшлт, сурһмҗ авх кергтә, — гиһәд, Батаг келә йовтл, бәәдг гер үзгдәд, герлнь мандлад одв. Цаста сүүвдәтә йовсн һаран суһлад авад оркв. Ута Буля хойрин баран герин үүднд барс-бүрс үзгдв.
　　—Яһлав, башмгинм   бүчмүд   алдрҗ одв,   бәржә  энүг, — гиһәд Бата зүн һартан йовсн плащан Цастад бәрүлчкәд, өкәһәд башмгиннь бүчмүд боосн болад, Ута  Буля хойр үүдәр орхинь күләһәд, дораһар хәләв. Үүдн  гилс гиһәд тәәлрчкәд хаагдад одв. Бата үкс өндәһәд Цастаг үүдн тал көтлҗ ирәд, герин   сүүдрт эрс дахад, хойр һаринь, хойр альхн деерән тәвәд, тус өмнь маңнаһан әрә харһлдулад ки тасрад зогсҗаһад, генткн би талан тач авад халхаснь үмсәд оркв... Цаста агчмд менрәд, ки тасрад, хойр һаран суһлҗ авад,   һалын зальд хуухлулсн мет нүдн чирмтл герүрн гүүһәд орад одв.
Цаста хораһурн гүүҗ орн альчуран толһаһасн суһлҗ авн орн деерән хайчкад, стол деер оньдин бәәдг дөрвлҗн нүр-герин өмн ирәд, чирәһән хәләһәд, Батан үмссн зүн халхан бәрҗ үзәд... дәкн, дәкн тер орминь хәләҗәһәд, орн талан гүүҗ одад, хатхмурта бичкн цаһан дер авад хойр халхдан селн-селн шахад, хаҗуһарн кевтн лугшад инәв. Цастан хойр халхнь сеөнь дуусн селн-селн улаһад, һарсн экиннь һарар илүлсн әдл болад, ивр-ивр гиһәд һал асад хонв.
Бата атхҗ йовсн алтан йорал уга уснд алдсн мет Цастан ардас хәләһәд, нүдән боочкад, «ээвә» наадад, кү бәрхәр йовх күүншң, хойр һаран сарсалһад зогсҗаһад, хораһурн гүүһәд орад ирв. -
Ута Коля хойр хораһан ахулад, терзән секәд аһар орулад, ор-дерән ясхар бәәҗ. Бата столын өөр Байсата биилсн ормдан өскәһән цокад дуһрад биилв. 
　　—Эй, яһҗанач, мана күн, алтн һорһлда бәрҗ авсн болвзач?! — гиҗ үүрмүднь инәлдв.
—Асхнаһа домбрин чивһцн тасрад, дола эргсн уга биләв. Эн доладгч эрглһинь та хойртан нерәдҗәнәв. Би дасҗ автн! Күүкд уга үлдн гиҗәнәт, — гиҗ Бата хөкрлв. — Алтн һорһлда бәрҗ авх биш, аратын күүк бәрҗ авад, эн хойр альхарн хавчҗаһад, «шоб» гилгәд үмсчкүв! — гиһәд, хойр иньгтән һош-һош инәҗ одад бииһән өгв Не, бидн хойр энүнд биилҗ өгий. Биилдго улс биилдгәрн бардмнҗана, — гиһәд, Ута Коля хойр хоорндан нүдән ирмчкәд, хоюрн босад, Батаг шүүрч авад хойр-һурв эргүлчкәд, орн деернь авч одад көлвәдүлв.
—Эй, ас гиситн өгнәв, зуг бичә һоҗһнтн! — гисн Батан дун соңсгдна.
—Кениг үмсвч? Келҗ ас! — гиһәд сарвлзулад һоҗ-һнцхав.
—Ц...ү!.. — гиҗ Бата хәәкрв.
—Энлм эн, иигәд келәд оркх, эс медсн болад җими-һәд бәл уга. Йөрәҗәнәвидн. Хүрмән кезә кехмч, — гиҗ инәлдв.
 — Хүрмәс урд, энүгичн эцктән авч оч үзүлхлә болх. Эцкм зовад бәәнә. Эк, эцк улсин седкл бишрәхмн биш. Энд бидн иигәд «эр», «эм» болад өөһлдәд йовсн биисмдч эк-эцкин зүркнд эрк, бичкнәрн суунавидн, — гиҗ Бата оран ясв.
—Не, тиигхлә зүркән өгсн иньгән зүүдндән үзҗ хон! — гилдәд хойр иньгнь орндан орцхав.
Хойр иньгән тавтнь унтулчкад, Бата арһул босад, маңһдурк урокдан өр цәәтл белдв. Дегтрмүд умшҗаһад: «Мини Цаста минь эн Лев Толстойин бичсн Наташин бәәдлтә... Уга А. С. Пушкинә бичсн «хальмг күүкн» эн мини Цастала әдл күүкн бәәҗ кевтә.
　　Эн күүкн Диана гидг бурхна бәәдлтә. Оньдин тагчг бәәнә. «Оньдин тагчг бәәдг медәрсн күүкн, юнь чигн медгдго цегән, цевр ундар дүүргчксн шил мет юмн. Авад уухдан хорн болхнь яахв — гиһәд әәнәч...» гиҗ А. П. Чехов бичҗ. Мини Цаста мел тиим, «ду һархш. Хорнь чигн медгдхш, аршань чигн медгдхш», — гиҗ санчкад, Бата мусг гиһәд һанцарн инәһәд кевтнә.
Нөкәдүртнь «келсн үг — керчсн модн» нәәмүлн Чернышевскин нертә театрт ирцхәв. Хувцан тәәлдг ормд ирәд көвүд күүкдиннь деерк хувц тәәлцхәв. Цаста өргн бүстә күрң шеемг бүшмүдин зах деерән цаһан мөңгн шүлзәтә медальон һарһад зүүһәд орксн,   цеңкр берет атхр хар үснәннь заһрмг бултулад цохтад өмсҗ. Өндр давхргта, хар замш туфль өмссн, зүн һариннь баһлцгт зүүлһәтә бичкн хар часиг хойр чикндән селн чиңнәд, Батад бәрүлчксн бичкн хар түңгрцгән авад, ик нүр-герин өмн одад мегдәһәд зогсв.
— Ю, әвр гидгәр зогсмч! Кезә авлач? — гилдәд, күүкд Цастан хувц өврәд, күүкд улс орҗ бийән ясдг хора тал баглрлдад йовад одцхав.
Бата көвүдиг дуудад аавиннь илгәсн «Таңһчин зәңг», «Улан баһчуд» гидг газетмүд өврәсн һарһҗ авад, Батан бичсн барас һарчах түүкин тускар буульмҗ бичсн статьяс көвүд бахтҗ умшлдад, күрң килң һадрта көгтә диван деер күүкдән күләлдәд сууцхав.
Театрасн ирәд Бата гер талан бичг бичв.
　　«Күндтә көгшн буурл аав болн ах Муузра, бергн Цаһан, ачнр Лиҗ болн Өлзә, цуһар мендвт! Аав, энд йовсн му отхн көвүнтн олн-әмтнә хормад багтҗ, сурһульдан шултҗ, менд амулң йовнав. Тана бичсн бичгитн болн илгәсн газетмүд авв.
　　Мини дегтр барлгдҗ һарчахиг соңсад икәр байрлснтн ик гидгәр ханҗанав. Би бас теңгрт һаран күргсн әдл болҗанав. Нанла әдл энд сурһуль сурч йовх көвүд болн багшнр тер мет байрлҗацхана. һанцхн мини байр биш, цуг мана Хальмг таңһчин байр, бахмҗ нерн гиҗ әмтн оошаҗана.
Дегтр бичсн шаң гиҗ меңг өгнә. Түрүн авсн мөңгнәсн танд миңһн арслң йовулв. Намаг йөрәһәд сансарн эдлтн. Зуг аавд өрүлг улв, бул дер авч өгтн. Көгшрх насндан өөкн дотрк бөөр болҗ йөрәҗ амртха. Хамдан сурһуль сурдг, нег хорад, нег ааһ-шанһта бәәдг хойр үр көвүдтәһән неҗәд сән костюм хулдҗ аввидн. Хуваһад эдлсн хот әмтәхн болдмн гиҗ та эс келдг билт? Би әмтнлә хуваһад эдлҗәнәв. Әрк ууҗ, кезр наач әлә-елдң һарһх гиҗ бичә сантн. Тиим бәрцтә хуучна авъяс ода өдрәр дахсн сүүдр мет — уга болад билрәд йовна. Тиим хуучн бәәдллә йоста кевәр ноолдх салдсмуд биднвидн. Тегәд чигн маниг ик оньгтаһар сурһҗана. Тана нүдәрн үзҗ, нурһндан үүрч йовсн зовлңгин тускар эн бичгт бичәд керг уга. Тертн тана ораһастн авн өскә күртлтн шиңгрҗ одсн юмн. Ода шин барлгдҗ һарчах дегтртән цагин бәәдл үзүлҗ бичүв. Удл уга һарч ирхмн, түрүн дегтрән танд илгәнәв. Лиҗ, Дорҗ ахта улсар умшулад, чиңнтн, хаҗһр эс медгддг юмн бичгдсн болхла, зундан намаг ирхлә келтн. Тана келәд йовдг келврмүд, дуулад йовдг дуд, Цаһан Муузра хойрас тууль соңсҗ тодлад йовсмн, аш сүүлднь амн үгәр келҗ бичхдм ачта селм болҗ эдлгдҗ йовна. «Аҗрһнь алг болхла — унһнь булг» гидг үлгүр чик болҗ тоолгдҗана.
Лиҗ комсомолд орснь йир сән болҗ, би байрлҗанав. Мини төгскҗ һарсн Элстин улан школд ортха. Лиҗд комсомольск «Юнг—штурм» гидг костюм илгәнәв. Өлзәтд пионерск костюм галстуктаһинь хулдҗ авув. Ода хойр сар болад ирхв.
Аав, намаг охтр майгта, орс күүк авч ирх гиһәд зовад бәәдг биләт. Ода шин иньгллтин цаг болҗ йовна. Седкл харһлдсн хөөн йилһл уга гиҗ мана цагин улс келцхәнә. Даруһас би танд йоста хальмг күүктә цокулсн зурган илгәнәв.
　　Бичгән иигәд төгскәҗәнәв. Цуһараднь менд келтн! Менд байрта харһий!
Тана отхн — Б а т а.»

Тавдгч бөлг ТЕЕГИН ОЧН
«Батаг Хальмг таңһчур дуудулхар бәәдгҗ, өргн теегәс эврән олдсн йоста бичәч! — гиҗ төр кеҗәдгҗ», гисн зәңг студентнр дунд җирд-җирд гиһәд соңсгдад ирв.
Батад өдр ирвәс өргн «җивр урһад» өндрдсн, өрггдсн болад өвклзәд бәәв.
　　Усна дольган эрәтә хар модн булүсәр шахад кесн паркетн полта. Күн суудг ормсинь мернә туруна бәәдл һарһад завкнглад, дуһрулад кеһәд орксн, өндр болн сарул аудиторт хальмг урн үгин тускар һурвн курсин студентнр мөткддә, шалһлһ кеҗ суусн цагла, хоңһр уг үстә, хо шар күүкн зевшәл сурҗ орҗ ирәд мендлв. Цуһар нег дууһар хәрү өгәд күүкн тал хәләлдв.
　　—Дарук завсрт таниг Батата хоюрн орад иртхә гиҗ ректор келүлв, — гиҗ студентнрин өмн суусн Маслов гидг профессорт келв.
　　—Ханҗанав! Ирнәвидн, — гичкәд, профессор Бата тал хәләһәд мусхлзв. Батан өөр суусн Коля Батаг һуяснь чимкчкәд, дораһур һаринь тач авад атхв. Бата Коляг тохаһарн чиччкәд эс медсн болҗ профессор тал хәләҗ цааранднь келсн үгинь чиңнв.
　　Көвүд, күүкд Бата тал хәләлдәд, өргән заңһлдад хоорндан цаас бичлдәд, шивр-шивр гилдәд бәәцхәнә. Дарунь завср болв. Көвүд, күүкд шууглдад һарцхав.
　　—Не, Бата йовий! Ректорт одхмн. Чи бидн хойр ямаран гем һарһсн болхви? — гиҗ профессор хөкрләд Батаг дахулад һарв.
Ректорин үүднд ирәд профессор хойр альхан устҗ авад, буурл үсән хойр цох талан илчкәд, зөвшәл сурад орв. Ректорин өөр комсомолын комитетин сегләтр Исаев сууна.
Профессор хойралань һар атхлдҗ мендлчкәд:
　　—Эн мана студент — бичәч, тана зөвшәләр дахулҗ ирүв, — гиҗ профессор Бата тал хәләв.
　　—Меднәв, меднәв. Нааран су, йөрәҗәнәв, — гиһәд ректор ормасн босв. Бата болһаҗ ишкҗ одад, һаринь атхад мендлв, Исаев тал толһаһан гекв.
-— Не, би тадниг удан бәрхшив. ВКП(б)-н Хальмг обком эн җилин март   сарин 17-д болсн   бюродан эн мана студент, баһ бичәч Батаг шишлң бичәчнрин халхар көдлгҗ дамшулхин кергт, сурһуляснь сулдхҗ, таңһчур дуудулхмн гиҗ шиидвр һарһҗ, — гиһәд барлата цаас ректор умшв.—Мана университетин студентнр дундас бичәч һарна гидг һанцхн Хальмг таңһчд биш, манд ик нерн, ик бахмҗ!
　　—Тегәд бидн эн комсомолын комитетин сегләтртә ик байр кеҗәнәвидн. Эн шиидврт багтҗанавидн! Бата, чамаг үнн седкләрн йөрәҗәнәвидн! Тана советск хальмгудт барҗ болшго байр, бахмҗ болх. Чини бичсн дегтрин тускар тана көвүд, эн профессор, комсомолын сегләтр нанд ик эрт келлә, —гиҗ ректор Батад бахтҗ келв.
　　—Үр ректор! Би сурһулян яахмб? Зуурм алсн моһа болһад, на чигн уга, ца чигн уга хуурхмб! Би сурһулян төгскл уга йовхшив! — гиҗ Бата буцв.
　　—Э, хәәмнь, Бата! Обкомин шиидвр гидг юмн ямаран юминь медҗәнч? Обкомин шиидврт ончлгдҗ орсндан, чи хөвтә күнч. Партин шиидвр кен чигн күн хәрү цокҗ цуцлҗ чаддмн биш. Хәрнь дөң болад, залмҗ кеһәд, цаглань күцәхәр чирмәдг улсвидн, — гиҗ ректор профессор Исаев хойр тал хәләв.
　　—Нанд болхла эн көвү йовулхд харм болҗана. Дәкәд нег җил сурад, төгсәһәд йовсн болхла сән болх билә. Болв энүнә цаарандк хаалһнь, кех-күцәх үүлдврнь ик чинртә. Хөөннь бииднь болн Хальмг таңһчд туста, олнд тоомсрта. Тенүг медәд, хөөткинь тоолад Хальмг обком эн төрт ик чинр өгч эртәс сәәһинь хәәҗәнә. Тер учрар би бас Хальмг обкомин бюрон шиидврт багтҗанав. Зуг мана студент ик нертә бичәч болчкад, маниг— багшнран бичә марттха, керг-үүлнь хөвтә цаһан хаалһта болтха! — гиҗ профессор дотран харм төрсн бәәдлтә Бата тал хәләҗ келв...
Уй, Бата, чи ю келҗәхмч? йовлго, яахм билә! Намаг иигәд дуудулсн болхнь, би шуд ардан хәләл уга  гүүх биләв. Бичәч болад делкә үзхч. Ик нертә бичәчнр- мана студент, баһ бичәч Батаг шишлң бичәчнрин халхар көдлгҗ дамшулхин кергт, сурһуляснь сулдхҗ, таңһчур дуудулхмн гиҗ шиидвр һарһҗ, — гиһәд барлата цаас ректор умшв.—Мана университетин студентнр дундас бичәч һарна гидг һанцхн Хальмг таңһчд биш, манд ик нерн, ик бахмҗ!
　　—Тегәд бидн эн комсомолын комитетин сегләтртә ик байр кеҗәнәвидн. Эн шиидврт багтҗанавидн! Бата, чамаг үнн седкләрн йөрәҗәнәвидн! Тана советск хальмгудт барҗ болшго байр, бахмҗ болх. Чини бичсн дегтрин тускар тана көвүд, эн профессор, комсомолын сегләтр нанд ик эрт келлә, —гиҗ ректор Батад бахтҗ келв.
　　—Үр ректор! Би сурһулян яахмб? Зуурм алсн моһа болһад, на чигн уга, ца чигн уга хуурхмб! Би сурһулян төгскл уга йовхшив! — гиҗ Бата буцв.
　　—Э, хәәмнь, Бата! Обкомин шиидвр гидг юмн ямаран юминь медҗәнч? Обкомин шиидврт ончлгдҗ орсндан, чи хөвтә күнч. Партин шиидвр кен чигн күн хәрү цокҗ цуцлҗ чаддмн биш. Хәрнь дөң болад, залмҗ кеһәд, цаглань күцәхәр чирмәдг улсвидн, — гиҗ ректор профессор Исаев хойр тал хәләв.
　　—Нанд болхла эн көвү йовулхд харм болҗана. Дәкәд нег җил сурад, төгсәһәд йовсн болхла сән болх билә. Болв энүнә цаарандк хаалһнь, кех-күцәх үүлдврнь ик чинртә. Хөөннь бииднь болн Хальмг таңһчд туста, олнд тоомсрта. Тенүг медәд, хөөткинь тоолад Хальмг обком эн төрт ик чинр өгч эртәс сәәһинь хәәҗәнә. Тер учрар би бас Хальмг обкомин бюрон шиидврт багтҗанав. Зуг мана студент ик нертә бичәч болчкад, маниг— багшнран бичә марттха, керг-үүлнь хөвтә цаһан хаалһта болтха! — гиҗ профессор дотран харм төрсн бәәдлтә Бата тал хәләҗ келв...
Уй, Бата, чи ю келҗәхмч? йовлго, яахм билә! Намаг иигәд дуудулсн болхнь, би шуд ардан хәләл уга  гүүх биләв. Бичәч болад делкә үзхч. Ик нертә бичәчнриг — Максим Горький, Михаил Шолохов, Демьян Бедный ахтаг үзхч. Мана комсомольск поэтмудла — А. Жаров, Алексей Сурков, Семен Кирсанов, Саша Безыменский эврән бийәрн харһхч. Иим эврән олдҗах хөв-кишгәсн күн цухрдв,—гиҗ комсомольск комитетин сегләтр Исаев җилвтҗ келв.
　　—Бичәч болад, әмтнә бәәдл-җирһл олн зүсн торһн утцар зег хатхсн мет, эвинь олҗ нәәрүләд, урн үгәр чимҗ бичнә гидг наадна юмн биш! Тиим улс ховр болна. Тедн олн дундас теегт урһсн цецгәс мет бийснь генткн урһад, цецгләд һарч ирнә. Тиим улс улм цааранднь өсхднь асрмҗ, килмҗ кергтә. Тегәд чигн Хальмг ВКП(б)-н обком цаглань килмҗән өгчәнә! Би дәкн үнн седкләрн йөрәҗәнәв!
　　Та, профессор, эн һурвн-дөрвн хонгин дунд багшнр-таһан күүндәд, Батан шүүвринь шамдаҗ авад, кергтә хамг цаасдынь өгч йовултн! Эндр-маңһдур эн тәрәр заквр һарх. Не, мана культурин «Дархна көөргәс» өсрсн очн, теегтән менд күрч түгҗ заляр падр! Нар-цар йовсн цагтан эн номин бәәшнгән бичә март. Йовхиннь өмн нанур орад ир! — гиһәд, Кузбар Батан һар чаңһур атхад зөвәр сегсрв.
　　Батан чирә деер биркрәд уульхин дурн байрлад инә-хин дурн хойр булалдҗ һарч ирәд үүмлдәд, бахлурнь бәргдәд менрчкәд, байрин инәдәр ярлзад:
—Менд бәәтн! — гиһәд цухрад һарв...
　　—Не, Бата, шин җирһлин хаалһ секгдҗәнә гидг эн. Би хүв тустан дегд икәр байрлҗанав. Эн университетд хальмг келнә болн литературин әңг секлһн амр төр биш билә.
Болв эн цөөкн хальмг студентнрәсм иигәд олнд туста билгтә улс, очн мет өсрлдәд һарад йовхла нанд түүнәс ик байрта бахмҗ уга. Би терүнә төлә бәәх күмб. Тана Хальмг таңһчд ода деерән иим, чамла әдл сурһульта улс ик кергтә. Тер учрар чигн ВКП(б) Таңһчин обком цаглань шиидвр һарһҗ эн кергт ик чинр өгчәнә. Хаалһчн өлзәтә болг, мана университетин нер бичә һута. Шин зокъялмуд үүдәх, бичх цагтчн зовлң, түрү харһх, «зовлң уга, җирһл уга». Цаг зуурин зовлцгас әәҗ хооран цухрхмн биш. Тер цагт нанд бичәд орк, би чамд цаглань дөңгән күргҗ чадхув, — гиһәд, профессор барун һаран Батан барун ээм деернь тәвчкәд, күүндә йовҗ аудиторурн көтрлдәд орад ирцхәв.
Аудиторт бәәсн студентнр һурвад, дөрвәдәр суулдсн шуугҗацхана.
　　—Батаг ректор яһад дуудулсмб? Профессортаг хойраһинь дуудулҗ. Юн болсн болхв, чи медсн угавч? — гиҗ нег-негнәсн сурлдна.
　　—Я, мана күн эс болх куүкдлә оралда йовҗ шоодврла харһад үкҗ эс йовну? — гиҗ Коля Ута тал нүдән чирмчкәд, Цаста тал зөрц хәләв.
Цаста эс соңссн болад буру хандад өмнән бәәсн дегтр хәләв. Буля Цастан чикнд шимлдәд ю келҗәхнь медгдсн уга.
　　Тер хоорнд профессор байрта бәәдлтә орҗ ирн буурл үсән хойр альхарн иләд ширәдән сууһад, цаасдан хәләв. Шууглдҗасн студентнр орм-ормдан суулдад тагчг болцхав.
　　Бата байрта ярлзҗ инәһәд, Колян өөр ормдан одад суув. Коля Батала шимлдчкәд инәһәд Батан һар атхҗ сегсрв. Дарунь Бата тал энд-тендәснь долдалчксн цаасд нислдв.
　　—Батаг цаасар бичә хаһад бәәтн. Эн күүнтн маниг хайчкад холд йовҗана, — гиҗ профессор хөкрлв.
　　—Яһад, хамаран йовҗахмб? Келҗ өгтн, — гиҗ шууглдв.
Профессор ректорин келсн үг, Элстәс ирсн бичгин тускар цәәлһҗ өгв. Цуһар шууглдад альх ташлдад, Бата тал өвклзлдв. Батан хойр нүдн цомхрха дотран байсҗ долдалад Цаста тал зерг төвлгдв. Цаста альх ташсн уга. Саахна хәләсн кевтән одак дегтр деерән һудыҗ, толһаһан өндәлһҗәхмн уга. Үүрмүднь цуһарн бийүрнь хәләҗәхинь медчкәд, Цастан чирә чис болад улаһад, оошкрад одсн болҗ Батад үзгдв. 
«Намаг йовхмн гиҗ ода профессорин келсн Цастад таасгдҗахш. Ода энүг яһдмб? Сәәнәр цәәлһҗ эвлх кергтә», — гисн тольс ухан Батан толһан экнд хү салькн! мет хурлһҗ орад, дотр бийнь ирвәтрүләд оркв. 
　　Бата заядар һудыһад, шанаһан түшәд уха туңһав. Минь ода Батан зула деернь заль болҗ ярлзҗ йовсн байр мисхлд яһсн-кегснь медгдл уга миркисн маңна буугдсн күмсгүд заагурнь тарҗ геедрв.
　　«Ода эн урок эрт төгсхнь болхмн бәәҗ. Цастаһаң дахулад балһс эргәд — хадһлад хәләҗәх хәәртә белг авч өгх биләв. Маңһдурас авн йовхар бедрх кергтә. Эн үлдсн өдрмүдт эңкр иньг Цастаһан онц харһад күүндсн болхнь сән болхмн бәәҗ. Зундан сулдхврт хәрсн цагтан харһҗ элгн-саднлаһан, эк, эцкләрн таньлдулх болж күүндсән батлҗ авх биләвидн», — гиҗ Бата санҗана. Толһань өндәһәд дәкнәс чирә деернь байрин герл тусад ярлзулад оркв.
　　—Бата, чи кедү шүүвр өгх өртәвч? — гиҗ профессор чочаҗ сурв.
　　—Орс келн тууҗ хойрар өгх өртәв, — гиҗ Бата босҗ келв.
　　—Эндрәс авн белдәд, һурвн, дөрвн хонгин дунд өгх кергтә. Тадн Батад нөкд болтн, — гиҗ профессор Бата үүрмүд тал хәләв.
　　—Тууҗар шүүвр өгхднь би нөкд болнав,—гиҗ тууҗин әңгд дасдг Тавна Яван һаран өргв.
　　—Орс келәр би нөкд болнав, — гиҗ Коля босад,— эндр Бата ма хойриг эрт тәвтн, библиотекәс дегтрмүл авнавидн, — гив.
—	Не, йовтн, — гиҗ профессор зөв өгв.
　　Бата үүрмүдиннь дөңгәр һурвн-дөрвн хонгт унтл, кевтл уга гилтә сууһад әрә гиҗ шүүврән зөвин дундар өгв. Батан ээм деерәснь неҗәд пуд аца авсн мет гиигрв.
Ода Цастан урднь үгцсн үгдән бат болхин тускар андһар авлцх үлдв, гиҗ Бата санҗана. Цаста болхла дөрвн өдр уралан Колян наадлҗ келсн үгәс нааран, ода куртл атхр бәәһә. Дотран тоолвр тоолад, нам Батаһас зулҗах бәәдл һарна.
Бата басл Цастала онц харһад, зерглҗ сууһад, һараснь бәрәд һолта зүркнәннь дурни тускар күүндх саната. Болв сүл шүүврән өгл уга, «сүүлән» унҗулад, таңсглҗ дуудулсн таңһчдан одхд ичр хату болна. «һартан тоһшта күүкд өкәр» гиһәд, һурвдгч курс чиләсн цевр цааста хәрхән санхлань нөөрнь күрхш.
Күүкдин бәәдг хорад Буля, Эрднь, Цаста һурвн маң-һдур болх урокдан белдәд диглчкәд, цаасдан ахулҗана.
　　—Бата нөкәдүрәс йовхар бәәнә, бидн хаалһинь йөрәҗ нәәрлхәр бәәнәвидн, — гиҗ көвүд келҗәнә. Чи юм медсн угавч? — гиҗ Буля генткн Цастаһас сурв.
　　—Медсн угав. Бата нанд юм келхшлм. Би нам шидрә харһад угав, — гиҗ келчкәд, Цаста нүр-герин өмн одад үсән самлн бәәҗ, олн зүсн уха ухалв:
　　«Сурһулян хаяд, намаг үлдәһәд, бичәч нер зүүхәр, йовхар җиврән делчксн күн болад, намаг керглшго бол-җадмн болхугов. Иим дала сурһульта көвүд дундас һанңхн терүг яһад дуудулҗахмб? Батан бийиннь йовх седкл бәәһәд тиигҗәнә гидг тер. Бата намаг ирхинь күләҗәдг болх? Уга. Би терүг хәәҗ одш угав! Бийинь хәәһәд ирҗ йовна гиҗ, көвүд нанар наад бәрх. Йосндан дурта болхла, йовхиннь өмн эрк биш ирх. Тер цагт би терүг бәрҗ авхув. Я, тер нанас хамаран одх билә».
Цаста, чи басл дуту хүвтә бүтү, бийдән зөв киизң заңта күүнч. Ю санҗахчн нанд медгдхш. Бата кезә йовҗахиг чи эс медхлә, кен медхмб? Манд бас чик үг келхшч. Яһна гиһәд иигәд атыһад бәәнәч. Чамас көлтә нанд ичр болҗана. Терчн дөрвн, тавн хонгт нөр-хол уга, амрсн халун хот уга гилтә сө өдр уга сууһад шүүврән өгв. Маңһдур, нөкәдүрәс Хальмг таңһч орад йовҗана. Чамас талдан иим олн җил үгән авлцад, үүрлж йовх күн болхла эврән одад килсн-кицсн болад, киилгү- диннь зах, киртсн альчурмудынь уһаһад, илврдәд нөкд болх билә. Мел иигәд модн көшә болад бәәсн күн, күн болһнд таасгдмн биш. Терчн чамд студент бәәһә бәәҗ мана нүднд, хойр җил үлү чамд дала нөкд болвш. Эн балһсна студентнр цуһар үзә, медә бәәнә. Хальмг таңһчин өрәлнь та хойран холвлда меднә. Яһна гиһәд иигәд киизһлзәд бәәнәч, яахар седҗәхмч? Иигә-иигә бәәҗ Бата цөкрәд ардан хәләл уга йовҗ одхла, чи арднь аман аңһаһад, альхан сарвалһад үлдвзәч. Тер цагт чи толһаһан цокхч. Ора болҗ одх. Эн Эрднь ма хойран толһа өвдхн уга, чини толһа өвдх, өвдхләрн маңһарлҗ өвдх, — гиҗ Буля керлдҗ келәд, хойр ик гилгр нүдәрн Эрднь тал хәләв.
　　—Бататн ода маднла әдл күүкдин һар сурад, көлднь мергхд дегдәмл болад дахад йовш уга болҗ одв. Күләв, күндлв, тесв, теслт тасрха болҗ одх, болад бәәснь тер. Батад манас деер күүкд дала олдхгов. Тенд Занда гиһәд нег күүкн күләһәд бәәдгҗ гиҗәлү. Күләһәд бәәсн күлцңгү күн яһв чигн күндтә болхгов, — гиҗ Эрднь келәд нусан татв.
　　Занда гисн нерн Цастан зүркнднь зөг болҗ шигдв. Нүр-герин тольд ярлзад үзгдҗәсн Цастан чирә деер күргр хар үүлн бууһад, будңһрсн болад одв. Цаста доран эргәд, хойр үр күүкд талан эргәд хәләһәд, күчн бишәр инәһәд, өөрнь ирҗ суув.
　　—Яһад намаг иигтлән шоодад бәәнәт. Нандтн бас зовлң дала. Тадн медхшт, би танд келҗ өгсв. — Хойр күүкн оньган өгцхәв. — Мини эк эцк хойр намаг, нанла нег өдр һарсн сән, сәәхн әл бәәсн күүнә көвүнд өгх болад ам авлцсн бәәҗ.
　　«Терүнә келсн күүкн, эн күүкнә күргн» гилдәд хотн-хошан улс наадлад келә бәәҗ ма хойрар күргн, күүк кеһәд шиңгәчкҗ. Тер көвүнлә хамдан өсләвидн, хамдан школд орлавидн. Ода өсәд, әмтнә уха медәд, күүнәсн үг йилһдг болад ирхләм ода тер көвүн нанд таасгдхш. Тер көвүнә экнь сул цагтаң оньдин манад   ирәд сууна.
Мини эк эцк хойрин седклинь йосндан авлчкҗ. Намаг гертән ирсн цагт теднь цуг элгн-садарн архалдад күрч ирцхәнә. Мини эк намаг теднәһәс талдан күүнә нернд орулх санан уга. Тедн мини эк-эцкиг йосндан әәлһдг бәәдлтә. Намаг нааран сурһульд йовулшгоһар басл ээр-лдв. Тиигәд тендәсн мөлтрҗ һарад энд ирхлә, тадн намаг эн Батата таньлдулвт. Эн хойр җилин эргцд Бата йосндан зүрким авлчкв. Инәһәд, наадад, үүрлә йовҗ иигәд нег-негндән өөрдҗ одвидн... Батан санаһар болхла эврәһән кеһәд авчксн саната. Би йосндан таслҗ негинь келҗ үгән өгәд угав. «Сурһулян чиләчкәд» гихәс нань үг келдн угав.
«Э» гичкхлә болад бәәснь тер, эврәһәрн авад хәрнәв гихлә яахв. Тер цагт, негдвәрт, сурһулян чиләхн угав, хойрдварт, эк-эцкм, элгн-садм «төркән һолсн елдң күү-кн» гиһәд анд кехмн. Көгшрҗ йовх эк-эцкләм неклдәд зоваһад алхмн. Дәкәд Батаг тендән күүктәҗ гиһәд әмтн келәд бәәнә, ода чи чигн келвшч, — гиҗ Цаста Эрднь тал хәләһәд саналдв.
　　—Тер чамд һархара заасн күргнчн ода хама йовна? — гиҗ Буля Цастаһас сурв.
—Ода цергт йовна, — гиҗ Цаста хамр доран келв.
　　—Э, төмр чөдртә мөрн кевтә көлдән төмр төөлгүд шаргулад мөрнә көлснә үнр һарад, мегдәһәд йовдг күргн гиһич, дәәнә улс нанд таасгдхш, — гиҗ Эрднь келв.
 — Әрлһә, экиннь геснәс һарн олҗ авсн күүнә күрг бичә му келәд бә, — гиж Буля шоглҗ келәд һурвулн инәлдв.
Маңһдур көвүд цуглрсн цагт чи, Цаста, дәкәд Бататаһан күүндҗ чадхн угач. Батаг бидн сәәнәр идшүлх зөвтәвндн. Хол һазрас, олн үүрмүдәсн салад байрта хәрәд йовҗах күн маңна тиньгр, ардан тачал уга, ур килнц уга һарч йовхларн кех көдлмштән, күцәх кергтән урмдта, зөргтә болх. Бата маднла сән, сәәхн, цаһан саната бәәлә. Цастала нег үлү, нег хавтхта гилтә юм нөл-нул уга бәәв. Тер учрар Эрднь бидн хойр, Цаста, чамта һурвулн эндр асхн Батаг дуудҗ цә өгхмн гиҗ күүндлә-видн. Цәәһин хөөн, чи Батата хоюрн үлдәд негән таслад күүндҗ автн. Эс гиҗ Батачн хәрчкәд эврәһәрн тоолад, чамаг иткәд, «күүкм тенд бәәнә» гиһәд күләһәд бәәх. Чи энд, эк, эцкм хуучна авъясарн нилх бийим күүнд өгх болчкла гиһәд салдсан күләһәд суухч. Чамд бас негән таслҗ авх кергтә. Эрднь бидн хойр кинод однавидн. Та хойр үлдтн. Уульнт, дуулнт дурнтн. Чи юн гиҗ санҗанач? — гиҗ Буля Цаста тал хәләв. Цаста мусг гиҗ инәчкәд: 
—Бата һанцарн ирхий? — гиҗ сурв.
　　—Ирх, би дахулад авч ирнәв, —гиҗ Буля зөрҗ келв.
　　—Би Батад иим белг авлав, күүкд, хәләтн, — гиһәд Цаста дер дорасн залу күн мөңг дүрдг хар бокс түңгрцг (портмоне) һарһад үзүлв.
　　—Хәләһич энүг ода күртл манд үзүллго бәәһәд бәәҗ. Көвүн күүнд айта гидг белг болжана. Мана күн меднә, медсән куүнд келхш, — и г җ хөкрләд түңгрцгиг Буля уудлв. Дотраснь бичкн цаһан торһн альчур һарһҗ авад өргәд Эрдньд үзүлв. Эрднь шүүрч авад делгәд үнрчлчкәд, эврәннь туңгрцкәсн бичкн шилтә духи һарһҗ авад альчурт цацад хәрү өгв.
　　Цастан бүтҗәсн чееҗнь сарулдсн болад, бәәсн бийнь талваһад хойр үр күүкд талан эңкрлсн нүдәр хәләв. Үр күүкдиннь таассн белгән өрч деерән шахад инәв.
　　—Не, та хойр лавк, базр орад үс, тос, цаһан өдмг автн. Би университет тал йовад Батаг хәәнәв. Олдхла һанцхарһинь дахулад авад ирнәв, — гиһәд Буля бийән бедрв.
　　Буля Батаг эн асхн олсн уга. Бата, Коля, Ута һурвн шин патьрт орсн профессортан нөкд болҗ дегтрмүдинь зөөлцхәр, нег аю Бата мендләд һархар йовҗ одцхав. һурвн күүкн ора күртл күләһәд унтцхав.
Маңһдуртнь күүкд сурһулясн ирлһнләнь Бата зөвән келҗ гемән эрҗ, Цастаг дахулҗ авхар гүүҗ ирв. Күүкд өмн асхнь Батаг яһҗ хәәсән келәд белдсн хот-хоолан авад Батан бәәсн онц патьрт ирцхәв.
Бата гиичнрән хамаһан суулһхан медхш. Һурвн күүкн дунд негл «өөкн дотрк бөөр мет, өндгн дотрк уург мет, ясн дотрк чимгн мет, яңһг дотрк идән мет» яахан медл уга дала нала болад, байртан багтҗ чадад ярлзад бәәнә. Күүкд Батан хораһинь ахулад, хувцинь илврдәд, эвкәд чемоданднь дүрәд нөкд болҗацхана.
　　Бата Цастад белг гиҗ авсн өндр давхргта хар боокс башмган бардмнв. Һурвн күүкдт неҗәд күзүн деерән хайдг намчта торһн хадгуд белглв.
Цастан шин башмгиг һурвн күүкн селн, селн зөвлҗ үзәд, икәр таасҗ, үлү үзҗ йөрәцхәв.
　　Цәәһән ууһад, нәр-шог келдәд шууглдҗаһад Буля Батан баһлцгт бәәсн час хәләчкәд өврсн бәәдл һарад:
　　—Уй, нәәмн час болҗ йовна, хәәрн билетм бидн үрҗ одн гиҗәнә. Та хойр үлдәд, маниг иртл урдк, хөөткән күүндҗ автн. Эрднь бидн хойр кинод орад ирнәввидн, — гиҗ келәд Буля шамдҗ босв. Би бас йовнав гиҗ Цаста босв.
　　—Бата, маңһдур кезә йовхмч? — гиҗ Буля Батаһас зөрц сурв.
　　—Мацһдур өрүн йисн часин кермд йовхув, — гиһәд Бата даһман уудлад киизң көк татаста, хойр давхр кермин зургта билет Цастад үзүлв. Цаста билетиг авад хәлән бәәҗ дор ормдан арһул суув. Буля Эрднь хойр һарв, Бата босад тедниг үүднәс һарһад, үүдән хаачкад, хәрү ирәд кермд йовх билет хәләһәд зогсҗасн Цастан ард зогсад толһаһинь өрчдән шахад Цастан ээм деегүр:
　　—«Карл Маркс», кают, хойрдгч класс. Эн кермд бидн хоюрн йовсн болхнь ямаран сән болх билә. Ка ю тасн һарад, кермин зивг деер ирәд, иигәд теврлдәд зогсҗаһад Иҗлин көөстсн буурл дольгана ә чиннәд сер-сер гиһәд йовх биләвидн.
Ке янзта кермнь Көөлврәрн әрж көвклзнә, 
Көдәһнн көк цонхснь 
 Күнкнсн дууһинь хавлна...
Иигәд би чамд дуулҗ өгх биләв. Дахад йовхмн болв-зач?—Цастан чирә би талан хәләлһәд, һартан бәрҗәсн билетинь авад, стол деер хайчкад, баһлцгаснь атхад зергләд суув.
　　—Хоюрн сурһулян чиләчкәд, иигәд хәрсн болхла йир сән болх билә. Чи чиләхәр, намаг күләхәр бәәхшвч. Тиим седкл бәәхлә, чи йовхн уга биләч. һанцхн чамаг яһад дуудулҗахмб? Чини бийинчн йовх дурн бәәһәд йовҗанач. Чи хәрчкәд намаг мартад хуурхч, тенд чигм таньдг күүкд дала болхгов. Дәкҗ нааран ирш угач! — гиһәд Цаста Бата тал зеегтә нүдәрн җөөлнәр хәләһәд, Батан киилгин зах ясад, хоолыннь хойр тан товчс хурһарн дарҗ наадад толһаһан дорагшан кецәлһв.
　　—Теңгр цокг, темән девсг, чамас талдан күн нанл уга. «Ирхин седкл бәәхлә, Иҗлин усн чальчаг» гидг ду меддвч? Ирхүв. Өндә, нааран хәлә! — гиһәд, Бата Цастан хойр шанаһаснь арһул өргәд маңнаһаснь үмсәд, толһаһинь өрчдән шахв. Батан күцкркә һатц цоксн зүркнә ә: «Тик, тик, тик. Чик, чик, чик келҗәнә», — гиҗ Цастан чикнд келсн болҗ медгдв.
　　—Зундан намаг хәрсн цагт мана тал ирнч? — гиҗ Цаста толһаһан өндәлһл уга сурв.
　　—Эрк биш ирнәв. Чи ирн. сунһуг өгәд орк. Би мел өдр се уга күләһәд бәәхүв.
—Юн гиҗ бичхүв!
　　—«Ирчкүв, наар!» гиһәд орк,—гиҗ келн, Бата Цастан толһа дәкн өрчдән шахв.
　　—Бата, би чамд ямаран белг авсинь меднч? — гиһәд, сана авсмн кевтә Цаста босад, һартан бәрдг түңгрцгән уудлад мөңг дүрдг хар боокс түңгрцгиг һарһад Батад өгв. Бата түңгрцгиг хойр һардҗ авад зүркндән шахҗ эңкрлв. Эргүләд хәләҗәһәд: — Ханҗанав! — гиһәд гүүҗ одад Цастаг хойр улан халхаснь селн үмсәд: — Уудлҗ болхий? — гив.
　　—Уудлтха, хадһлтха гиһәд белглҗәнәв, дотрнь юмн уга, —гиҗ Цаста инәв.
　　—Хоосн түңгрцг белглдмн биш, — гиһәд Бата түн-грцг уудлв, цалд гиһәд духин үнр һарад одв. — Уй, яһсн сәәхн үнртә альчурви? — гиһәд Бата бичкн цаһан альчур һарһҗ авад үнрчләд, Цастан чирә деер сәрвкүләд:

—Чиигин үсәр исгсн Чигәнәсчн уухшив. 
Чини үнр шингрсн Альчурарчн арчнав... 
гиһәд Бата доран эргәд биилв.
Чиндр цаһан альчурм 
Чирә деернь чичрнә,
Чини чирә узхлә
Чееҗинм махн баргдна... —
гиҗ Цаста дуулад бичкн ширә деер бәәсн Батата хоюрн цокулсн зург оч хәләв. Бата бичкн цаһан альчуран дәкн сегләд хәләҗәһәд: — Акад йорта юмб? Намаг сурһуль сурхар нааран һарчатлм нанд нег күүкн мел иим сәәхн үнртә цаһан торһн альчур белгллә. Ода эндәс хәрҗәхләм, чи иим әдл альчур белглвч. Зуг тер альчурин дөрвн үзүртнь ноһан утцар хатхсн дөрвн үзг билә,— гиһәд Бата альчуран эвкәд түңгрцгтән дурәд зүркндан шахв.
—Ямаран үзгүд билә? — гиҗ Цаста зургуд хәлән бәәҗ сурв.
—«3. Б. И. Д.» гидг үзгүд билә, — гиҗ Бата хәрү өгв.
—Ода күртл мартгддго яһсн хәәртә үзгүд бәәсмб терчн, — гичкәд Цаста хәләҗәсн зурган бүркчкәд хәрү эргв. Хойр күмсгнь буугдад, чирәнь хумхлтад дун уга шанаһан түшәд суув.
Бата «Чиндр цаһан альчур»   гидг ду дуулн бәәҗ
түңгрцгән зүн көкн туск даһмдан дүрчкәд, дәкн Цастаг эцкрлхәр өөрдв. Цаста дун уга босад, цааран эргәд шилтә ситроһас кеҗ уучкад, терзин өмн одад, буру хандад зогсв.
　　—Хо цаһан күүкн бурзиһәд, хотан әәлһсн күүкн кевтә дурдиһәд ямаран юмб! — гиһәд Бата теврхәр седв. Цаста хооран цухрад.
　　—Ора болҗ одв, хәрнәв! — гиһәд үүдн тал һарн Бата часан хәләв: 12 эклчкҗ.
　　—Дәкәд нег бичкн зуур бәәҗә, одак күүкд ирх, би тадниг күргчкнәв, — гиҗ Бата сурв.
　　—Арвн хойрас авн мана үүдн хаагддгиг чи меднәхнч, би йовнав, — гиһәд Цаста үүднүр өөрдв. Бата үкс башмган өмсҗ авн хоюрн һарв. Буля Эрднь хойр үүднә өөр ирҗ йовҗ.
　　—Не, кино сән бәәҗий? Ортн, маднд келҗ өгтн, — гиҗ Бата сурв.
　　—Та хойрин «кино» мадна хәләснәс сән болсн болх. Өрүндән келҗ өгнәвидн, трамвай зогсҗ одх, өрүндән ча-маг ирҗ үдшлүлнәвидн, —гиһәд Буля Эрднь хойр Батала мендлв, тер хоорнд Цаста зөвәр йовж одв. Бата ардаснь адһв, келкәтә хойр трамвайин өмнк үүдәр һурвн күүкн гүүлдәд орв, Бата һаран дайлад үлдв.
　　«Акад юмб? Цаста яһад атыҗ одв. Би терүнд му юм һарһсн угав. Модьрун үг келсн угав. Нанла цокулсн зурган хәләҗәһәд бүркәд хайчкад терзин өмн одад буру хандв. Үмсхәр седхләм зулв. Өрүндән нанд келх эс гиҗ һундлан бичәд бичг илгәх, тер цагт гемән сурнав», — гиһәд Бата кесгтән унтсн уга.
　　Цаста зууран үр күүкдләрн үг күүндсн уга. Гертән орҗ ирн, орндан орад буру хәләһәд кевтв. Буля Эрднь хойр нег-негн талан хәләлдәд, ээмән хүмлдәд, учринь медҗ чадад орндан орцхав. Цастан нер күрчәхш. «Батад Занда гидг келсн күүкн бәәдгҗ, чи айстан амн үгән бичә өг» гиҗ Анҗа келдг билә. Одахн Эрднь үгин алдгт «Батаг нег күүкн күләһәд бәәдгҗ» гиҗ келлә. Тернь
үнн бәәҗ. Бата терүгән, тер күүкнә өгсн альчуран чигн мартад уга бәәҗ «3. Б. И. Д.» гиҗ альчурин үзүрт ноһан утцар хатхсн үзгүд: «Занда Батад иим дурта» гисн үг болх. Ода Бата тер күүкн талан йовҗана. Хойр җил шаху холвлдад йовсн хәәрн мини дурн! Авһ Анҗан чирә яһҗ хәләхв. Аав-ээҗдән юн гиҗ келхүв! — гиһәл Цаста орндан ууляд, унтл уга кевтәд, өрүн күүкдәсн эрт босад университет тал йовҗ одв.
Манһдур өрүнднь Батан үр көвүд, күүкд цуһар ирҗ Батала мендлҗ кермд суулһв. Цаста ирсн уга. «Цаста яһсмб?» — гисн хәәвр ухан күн болһна толһад орҗ хәәгдв. Зуг үг һарһҗ күн төр кесн уга. Бата күн болһна һар атхад мендлх болһндан дарукнь Цаста болх гиҗ өңгәв. Иҗлин көвәд инәлдәд, һаран дайлдад үлдсн иньгүдиннь харан тасртл кермин зивг түшәд, хойр нүднәннь цомрха өвдтл хәләв, Цаста хәәҗ эс ирсн лавта медгдв.
　　«Элстд күрәд чамаг неквр бичг эс бичхләчн, эрлг номин хан эс авч одсн болхла, эврә бийәрн күрч, эндр эс ирсн учринь медхүв», — гиҗ санад, Бата каютдан орв.
　　Бата эцкр төрскн Элстүрн дүүгәд орад ирв. Төгәлң тосхлт, шин-шин гермүд, тег өнгән сольҗахнь ил үзгдәд, Батан седкл байслулад йовна. Эврә элгн-садн, эгл олн үүрмүд, цуг байрта харһлдна. Хамгин түрүнд бийән дуудулсн Хальмг таңһчин ВКП(б)-н обкомд одҗ, ирсән медүлв. Хальмг урн үгин, нәрн бичгин тускар обком ямаран ик чинр тоомср өгчәхиг Бата йоста кевәр оньһж медҗ авв.
　　Танһчд һурвн газетмүд барлгдна, теднә алькднь болв чигн бичәд барлҗ чадхан Бата медв. Эгл улсин төлжлт, Элст балһсна өслт үзәд бәәхнь Батан зүркнь «бич, бич» гиһәд амр өгхш. Тегәд Бата түрүн болҗ иигж бичв:
...Элвг теегинм зүркн 
   Элст балһсн дүңгәнә, 
   Эгл олн улсм 
   Эрдм-сурһуль дасна.
Серҗңнсн салькна айст 
Суңһудын көгнь орна, 
Сөөһин салькнла деңцәд 
Сөң өрглдсн болна.
Хаана йосна заамд 
Харнһу йовсн теегтм, 
Хальмгин шин үрд 
Хамцад сәәхн җирһнә...
Эн шүлгән газетд барлулад, бийән үзүләд, шин бүр-дхәр бәәх бичәчнрин ниицәнә әңгд одад сүв-селвг авад. көдләд, дамшлт авад, зуни дунд сард Цастаг ирсиг соңсад, шин дегтр бичх даалһвр авад, Бата хооран үзгтә һарв.
Бүтү күүмтә бичкн хурдн хар машин Элстәс һарад экнә өргн улан зам хаалһар өвцүһәрн һазр иләд өрвкәд йовна. Хаалһин хойр көвәһәр дерәлдәд урһсн өвсд нәәхлҗ, һазр дерлд бослдна. Бүдүн шилвтә буурлдас бүчрән тасртл дайллдад, хү салькн дәврәд давад одсн мет, хурлһҗ үлдәд, машинә ардас некҗ хәләлдәд, нег-негән наадлҗ шимлдсн болна.
　　Машинә ард хумхлдсн маш улан тоосн, теегт түгәд шатсн түүмрин утан болад, теңгрт күрч будңһрад, темән хар үүлн мет күриһәд, талрад көшкрәд үлдҗ йовна.
　　Далвң, царңгуд, сала-садлмуд давад һарх дутман; эрвң, зултрһн, камб шарлҗна үнр машинә терзәр сальк дахҗ сүүгҗ орад, саңгин идәнә үнрәр «салд-салд» гиһәд каңкнад йовна.
　　Бата баһдан Элстин школд орхар эзнәсн орһад һарсн цагтан, дегтр дүрдг маралҗн түңгрцгән ээм деегүрн далвчлҗ авад, көл-нүцкәр эн хаалһар өдрин дуусн хатрад орксан санад оркв. Тер цагт эн хаалһ — хоорнднь шарлҗн урһсн медг үлг хойр төгән хаалһ билә. Ода аавин альхна эрән мет, ара-сара ацмуд дала болҗ! Ардагшан, өмәрән, хәвргшән салад һарад одсн өргн зам хаалһсин аг болһнднь шин-шин совхоз-колхозмудын нерд бичәтә бахнс торс-торс үзгдәд, хоцрад, үлдәд йовна.
Хаҗугшан һарсн хаалһс болһнар аца ачсн арвс хар машид ард-ардасн цувлдад лугшлдна.
Тедүкн теегин зо деегәр хар бодңгуд болад трактормуд тачкнад цувлдна. Арднь үлдсн һазр, өргн, ут хар хаац суңһад делгсн мет дахҗ харлна. Теегин хар керәс, тенд, эндэс нислдҗ ирәд, тедүкн трактормудын ард нисҗ, буулдад бәәглдҗ юм чоңкснь үзгднә.
　　Күңкргин белчрт, колхозин заңһта худгин ца, ташу бүркәд ик хош хөн идшлҗ йовна. Худгас ар зо давшал һарсн цувг хаалһар худг тал шорһлҗн мет цувҗ йовх бод малмуд үзгднә.
　　—Бадм, та эн хаалһар урднь йовлт? — гиҗ дун уга суусн Бата шоферин амнд зуулһата йовсн папиростнь хустгар һал кеҗ өгн йовҗ, генткн сурв.
　　—Э, эн һазричн төгәлн гиҗ тегәнм иризид хаһрҗ одсн бәәнә. Хойр нүдән боочкад чигн «Хар Булгичн» олад одхув, — гиҗ рулян хойр һардад орксн, барун көлән педаль деер тәвчкәд, өмнк хаалһан шил һатцас хол харвҗ йовсн шофер хаҗудан хәләл уга.
　　—Би бичкндән эн һазрттн бас кесг башмг эләләв,— гиҗ Бата гүүнәр саналдв.
　　—Яһлач, өвс хадҗ йовлч? — гиҗ шофер Бадм мус-хлзв.
　　—Уга, хамаһас өвс хадх биләв. Шалһ дааҗ хүрүлҗ чадшго цаг билә! Тер цаадк колхозин хөөдләтч әдл, байна хөд хәрүлҗ өсләв. Одахн болсн болна... Акад юмб?.. Тиигхд мини эврән һарһсн ду сонскт, би танд дуулҗ өгсв, — гиҗ Бата хоолан ясв.
　　—Альков, дууллч, соңсий! — гиҗ шофер одак кевтән хаҗудан хәләл уга келәд, папиросиннь иш амнасн авад терзәр хайн, барун көлән көндәһәд машинә гүүдл номһрулв.
　　Бата бичкн зуур тагчг болҗ йовад, шофер би талач хәләхлә, дууһан эклв:
Алтн шар уурган 
Амлулад өсксн ээҗм,
           Сегрхә хар гертәһән Седклинм киләсн болна.
Харада гидг шовунь Хөөһим шүүрч наадна.
Хөөһән хәрүлдг намаг Хәәмнь гидгнь яһсмб?!
Цекр зуни халунднь Цанһад цөлдәд өсләв, Цадарксн цар гесән Цандгин ботьхаһар дүүргнәв.
Нутгт үлдсн һасн болад, Кеер һанцарн шованав, Норсн, хуучн боршмгта Хөөнә арднь гейүрләв.
Үвлин җиннсн киитнднь Өскә, хурһдан көлдәләв, Өврләд өсксн ээжм Өрч дотрм манчурна!..
— Не, ямаран? Дууна бәәдлтәй!? — гиҗ Бата шофер Бадм тал кецәлдҗ сурв.
Шофер рулян чаңһур хойр һардад, шил һатц уралан холд харвад таг менрҗ, дун уга... Барун нүднәснь хам-тхасна альхн деер хонсн өрүн чиг мет, цегән моһлцг нульмсн мелтхлзҗ һарад, хамр халх хойрин хоорндк хотхрар ардан татас татад һооҗҗ йовна. Машинә даңшанд чичрәд, өрч деерчнь дусх бәәдлтә... Бата дун уга дорагшан хәләв... Шофер Бадм хойр көлән селн дарал, барун һариннь өөр шовасн моһлцг толһата төмрин үзүр эркәһәрн дарн хооран угзрад татв, машин дөрвн төгәһәм цахлад зогсв. Бадм цаадк үүдән тәәләд, ә уга бууһад, машиһән эргәд йовҗ одв.
　　Бата барун биидк үүдән тәәләд хаалһас тедүкн гүүж одад камб, хоңһр зүүл үмтәҗ авад үнрчләд, ярлзж инәһәд ормдан орад суув. Бадм өмнк шилиннь шора арчад, радиаторин бөглә авад хәләчкәд, машиндән орв.
　　—Би эс болх юмнд урсад оддг меекә күн бишив. Одак чини дуунд тесҗ чадсн угав. Би бас эцктәһән ик дөрвдә баячудын хөөнә ард хатҗ йовлав. Чини ду чиңнә йовҗ бичкн намаг дахулад хө хәрүлҗ йовсн, гирлгән үүрсн бөгдһр нурһта эцкән үзәд хамрм көңшү дүрәд одв. Эн зовлц эврән эс тееҗ йовсн күн иигҗ бичҗ чадшго! Йир сән уйлһта дун болҗ, дасҗ авлһта, — гиһәд Бадм папиростан һал орулв.
　　—Энүг үнрчлҗ үзлт! Үнртнь оошк дүүрәд севркәһән теләд һарч одн гиһәд бәәнә. Урдкасн үнрнь улм сәәхрҗ. Хәләлт, тер бетк, зултрһн, йөркг... Заядар бавилдәд нигтрәд, көкрәд бәәҗ, һазр йосндан тарһлҗах кевтә, делнь деегшләд, сүүлнь дорагшлад, сәәрнь дошиһэд хагзлад бәәҗ, — гиҗ Бата бахтв.
　　—һазр тарһлҗана гихүв аль өдр ахрдҗана гихүв. медгдхш. Бидн баһдан цар тергнәс бууһад мөрн тергн деер суух ик хәәрн болдг билә. Эн Советин йосн тогтснл хөөн машид элвҗв. Би Элстд ирәд шоферин курст орад, маши йовулдг зөвшәл авад, аца зөөдг машинд көдлув. Көдләд дамшад ирхләм тер машм мел хашндсн болад чееҗәр зүткәд йовдг болв. Дәкәд эн гиигн машинд суувув. Ода эн машиһәрн өдрин дуусн иим хурдар гүүлгсн бийнь, мел хашндсн болад, һазр чилҗ өгл уга, өдр чилҗ одна. һазр йосндан сунад йовдг кевтә, — гиһәд Бадм машиһән ормаснь өрвкүләд һарв.
　　—Миниһәр болхла, һазр сунҗ чигн бәәхш. Өдр ахрдҗ чигн бәәхш. Орчлн дав-деерк урдк кевәрн бәәһа. Ода мал, аһурсн, эдл-ууш өсәд, өргҗәд, әмтнә сурһуль-эрдм дегҗәд, машид, электричество эдлдг болад йовна. һазрас урһад уга урһцинь урһаҗ авна. Кезәнәһәс нааран күн эдләд уга өлг-эд эдлнәвидн, күүнә кел күрәд уга һазрин җиртңд күрнәвидн. Амрарнь келхд, цаг маниг биш, бидн цагиг күцәд йовнавидн. Бән-бәәтлән танд эн хурдн, гиигн машинтн хашңдсн болх... Күүнә күчн күд чолу хамхлна гидг сәәхн цаг болҗ йовна!
Хальмг өргн теегин нег захд, хар хурмш  ишкә герт,
угатя бүлд үүдәд, байна үкрин сүүләс атхҗ, хурһдын аса арчҗ өссн та бидн хойр хурин өмнк цәклһн мет хурдн хар машин хашңдх гиҗ мана аав-ээҗнр санҗ йовсн болхий?! — гиҗ Бата Бадмин чикнд чаңһур хадаҗ келв. Бадм дун уга толһаһан гекәд, уха ухалсн болад йовна.
Хурдн хар машин һооҗурин, Дунд Нуурин экәр торад, Хар Булгин өмн зо деерәс төгәһәсп хурлһсн тооснас үргн гүүһәд, теегин хар салькнла зөрлцн гүүһәд, Батан сананла урлдад орад аашна.
Ода өңгрсн хойр һолмудт шин совхозмуд бүрдәҗ. Урднь эҗго бәәсн өмнк ташустнь хурин хөөн урһсл теңгрин ки мет бомбһр цаһан, бензи хадһлдг бакмуд дерәлднә. Цааранднь нуурин бахлур тал сиирг һазрт бәрсн ут-ут сарас үзгднә, ик-ик һольһр искрдс күрилднә.
　　Хар Булгин ар-өмн ташус делгү хаһлата үрглҗ хар үүлнәс унсн чачр мет эңдән харлна.
　　Элстә шар эргин өмн царңд дөрв зерглүләд бәрсн әдл-әдл шин цаһан гермүд җирилднә. Долан җилә школын һаза дала болсн көвүд-күүкд көк модд суулһҗ йовна. Тедн заагт заавр өгч йовсн улан альчурта һартан цаас бәрсн багш үзчкәд, Бата картузиннь козырек дарад буру ханьдв. Көвүд, күүкд күрз, мааҗуран өрглдәд, һаран дайлдад, хәәкрлдҗ маши идшлүлв. Бата картузарн дайлад давад одв.
　　Батаг эднлә әдл энд эклц школд орҗ йовх цагт харһа модар хавчад бәрсн чөләкә терзтә—түүрмин ормд, ик гидг дөрвн шаната чолун гер—цевр цуста мөрд өскдг Городовиковин нертэ колхозин контор бәәнә. Ора деернь ут бурһсн иштә улан туг усна дольгана эрә һарһҗ делснә.
　　Герин өмн тедүкн, эрчмтә хар килһсн арһмҗс эмо-линнь ард һанзһлата хойр улан-кер мөрд сөөлһәтә уудан кемлдәд толһаһарн наадад бәәцхәнэ. Герин цаадк өнцгт көк ширтә гиигн машин үзгднә.
Хө кирһдг хәәчс холвад үүрсн, урлнь зөркәтәд бәәсн  өндр хар залу, сүкән бүстән хавчулсн, һартан харул бәрсн томһ сахлта маштг шар хойр залу конторин үүд давшад орҗ йовна. Цаас һартан бәрсн цаһан костюмта көвүн хойр залула мендләд зөрлцәд адһад йовҗ одв.
Гериг төгәлүләд тәрсн, шар модн, хөн уласн, бурһсн, олн зүсн кенз модд бүчрәрн деегшән деләд нәәхлҗ һан-хлдна. Кезәнәһә эн әәмгин эрк шилтә зәәснгин унаһа мөрд хадһлдг конюшня ормд ик гидг у гараж бәргдҗ. Аца зөөдг, өвс хаддг, тәрә хадн йовҗ цокдг — олн зүсн машид дала архалдна. Тер алднд «таң-таң-тан» гиһәд электростанцин моторин дун лугшна. Төмр давтҗах дархна дөшин дун җнцгр-җиңгр гиҗ сонсгдна.

Зурһадгч бөлг «ИНЬРЛИН ЧАҢҺ»
Машин гүүсн кевтән гүүһәд Муузран һаза одад зогсв. Батан буурл аав һаза герин ирмәг деер өмәрән хәләһәд эркән эргүләд сууҗ. Маши үзәд тедүкн наач йовсн бичкдүд, герт бәәсн Өлзәт, Лиҗ ахта цуһарн шууглдҗ ирәд маши аарглад зогсцхав.
　　Көк шеемг костюмта, гилвдг хар боокс башмгта, кү-зүндән күрң цоохр галстук зүүсн Бата бичкдүдлә инәҗ мендләд, машинәс шувтрҗ бун, аавларн мендләд күзүдҗ теврв.
　　—Уй, чи Батайчи? Би чамаг төрүц таньсн угав. Хәрнь шидрә зүүдндм үзгдәд бәәвч. Эндр барун нүдм тачала, — гиһәд Бата тал бахтҗ хәләчкәд, тач авад өрчдән шахад үмсв. Батан барун халхла ширвлдсн аавин буурл сахл — өндгән дарҗах шовуна өрвлгәс җөөлн болҗ медгдв.
А, аавтн ода чигн заглюн күн бәәҗ. Менд бәнт!— гиҗ шофер көвүн өвгнлә оч мендлв.—Эн отхн көвүнәннь хурдн «хар мөрнд» мордад кезәңкән һарһад: дел деернь дарад, делтринь ивтрәһәд сергәд ирхмн болвзат! — гиҗ Бадм машин тал заав.
　　—Тер машин деерчн нань күн угай? — гиҗ өвгн түгдһлзҗ босад машинә терзәр күзүһән суңһҗ хәләв. — Чамаг келсн күүкән дахулҗ ирн гиҗәдгҗ гиһәд ик эртәс нааран шууглдад бәәнә. Ода дахулад авад ирн яһну гиҗ өңгәҗәләв, — гиһәд Бата тал һундсн бәәдлтәһәр хәләһәд машинә өмн төгә тайгарн хатхв.
Тер хоорнд Цаһан гүүҗ ирәд Батала мендләд: «һан-царн ирвч?» — гиһәд, машин деерәс Батан хойр ик че-модан, өлг-эдннь буулһв. Бата Бадм тал хәләһәд нүдән чирмчкәд, дотран саналдад оркв...
　　—Күүкн бәәнә, хол биш. Иим көлгтә күүнд һазр холдшголм... Отхн көвүнтн — однав гихләнь һанцара-һинь, одхшив гихләнь — хойраһинь дахулад авч ирх күргн болад бәәҗ. Сууҗ автн, йовад ирий! — гиҗ Бадм машинә үүд тәәлв.
　　—Би танд күүктәһән цокулсн зурган илгәлүс, авсн угавт? — гиҗ Бата ааван сүүвдәд машин тал көтлв.
　　—Я, зург, зург... Үкхәсн өмн әмд чирәһинь үзхәр бәәнәв!.. Уй, үүнәсчн унҗ одхн угай? — гиҗ өвгн буцхар седв.
　　—Уга, аав, унхн угат! Энтн хаачкдг үүдтә, хәләлт, иим җөөлн суудгта, — гиҗ Лиҗ, Өлзәт бичкдүд хәәкрлдв. Өвгн ач күүкән өвр деерән авад суув. Лиҗ үр көвүдтәһән арднь һарад сууцхав.
　　—Не, аав, махлаһан дарҗ автн!.. Маляһан бәрҗ автн! — гиҗ хөкрлчкэд, шофер Бадм машиндән газ орулв. Хурдн хар машин ар төгәс хоорндан хурлһсн көк утаһар цахчкад, хаадан авад бухад цеглсн болад одв. Нәрн өвсд нәәхлтл, нигт улан тоорм бүргтл хаалһд орад хавтаһад һазрла наалдсн болад йовад одв.
Өвгн өвр деерән суусн Өлзәтиг, өрчдән таг теврчксн нүднь аньгдад йовна, уульҗ йовх, инәҗ йовхнь медгдхш.
«Дәрк әәлдг» гиҗ давтснь соңсгдна.
Бата машинә ардас хәләһәд зогсҗаһад, «эн эцкиннь байр үзхнь элкм девтсн болна, насн ирх дутман нандан бахтад, манна тиньгр бәәхинь үзхнь — нег зүркм хойр болҗ байснав. Ода Цастаг эс дахулҗ ирснд цухлдж йовна», — гиҗ дотран санчкад, Бата герүр орад, сельсоветин ахлач, колхозин ахлач, партячейкин сегләтр, хуучна тууль, түүк, «Җаңһр» келдг улс цуглултн гиҗ зәңглв.
　　Өвгиг суулһсн бичкн хар машин нүднь «бүрд», чикн «сард» гитл тоосндан ташрлгдад зәәсңгин нурҗ одсн хуучн үвлзңгин өөгүр торад Дунд Нуурин деед бахлурт күрәд хәрү эргв. Колхозин багшин өөр боодгин эрг деер ирәд машин арһулдв.
　　—Мууха дала нуһсд өөмҗ йовхмб?! — гиһәд шофер Бадм Батан хойр амта хавал авад буухар седв.
　　—Я, ярлһ цааран! Идҗ ирг болшго, цадҗ цар болшго. Ааһ дүүршго махна төлә әмтә шову алад яһнач! Эднчн удл уга һуужмулмудан дахулад өөмәд өсхәр бәәдг болх, — гиҗ өвгн нүдән арчв.
　　—Чик келҗәнәт! Тана зев, — гиһәд Бадм хавалан хәрү ормднь тәвәд, машиһән йовулв.
Ачнран дахулсн аав машинәсн бууһад аңһлзад орад ирв. Колхозин ахлач, партячейкин сегләтр, урн үгин чинртә тууль, түүк, соцсвр чееҗәр келдг өвгд, хотн-хошан улс Муузранд цуглрчксн, Батаг аарглад дала сурвр сурлдад, соньмслдад бәәцхәнә.
　　Цаһан бергн маштг давхргта күрң боокс башмгта, өрчиннь зүн захд «Ударник» гисн значок хадсн хар шуркра цегдгтә, үсән шиврлг угаһар ардан гүрҗ тоһшлад, сам хатхад деерәснь барта күрң цоохр шеемг альчур боосн хот кеһәд ярлзад бәәнә.
　　—Не, көгшә, көвүнәнтн келгнь ямаран? Седклтн серд гиһәд эс одву? — гиҗ колхозин ахлач өвгнәс хөкрлҗ сурв.
—	Эн машин деер сууһад зәәсңгин хуучн үвлзцгин өөгүр торлзад һархлам «Иньрлин чаңһ» йовсн цагм са-нандм орад одв, — гиһәд һанзан һарһҗ авад тәмк нерв.
　　—Таниг эмнг мөрд сурһҗ йовсн чаңһ күнҗ гиҗ соңславидн, — гиҗ ахлач соңсх бәәдл һарв.
　　—Кезәнәһә намаг Эмбә зәәсңгәд адуч йовх цагт Әәдрхнә говр-орс иньрл хальмгин һазрт ирлә. «Цаатн орс иньрл ирсн бәәнә. Эмнг мөрд яһҗ сурһдг эрдмәч үзүлхмн» гиҗ Эмбә зәәсң закв. Мөрд урлдулх, бөк ноолдулх, эмнг мөрд туулюлх болцхав. Зэәснгәдән ик  нертә цалмч Совлг гидг күн адуч болҗ бәәсмн. Солвг арвн алд арһмҗин күрмгәс алдлго хаяд авдг цалмч бәәсмн. «Деернь шовун чигн сууһад уга дөнн, туулн аҗрһс бәрәд туулюлтн» гиҗ зәәсн закв.
Әәдрхнә иньрлтин дахулчнр, хальмгин сәәдүд, нойдуд дала цуглрчксн һәәхмҗ кеҗәнә. Совлг цалмч харан унчксн, хормаһан шурдад орксн хар килһсн цалман бәрсн:
　　—Арһмҗ күрмәр һарһад өгтн! — гиҗ хәэкрәд һарад ирв.
　　Эмнг агтсиг ээрәд көөһәд авад ирв. Теркә мөрд кү-зүһән суңһлдад, сүүлән саадгллдад, хамрарн бүшкүр-длдәд, теегин гөрәсд мет ооляд-ооляд һарад бәәцхәнә.
Арһмҗ күрмәр ооляд һарч йовсн халтр амта дөнн хар аҗрһд, Совлг нег хаяд нәрн күзүнднь орулад дорәвчләд татв... Аҗрһ дөрвн туруһарн һазр удрад, бухн цегләд, һәрәдәд, толһаһан зәәләд йовна.
Хойр адуч гүүҗ одад, хойр чикнәснь авад, эркәһән нүднәннь цомрхаднь булхулн дарв. Хойр адуч арднь һарад сүүләснь татв. Аҗрһ дөрвн көлән цахлад чичрәд зогсв. Намаг зәәдңгәр унҗ туулюлтха гиҗ зәәсң закҗ. Хойр хормаһан шуурдад, ташмган бүстән хавчулад деләснь авад һәрәдәд мордлһнла, залус аҗрһиг тәвәд оркв... А, а, дәрк! Тер аҗрһин һарһҗ йовх аалиг гиһит! Ха доран авад бухн цегләд, тоңһрцглад йовна. Хойр нүдн аньгдад, хуухин үсн босад йовна, хавчур алдҗ йовхн угав. Деләснь атхчкад ууцан нурһнаснь зааглл уга хойр сувәһәрнь ташмгда йовтл, көөс цахрад, номһрад ирв. Минь эн саамд мини өөр мана адуч Җивлән Бадм күцҗ зергләд ирв. Би мөрн деерәсн һәрәдәд Бадмин эмәлин ард сундлад һәәхҗәсн улс тал ирүв.
　　—Э, эн күүһән, эн мөрнә нурһнла зусар наачксн бәәсн биш болхвт? Альков цааран хәлә! — гиҗ эргүлчкәд, Әәдрхнә иньрл намаг магтад һурвн арслц мөңг өглә. Тенүнәс авн намаг мана Эмбә зәәсн «Иньрлин чаңһ» гиҗ нер өглә. Ода тер мет нүдм аньгдад, хуухинм үсн босад, толһам эргәд, әрә гиҗ ирүв. Эн машинтн тер цага туульд ордг арнзлла әдл юмн бәәҗ. Иим маши тесәд, гүүлгәд йовулдг улсиг йоста гидг «Иньрлин чаңһ» гиҗ келҗ болхмн! Цаг гиһәд иигәд күүнә нүднд сольгдад йовдг акад юмбҗ! «Дәкәд аһарар нисдг машид бәәнә эс гинт?» — гиҗ өвгн толһаһан зәәләд, сахлан ясад, шофер Бадм тал хәләһәд, Бата тал бахтҗ хәләв.
Батан өмнәс хәләһәд, иигҗ келв:
　　—Минь иим, ода тана келсн келврлә әдл, олн-әмт дахад, келмрч улс кедәд келгдәд йовдг келврмүд, түүкс, туульс нанд ик кергтә болҗана. Ода мини түрүн дегтрмүд хальмг келәр барлгдсна хөөн, мана Хальмг таңһчин ВКП(б)-н обком бийснь шиидвр һарһад намаг дуудулҗ авв.
　　Маниг һардгч Коммуна парть, Советин йосн күн гиһәд оньган өгәд олнд туста бичәч болхмч гисн берк даалһврин ачинь хәрүлхин кергт эврән ухан, медрл, эрдмән, урн келәр хурцлҗ, номар агсх кергтә. Би ода деерән, урһҗ йовх нилх ноһамб. Урһҗ йовх ноһа күццднь цецглүлхин кергт нарн, усн, аһар, асрмҗ кергтә болдг биший? Ода намаг тер мет нар, усар тетгҗ асрмҗ өгч, һарим һанзһд, көлим дөрәд күргҗ йовхнь - Советин йосн!
Арвн сард гесндән тееһәд, алтн шар уурган көкүләд, тавгарн һазр ишкҗ тенчтлнь, ташалдҗ теврәд өсксн тадн — эк, эцкнр, эврәннь урдтән ямаран эңкрвт! Тер мет мана Советин йосн маниг тансглҗ өскҗ, сурһмҗ өгч хәләҗ йовна. Тенунәс даву — хөв, кишг, җирһл манд уга! Тер җирһл, ухан-медрлән, әмн-зүркән төрскндән нерәдҗ олн таднаннь седкл-зүрк хаңһаҗ, ачитн хәрүлхин кергт зүүднд орм, зүркнд таалмҗта, соңсхд сенр, умшхд амр дегтр бичхәр мөрәдҗ йовнав. Тер мөрәдсм күцгдәд уга! Би төрскндән юм өгәд угав. Мини өгснәс, өгәд угам ик.
Тер өгәд угаһан уханасн олҗ авад, нәәрүлҗ дегтр бичҗ олн-әмтндән нерәдх кергтә, олн тадна бәәдл-бәрц, җирһл, авъяс медх кергтә болув. Тегәд тер бәәдл, җирһлд өөрдҗ тодрха медҗ автха гиҗ мана Хальмг танһчин ахлач нанд эврән эдлдг гиигн машиһән йовулдг күүтәһинь өгәд таңһч төгәлүлҗ тәвв.
Эврә һазр-усан, тууҗан, хуучна бәәдл тодрха медл уга, эн шин цагин бәәдл бичхд берк юмн. Олн тадна нүдндән үзҗ, нурһндан үүрч йовсн һашута зовлңгин нүдндән баһ-баһар эврән үзҗ йовлав, тадн бийстн меднәт. Тер үзсн нанд баһ. «Оһтрһу хол болв чигн, ордг борань өөрхн» гиҗ эс келдг билү? Тер мет би дүүвр насндан Советин йосна нилчәр сурһуль сурад холд заагрҗ одлав. Тер бийнь таднас авх ухан, сурһмҗ, селвг, дамшлт улмар өөрдв!
Мана сурһуль дасҗасн университетин ректор Кузбар гидг номта орс күн намаг нааран йовулҗаһад: — Не, мана бүләс бичәч болад һарч йовҗах «Теегин очн» теегтән менд күрч очнасн һал болад, һаласн заляр падр! Таңһчин олн-әмтнд таалмҗта болсн хөөн, хөвтә күн, күн болһн бичәч болад йовдмн биш, — гиҗ йөрәҗ келв. Тиигәд кинәд, кицәд дасхсн багшнриннь чирә улалһшго санатав. Күн болһн бичәч боллдад йовдмн биш, олн дундас очн мет өсрәд һарад ирдмн гисн үг орта-бодта үг. Бичәч болна гисн үлгүрлхт тадна мөрд урлдснла әдл юмн. һурвн мөрд урлдв чигн нег мөрн һарч ирнә, арвн мөрд урлдв чигн нег мерн һарч ирнә биший?
Нанла сурһуль сурч йовх хальмг көвүд-күүкд цуһар бичәчнр эс болв чигн таңһчдан туста, тоомсрта, гүн сур-Һульта, номта улс болҗ йовцхана.
Сурһуль сурч йовсан цаг зуур бокрад иим төр ээмдән үүрч төрскән төгәлҗ йовх күмб! Тадн юн гиж саннат? — гиҗ Бата үгән чиләв. Батан хойр цецкзнь улм икдҗ, нүднь зеегтрәд, хойр күңкргә хоорндк гүрәнь хотс-хотс гиһәд цокад бәәснь үзгднә.
Өвгнә амнд зуулһата һанзин һалнь унтрҗ оч. Суру-ласнь саб-саб гиһәд утан һарчахш. Батан келҗәсн үг чилҗ одсиг оньһҗах бәәдл уга. Отхн көвүн талан хәләһәд орн деерән суусн кевтән сууһа. Негл шаврар нухад кесн күн кевтә царцҗ оч.
　　«Иим олн-әмтнд кергтә үүлдвр үүлдҗ, байрта ирҗ йовх көвүһән герт орад уга йовтлнь — келсн күүкән юңгад эс дахулҗ ирвч? гиһәд, хазад келәд орксн мини хаҗһр болад одв яһв? Эврә бийнь онц сә хәәхәс — эн төрнь олна, берк төр бәәҗлм!..» — гиҗ өвгн чееҗләрн гүвдлднә.
Түүг соңсҗ бәәһәд, Темәнг, колхозин ахлач эклв: — Алтн шорад даргддмн биш гидг эн! Күн күлцңгү, некмһә болхла мөрәдсн күцл күцгдәд, сансн санан бүтәд йовдг юмн. Бичкндән һооҗурин һолд школд орҗ йовхдан эн Бата басл кинән болдг билә. Олн шуугсн, альвлсн һазрас онц һарад, өрүн эрт босад, асхнд ора унтад, номиннь ард орад, дегтр умшад, шунад йовдгнь оньдинд үзгдг биләв. Тенүнә залху уган ашнь ода эн! Эврән үзҗәнәвидн, соңсҗанавидн.
«Аавин әмдд кү тань, агтын сәәнд һазр үз» гиҗ кезәнә көгшд келдг билә. Ода чи, Бата, эн йоснд йоста гидг хойрдгч ачта «аавин» арнзл «күлгән» олҗ авсн хөвтә күнч. Олыг үзәд, медәд таньҗ авх арһан олвч. Чамаг урн үгәр чимҗ дегтр бичдг нертә бичәч болхла, мана отг-нутгин, Хальмг таңһчин нерн! Бидн чамд медсн, соңссн хамган келҗ өгч нөкд болнавидн. Мана әәмгт хурц, мергн урн үг меддг улс хав-хара биш бәәнә. 
Монһл, төвд бичг күтцднь медәд дасад авчксн йосн хуучна хальмг кел меддг Мааня өвгн бәәнә. Тер күүнд зая-пандитин үзгүдәр барлгдсн туульс, түүкс, «Җаңһр», соңсвр бәәнә. Зуг зая-пандитәр умшдг дасҗ авх кергтә. Тенүг сәәнәр дасад авхларн, тегәд урн үгин уурха саңд күртҗ, йоста хальмг келтә күн болҗ чадҗанач! — гиҗ ахлач Темәнг келәд, хустгин коробкас кемтлҗ авад шүдән шигшлв.
　　—Не, эн хурган кезә чиләхмт? Орҗ хот уутн! Үдин мал саах цаг өөрдҗ йовна, —гиһәд Цаһан өмнән цоохр индсн көңнә зүүсн, нег һартан тавгта тос бәрсн, нег һартан кевкүртә ярлзж ирәд келчкәд, хот уудг хораһурн орв,
　　Колхозин ахлач Батата колхозин хошмуд төгәлх болҗ угцәд, элкиннь захдк бичкн даһмасн часан тач авад хәләв. Залус Батад ханлт өргәд дәкәд харһҗ күүндх болад мендләд һарцхав.
Бата шофер Бадмиг дуудад Муузран хот уудг хораһур орҗ йовна. Цаһан Батан ардас һар арчдг ут цаһан цацгта альчур бәрсн аашна. Буурл өвгн маштг орн тусан эрст хада цокад өлгчксн Бата Цаста хойрин зург тал ширтәд хәләһәд зогсҗана. Өвгнә урн-урң гисн нүднд хоюрн негт ниилҗ одсн болад, негт хоюрн аав талан хәләлдәд ярлзад инәлдсн болад, өвгн бәәҗәһәд, бәәҗәһәд нүдән арчад дәкн, дәкн хәләнә:
　　«Гем уга! Йоста көркхн хальмг күүкн бәәҗ, хөв-йөрәләрн харһсн хойр иньгүд болхгов! Батаһас бичк өндр болх бәәдлтә. Не, өлзәтә, ут наста болтха! Бата энүг дахулҗ ирсн цагтнь таньлдад хадһлсн белгән өгнәв», — гиҗ санҗана.
　　Цаһан Батаг ээмәснь хатхчкад хумха хурһарн би талан дайлв. Бата эмкәһән зууһад, көлиннь үзүрәр ишкәд ә уга хәрү һарв.
Аав тер күүкн та хойрин зургиг асхн орндан ор-хиннь өмн хәләнә. Өрүнд босад, мөргүлән мөргчкәд, цәәһән уухиннь   өмн ә уга хәләнә.   Бәәҗәһәд, бәәҗәһәд «әмд бәәсн деерән эн отхн берән үзхнь болх билә ги-һәд келәд оркна. Тер күүкнчн хол эс бәәхлә эн маши-һәрн гүүлгж одад авч ирәд үзүлхнчн. Аавчн ода далн һурв орв. Өмнкнь өөрдсн, хөөткнь холҗсн күн. Седк-лнь байрлх, хөөнән тачал уга болх. Хая-хая Зандаг ирхлә санхадад амрад оддг биләв, Занда ирдгән уурв, — гиҗ арһул келәд, Цаһан һартан бәрҗ йовсн альчуран Батад өгв.
— Чини бчсн бичгт юн бичәтә бәәхннь аав медҗәхш Чамас ирсн сүл бичг авчкад Зандад авч одад умшулҗ. Тер бичгтән чи «иим сәәхн хальмг күүк олж авад, кү-үндәд амн үгән авлцчквидн. Зундан ирхләрн танд авч ирҗ үзүлнәв. Эн зургинь илгәҗәнәв, хәләтн!» гиҗ бичҗлмч, — гиҗ келәд Цаһан хот кедг хораһурн орв.
Батан уһасн һарнь хагсҗ оч, тер бийнь һаран чан-һур ниткрәд арчн бәәҗ:
　　—Занда төрүц ирхший? — гиҗ Бата Цаһанас ар-һул сөрҗ сурв.
　　—Сән өдр болһн ирдг билә. Чамас тер зург ирснә хөөн төрүн ирдгән уурла. һацад, өөләд, одахн күүнд мордҗ одв...
　　—Кенд одв? — гиҗ Бата Цаһаиа үг чиләд уга йов-тл  сурв.
　　—Мана школд директор болҗ ирсн нег бод гисн хәр көвүнд одв. Баһчуд хурад, сән гидг нәр кецхәв. Мана Лиҗ бас тер нәәртнь одла.
　　—Мана Лиҗд Занда нег ик шил нүдтә цаһан мөнгн билцгәр белг өгч. Тер хар шил нүдинь болһаһад хәләхлә чини зург үзгднә. Би тенүгинь күүнд үзүллго авдрт дүрчкләв, — гиҗ Цаһан Батан һарт бәәсн альчур авн йовҗ келв.
　　—Тертн урзн намаг... — гиһәд Бата бергндән үг келхәр седҗ й о в т л...
　　—Машин  белн, колхозин ахлач ирчксн бәәнә! —гиж шофер Бадм үүдәр шаһав.
Бата ардан эргәд Цаһанд:
　　—Бергн! Одак тана келсн күүкиг асхн күртл хошмуд эргҗ ирәд, сөөни бииднь йовад авч ирҗ аавд үзүлҗ седклинь хаңһанав, — гиһәд орна дерндгин толһад өлгәтә бәәсн далвчлдг булһар түңгрцгән авад һарв. Цаһан өвгнә хора тал адһад орҗ одв.
　　Колхозин ахлач, келмрч Санҗ, моңһлч шар Эрдни һурвиг суулһҗ машиһән көндәв. Школын өөгүр давҗ йовад «өөрән зогстн!» гиһәд машиһән зогсачкад, Бата сана авсмн кевтә: «Не бәг! Шудтан йовий», — гиһәд школын герәс давад һартлан машинә терзәр ардан хәләһәд йовб.
　　Машин ирәд зогсҗ йовсиг терзәр үзәд адһн-шидһн ор-дерән ясҗ йовсн Занда гериннь үүд әрә зааглчкад машин ирмг давтл ардаснь хәләһәд дун уга зогсв. Машин Хар Булгин эк хәләһәд хара тасрад йовҗ одв.
　　—Эн таднар келүлҗ бичҗ авад йовдг урн үгин, нәрн бичгин салтр: тууль, түүкс, келврмүд намаг цааранднь төлҗхд ик зөөр! Чилшго уурхан саң. Эдниг нәәрүлҗ олзлад шин дегтрмүд бичҗ, иргч үрдтән үлдәх санатав. Тер дегтрмүдт тадна нерд орулҗ мөңкрүлнәв,— гиҗ Бата келмрч улсан иткүлҗ келҗ йовна.
　　Бата ам авлцсн күүкән авч ирҗ көгшн эцктән үзүлҗ седклинь байсахар һарснас нааран диг җил болв...

Доладгч бөлг ЗҮРКНИ ТААЛАР
Бата Әәдрхнә гостиницд стол деерк шаман шатачкад һанцарн нег сууһад, нег босад йовад, уха туңһаһад юм бичәд сууна.
«Тоң-тоң-тоң» гиһәд үүд күн цокв.
— Ортн, ортн! — гиҗ Бата өндлзв. .
— Наадлҗ эс бәәхлә орий! — гиһәд Коля Сима хойр ярлзлдад орад ирцхәв.
　　　—О, хуучн иньгүд, хәәһәд, күрәд ирвт! — гиһәд Ба-; та босад Симан һар атхад күзүдв, Колята хоюрн теврлдв.
　　　—Не, зах-зухинь соңслав, тадниг кенләтн йөрәх-; мб!—гиҗ Бата хойраһиннь һаринь зерг атхн бәәҗ сурв.  — Әрк, махн,
　　　—  әрә гиҗ нег балдр күүк олҗ аввидн, — гиҗ Коля инәв 
　　　— Цаста та хойрла әдл цаган олҗ чадл уга «эврә дурн күрв чигн эк зөв өгхш» гиһәд, мекләд ноосн урһхинь күләһәд йовхмн биш, орчлңгин   зокалар орс шар күүкн «үүдән» цокад һарад күрч ирв. Коля көвү күләҗәлә, эннь нам манас зөв сурсн уга, — гиҗ Сима саак кевәрн тачкнҗ инәв.Коля «келән тат» гисн докъяһар Сима тал хәләһәд
оркв.
         — Сима! Давсн хур занч авч некдмн биш. Ууһн күукнтн ут наста болтха! Үрн болсн хөөн көвүн, күүкн гих гем уга. Хәрнь күүкн һарснь сән йорта юмн. Күүкд олар һарсн цагт, дән болдмн биш гиҗ хальмг күн келдмн, — гиҗ Бата бахтҗ иньгүдән байрлулв.  
         — Не, суутн «бәәсәрн   байн» гиһәд дав   деер зог кетн, — гиҗ Бата гиичнртән альмн, кедмн, яңһг тәвҗ өгв.
—Энд удан бәәхвч? — гиҗ Коля адһв.
—	Хальмгин архив уудлҗ, хуучн цаасд хәләхәр ирләв. һурвн-дөрвн хонгт, — гиҗ Бата байрта келв.
         — Не, Цаста та хойр тиигәд зөвтән багтсн угавт? Та хойран дурн басл батар һаңнгдла. Көвүд, күүкд цуһар үлү үзцхәдг билә. Яһад тана һаңнартн алдрҗ одснь медгдсн уга. «Күүнә келн күд чолу хамхлна» гиһәд  тер. Тер Цастан бәәсн хотнд саак Анҗан ач көвүн цергәс хәрҗ ирсн бәәдгҗ. Тиигхлә кенә һарин сүүдр күрснь  туссинь эврән медҗәдг болхч. Негдвәр тер. Хойрдвар,  чи бийчнь терүнә өмн дегд хальгад, эртәс магтад, бууляд, көөрүләд үрәвч. Халун өсрң деернь ханьцад хууртн гиҗ бидн чамд келләхн. Чи терүгән соңсад удаң дахлда йовҗ эврән эн Симан келдгәр аңкадад хоосн хуурвч. Терчн «номан төгсәчкәд гиһәд нас уттха» йовҗ, бийнь наадн болад хуурв. Хәәрн терүнд үрәсн хойр җил! — гиҗ Коля Батаг шоодв.
Бата негл «хөрн җил болсн хорхан мөр» мәрдҗ йовхм кевтә холд тоолвр тоолҗ тагчгрв.
　　—Я, әрлһ цааран! Делкән күүкд чилсн биш, терүгәр ода ирҗ юн төр кеһәд бәәнәч. «Батан хормаһас бәрҗ аввч, бәрсн хөөн бичә тәв» гиҗ Буля бидн хойр кесг келләвидн. Бийнь «бив» гиһәд карагла бәәҗ әрлв, — гиҗ Сима илднь келв.
　　—Не, болҗ, үгин илнь сән, илгнә батнь сән, иләрнь келәд күүндхмн. Цаста та хойрин тууҗ цугинь меднәвидн. Хадмушлҗ одсичн, хот эргәд күүкән неклдәд, хотна көвүдәс гүвдүлн гисичн цуһар манд ил. Теднә һацанд ода үкс гиҗ терүнәс сән күүк олҗ авхмн. «Магтсн күүкнә маңнань тахта» болдгинь медҗ ав, — гиҗ Коля һундл өргҗ келв.
　　—һацлдад, өшә некәд керг уга. Зүркнәс үүдсн дурн билә, тадн меднәт. Би терүг тиим гиҗ медсн угав. Седк-линь тевчәд, сансинь күцәдг биләв. Удан үүрләд ухаһинь уудла йовҗ утьлта садн болш угаһинь медәд аш сүүлднь йосндан цөкрв. Ода күүнлә холвар уга дурндан бәәдг һанц баатрв, — гиҗ инәһәд Бата иньгән күзүдв.
　　—Энд нег айта гидг күүкн бәәнә. Багшин сурһуль төгсәв. Асхндан теднд нерәдсн нәр болҗана. Сима бидн хойр чамаг тер күүкнлә далдар таньлдулчклавидн.
　　—Сима тер тустан эвтә, Симад нәәлҗ болхмн, — гиҗ Бата Колян үг таслв.
Би чини тускар наадн үнәр захинь һарһад келчкв. Терчн чамаг таньдг бәәдлтә. «Батай?» гичкәд ярлзад инәв, хәру цокҗ үг келсн уга. Цастаһар болхла йоста күн. Терүг чи үзл уга хама йовад йовсмч? — гиҗ үлү үзҗ Коля келв.
　　—Терүнәнчн нернь кемб? — гиҗ Бата сана авсн кевтә сурв.
　　—Гернзл. Чамас нег дөрү өндр болх бәәдлтә. Зеегтә ик хар нүдтә...
　　—А, меднәв, меднәв, бичә кел. Терчн күргтә болх йоста. Би терүгичн олимпиад болхд олна нәәрт негл үзләв, — гичкәд Бата шанаһан түшәд герин шуһу тал нег ормдан зөвәр ширтәд хәләв...
　　Улаҗ көкрдг шуркраһар уйсн кезәңк хальмг бииз деер цаһан мөңгд хадсн өргн күсм бүс бүслсн, алтн мисхләр хатхсн хатхмрта хавчдг махла, цохдҗ өмссн, һо нурһн деерән һурвар гүрәд хайсн хар атлс күклтә, харадан җивр күмсгтә, зеегтә хар нүдтә күүкн һурвн күүктә «Захин бернд» эрвлзәд биилҗ йовхднь Бата оньһҗ хәләсн күүкнә дүр үзгдәд одв...
　　—Тиим болхла нег үлү сән! Күргн уга. Би теднә ди-ректораснь сурад медәд авчклав. Директорнь манахна күн, намаг сән таньна. «Эн сән күукн эс болх күүнлә харһад одвза гиһәд хәләһәд, харад сән күргнлә таньлдулхар эркә доран дарад бәәнәв» гив. Чамас кениг ахлулх билә, нег үлү чамаг таньна, — гиҗ Коля Батан зүрк көндәв.
　　—Бата, чи Коляг итк. Энчн чини зәңг соңсснас нааран тер күүк чамд седәд, зәңг орулад йова. Би бас һурв-дөрв харһҗ күүндләв. Кү күндлдг күчр һольшг, олн үг уга, ухата күүкн болҗ медгднә. Тегәд эндр чамаг ирсиг соңсчкад, шишлң тер күүкнлә харһулҗ таньлдулхар ирләвидн. Би күүкән экдән үлдәчкүв. Ода йовхмн, хувцлҗ ав, — гичкәд Сима хораһас һарв.
Эн күүк алдҗ болш уга! Эн күүк алдчкхла болад бәәснь тер. Дәкҗ күүнд бичә өөрд, чамур күүкд нам хәләхн уга. Өшәтнрчн амрад одцхах. Эндр асхн Сима бидн хойр терүг чамла таньлдулчкнавидн. Цаарандкинь эврән мед. Зөргтәһәр күмн кевтә күүнд. Цастан тускар сурх. Тууҗинь илднь келчк. Мана хальмг күүкд үгдән батынь меднәч. Зуг нег анчинь авхла болх. Цааранднь бидн цалмдад авчкхвидн. Директор, багшнр, үр күүкд, көвүд — цуһар чамаг меднә. Эндр чамаг сурҗ шүлг умшулх. Сән-сән шүлгүдәсн умшад шуугулад хайчк, — гиҗ Коля Батан зүрк дәкн көндәв.
Тер хоорнд Сима орҗ ирәд, Батан галстукинь ясад, захинь чикләд, духи цацад кеерүлҗ авад һурвулн һарад йовцхав.
　　«Саак олимпиадт мини үздг күүкн мин болҗана. Тиигхд мини үр Тавна Яван терүг нанла таньлдулхар седсн бийнь би күүктә күн болад эмәһәд өөрдсн уга биләв. Тер күүкн ода күртл севгр йова гидг эн. Кемр тер болхла...» — гиһәд Бата ухалҗ йовтл:
　　— Бата, яһад тагчг йовад йовнач? Аанан саак шүлгән ухалҗ йовнч? Талдан юм бичә ухал, одак күүкнә тускар ухал. Би түрүлҗ одад таднд орм авнав, — гиһәд Сима гүүһәд йовҗ одв.
　　Хойр давхр ик цаһан герин нәр һарһдг ик хорад көвүд, күүкд, баһчуд диг дүүрәд орксн нәәрән эклхәр бәәҗ. Өмн дуңһрад, директор, багшнр сууцхана. Хоран барун өмн булңд, шар-шар зес бүрә-бүшкүрмүд, цань кеңкрг бәрсн баһчуд сууцхана. Теднә өөр гилвксн. хар ширтә пианинә өмн өндр нурһта хар үстә күүкн «белмб» гисн кевтә пианинә бернс деернь арвн цаһан хурһдан дерәлдүлҗ тәвсн сууна.
　　Коля Батаг дахулад орад ирв. Үүдн талаһар стулмуд хоорнд зогсҗасн, суусн баһчуд зә һарһлдад, бослдад һольшг кевәр Батаһур соньмсҗ хәләцхәв. Хальмг келнә багш баахн шар көвүн үкс босҗ ирәд Батала һар атхҗ мендләд, деегшән дахулад директор, багшнр, гиичнрлә мендлүлв. Багшнр зә һарһад еөрән суулһв.
　　Тер хоорнд хоран дунд суһд хойр, һурвн күүкдин өөр суусн Сима өөрән орм зааҗ дуудв. Коля Симан өөр одад суув. Багшнр Батала ю-бис күүндәд таарлдад ирсн цагла хальмг багш босад:
—Эндрк мана нәәрт, мана комсомольск баһ наста шүлгч ирсн бәәнә. Тегәд олн тадна нерн деерәс эн шүл-гчиг манд шүлгүдәсн умшҗ өгтхә гиҗ сурҗанавидн, — гнһәд Бата тал заав. Цуһар шууглдад альх ташлдҗ сурцхав.
　　Бата күлцңгү кевәр босад багшнриг йөрәһәд, нурһлҗ баһчудт нерәдсн лирическ шүлгүдәсн еңсг айсар урмдта кевәр умшҗ өгв. Баһчуд шууглдад, альх ташлдад дәкн, дәкн сурҗ босхад байрта кевәр тосцхав.
　　Бата сцен деерәс олна шууган, альх ташлдан, кесг сәәхн, көркхн нүддин хәләцд тевргдәд ярлзҗ инәһәд буув. Коля босад Батаг тосҗ авад өөрән суулһв. Сима өөрән суусн күүкдлә таньлдулв. Бата ца захд суусн күүкнәс авн экләд нерән келәд һаринь атхҗ мендлв. Сүл болҗ Симан өөрк күүкнд һаран өгв, тернь босад «Гернзл» гиҗ арһул нерән келснь соңсгдв. Батад тер күүкн бүрлзәд нүдәрн хәләсн болҗ медгдв. Бата Гернзл Сима хойрин хоорнд суув.
—Бата, өөрк күүкнчн эндрәс авн багш болҗана, — гиҗ Сима Батаг тохаһарн арһул түлкв.
—Йир сән, олнд тоомсрта багш болҗ, бийсләрн әдл багшнр олар белдҗ йовтн гиҗ йөрәҗәнәв! — гиһәд Бата Гернзлин һар атхв.
—Ханҗанав! Та сурһульчнрт тааста дегтр олар бичтн! — гиҗ Гернзл хәрү эргәд нүдән бүрлзүләд сәәхн өнг һарһҗ инәв.
　　Минь эн агчмд эн күүкн саак Батад үзгддг күүкн минь лавта медгдв.
—Кедү күүкд, кедү көвүд төгсквт? Альдаран һар-чанат? — гиһәд Бата үгән залһлдулв. «Би Элст тал һарх санатав» гисн үг тодрха соңсгдв. Сима Батан көл ишкчкәд, Колян чикнд шимлдв. Багшнрт нерәдсн концерт төгсәд, олна бииллдән болв.
—Нә, йовий! Кезәңкән һарһий, — гиһәд Сима Коляһан көтлв.
　　—Уй, энчн биилдг дасад авчклу? Шартуд бәәхдән» биилдго билүс, — гиҗ Бата Сима тал өөрдв.
　　—Дасхад авчклав, — гиһәд Сима Бата тал хәләһәд нүдән чирмчкәд биилҗ йовсн улс заагур орцхав. Бата Гернзлин өмн сөгдҗ сурв.
　　Гернзл дун уга төвшүн кевәр босад һартан бәрҗәсн бичкн торһн альчуран ханцнаннь үзүрт, баһлцгтан дурәд, Батата хоюрн олн заагур көтрлдәд орв. Гернзллә хамдан сурһулян төгсгсн минчхр улан халхта маштг хар күүкн эн хойрла туслцад эргҗ йовад Гернзл тал нүдән ирмәд ярлзҗ инәв. Бата эс үзсн болад Коля Сима хойр тал эргҗ өөрдәд Гернзлтә күүндәһән суңһв.
Биилҗ йовсн улс таҗрхарад, хошад, һурвадар хол-влдад һарад-һарад йовлдад, нәр төгскәд ирв. Коля, Сима, Бата һурвн Гернзлиг дахулад һарцхав. Бата Гернзлиг сүүвдҗ авад Коля Сима хойрин ардас һарв. Хойр давхр цаһан герин өнцгәс давҗ йовтл герин сег дорас нег күн шуд ирәд Гернзлүр өөрдҗ:
　　—Чи, хоогчн, нәәртән орл уга яһҗ йовхмч? Элстд күрхн угач! — гиһәд, Гернзлин барун ээмәс татад оркв. Бата сүүвдҗ эс йовсн болхла күүкн унҗ одн гив.
　　—Уй, яһҗ йовх күмч, күүкн күүнд һаран бас өргдв? — гиһәд Бата көвүнә өмн зогсв.
　　—Күүкн эс болсндан мә, чи ав! — гиһәд Батаг цо-харнь өгчкәд, һарад зулв. Гернзл хәәкрв. Коля хәрү эргәд иртл тер күн герин өнцг эргәд гүүҗ одв.
　　Одак күүнә нудрм Батан хамрла харһад арсинь жо-лвлҗ, халун цусн урлин хойр талаһар һооҗад оочарнь орв. Бата альчуран хамртан шахад Гернзл тал хәләв.
　　—Юн болв?! — гиҗ Коля Сима хойр Гернзлтә һур-вулн Батаг аарглв.
　　—Цаһан киилгтә, хар галстукта, хар костюмта хальмг көвүн. Генткн цокх гиҗ медсн угав, — гиһәд Бата альчуран эргүләд дәкн хамртан наав. Сима Гернзл тал «юн юмб» гих бәәдлтә хәләв.
—	Би меднәв, йирин тиим акад заңта көвүн.Заһс эд-бод кедг заводт көдлнә. Нәр болһнд нааран гүүҗ ирнә. Күүкдт нам амр өгхш. Намаг һарч йовсиг үүдн хоорнд үзлә, тегәд уурлҗ йовдг болхгов. Нанд юмб? Би терүнлә төр угав, ай йир акад заңта! — гиһәд, Гернзл Бата тал өөрдәд, биилҗ йовхдан баһлцгин ханцн дотр дүрсн цаһан торһн альчуран һарһҗ авад, Батан халхд наалдсн цус арһул арчв.
Коля һазрас нег чолу шүүрч авад одак көвүнә ардас гүүхәр седв.
　　—Коля, әрлһ, һә юмнла харһҗ һаран бичә бузрда! — гиҗ Бата хәәкрв. Сима Коляг бәрәд йовулсн уга.
　　«Чамаг иигәд чиндр цаһан альчурар эңкрлсн бәәдлтә арчад бәәхичн медсн болхнь, одак көвүһәр дәкәд чигн цокулхмн бәәҗ», — гиҗ санад Бата Гернзлин һарас бәрв.
　　—Тадн ик әәмшгтә улс бәәҗт. Дәкҗ танахн тал шидрдҗ болш уга. Әвр догшн, күүкдтән хару улс гидг эн, — гиһәд Бата Гернзлиг сүүвдәд уралан йовв. Коля Сима хойр арднь дахв.
　　Минь ода, одак көвүн гүүҗ ирхин өмн «не болх, би хәрнәв» гиж келкәр седҗ йовсн Гернзл ода хәрнәв гихлә одак көвүнәс әәһәд адһад хәрҗ йовна. Тер көвүнлә холвата, терүнд амн үгән өгчксн тогтур уга күүкн бәәҗ гиҗ эдн санх. Нанас көлтә терүц таньдго күүнәс гем угаһар цокулчксн Бата юн гиҗ санх. Яһдмб?! гиһәд Гернзл чееҗләрн гүвдлдҗ йовна.
«Йова йовҗ күүнәс цокулсн, ода нам энүнлә өөрдәд, чирә харһад күүндхт сән болв», — гиҗ Бата уха гүүлгҗ йовна.
　　—Та Элст балһснур һарчанав гиҗ саахна үнәр келвт? — гиҗ Бата җиирүлҗ сурв.
　　—Үнәр, тиигән һарх зевшәлән авчклав, — гиҗ Гернзл лавлҗ келв.
　　—Одак көвүн Элстүр һарчахитн яһҗ медсмб, хамдан йовхар бәәнт? — гиҗ Бата инәл уга сурв.
—Уга, долан уулд бәг. Күүкдәс   соңссн болхгов.
Тертн мел, «лошх кевтә наалдхар седәд йовань эн». Би нам эрт эндәс йовхла болх гиҗәнә, — гив.
　　—Медгдҗәнә, тиим болхла йир сән. Тегәд кезә йовх санатавт? — гиҗ Бата адһв.
—Хойр-һурвн хонгас йовх санатав. — гив.
　　—Не, тиигхлә хамдан йовий? Нег аю нам сән болв, — гиҗ Бата Гернзлин чирә хәләв.
　　—Та кезә йовхар бәәнт? — гиҗ айстан сурчкад, Ге-рнзл эмәсн бәәдл һарв.
　　—Кезә йовхан келчктн, тер цагла би белмб. Зуг нег өдр өмн келчктн. Маши дуудҗ авад йовад одхугов. Одак келснтн үнн болхла моньдас көвүнәс эрт хуурч йовтн, — гиҗ Бата санамрдв.
　　«Энчн намаг тәвш уга деерән һарсн бәәдлтә, үнәр иим цаһан саната күн болхий», — гиҗ Гернзл агчмд дотран санад Бата тал нүднәннь булңгар хәләһәд оркв.
　　—Би танд Элст күртл тууль келҗ өгәд, ду дуулад одсв. Ду, биид зөвәр дурта күн болҗ медгдләт. Би таниг арвн зурһан сар уралан үзләв. Терүнәс нааран таниг үзҗ чадсн угав, ода әвр гидгәр болвсрад бәәҗт. Күн гиһәд иигәд харһдг юмнҗ, — гиҗ Бата хөкрлв.
—Альд үзләт? — гиҗ Гернзл зөрц сурв.
　　—Үзх биш, хальмг бииз бүшмүдтә, хатхмрта хавчдг махлата биилхтн, хойр альхан цоортл альхан ташлав, — гиҗ Бата инәв.
　　—А-а, олимпиадт үзсн болхговт. Терүнәс нааран арвн зурһан сар болв гинт!? Бидн нам мартад хуурлавидн. Та яһад тодлад йовнат? — гиҗ Гернзл өврсн  бәәдлтәһәр сурв.
　　—Цецкәд сәәнәр үзгдәд, чееҗд батар далдлсн юмн мартгддмн биш! — гиһәд Бата Гернзлин һар бий талан шахад оркв.
　　—«Чееҗд тодлгдла» гиснтн иткгдҗәхш. Тиигхд мана өөр «атхр хар үстл» йовлус. Тертн номан төгсклү? Ода хама бәәнә? — гиҗ Гернзл Батан нүд хәләв.
«Теңгр цокчкв! Энчн мини тууҗ меддг бәәҗ!» — ги сн ухан Батан толһан экәр нүд чирмтл цәкләд бахлуртнь ирж зәңгдрв.
　　—Сурһулян төгсклә, хама йовхинь медхшив. Бидн... Бидн бичг авлцдган уурлавидн, — гиҗ Батан үгмүд оралдв.
　　Айстан үгин аюд сурчкад, Гернзл эмәһәд зөвәр мо-шкрв.
　　—Уй, би айстан танла бура йовҗ җилә һазр йовчкҗв. Бата, би хәрнәв. Та өңгәр хамран шавтавт, мини гем. Өвднү? — гиҗ өр өвдсн болҗ сурад тотхад зогсв.
　　—Гем уга, «малян шарх эдгдмн». «Теегт теля беля хойр ноолдҗ терүг хаһцулхар одсн уладан мергн толһадан цуста хәрҗ» гидг тууль меддвт? Түүшлҗ юмн болв. Танла хамдан йовад хамран цокулсндан һундрхҗахшив. Бүрүц Колян күртл йовхнтн. Бидн таниг герттн кургчкнәвидн, — гиһәд Бата зогсв.
　　—Юн болҗ одв? — гисн Коля Сима хойр күцҗ ирцхәв.
　　—Симочка, Коля, гемим тәвтн! Би тадна седкл тевчәд йова-йовж тана герин өөр күрч ирҗв. Ода хәрнәв. Одак хамдан төгсгсн үр күүкдм куләҗәдг болх. Эндр теднләрн шууглдх улсвидн. Маниг хайчкад, әмт дахад йовҗ одв гиҗ му санцхах, — гиҗ Гернзл цәәлһв.
　　—Уга, манад одад цә ууһад һар, багш болсн нерән йөрәлһ, — гиҗ Коля Гернзлин һарас авч урхдв.
　　—Гернзлин зөв, эндр өдр үр күүкдәсн салад йовҗ одхла эвго болх. Гернзл ирнәв гисн хөөн ирх. Маңһдур ирнч? — гиҗ Сима Гернзлиг күзүдв.
—Ирнәв, ирнәв, — болв.
　　—Би маңһдур таниг театрт дуудхар седләв. Ода үзҗәнт? Иим хамхрха хамрта танла йовҗ болш уга. Тер учрар таниг зөв гихлә би таниг нааран Колян тал дуудҗанав, зөвтә? — гиҗ Бата Гернзлин хойр һараснь, хойр һарарн авад өмннь зогсҗ сурв.
—Зөв, зөв, маңһдур ирнәв, — гиҗ толһаһан гекв.
Не, та хойр залу Гернзлиг гертнь   күргчктн, би хәрнәв. Зууртн одак азд көвүн харһдг болвза, болһатн, — гичкәд Сима Гернзллә теврлдҗ мендләд герүрн орв.
Бата Коля хойр Гернзлнг хоорндан сүүвдҗ авад хәрү һарцхав.
Зөвәр йовҗ йовад бүтң болсн уульнцар орад ирцхәв.
　　—Энтн одак хамр авдг «хар нохала» әдл харһдмн болвза «һанзан» һарһҗ авлһта, — гиһәд Бата барун таша деерк шалвриннь хавтхд йовсн бичкн хар «браунинг» пистулан һарһҗ авад костюминнь зүн биидк дотр хавтхд дүрв.
　　—О, мана күн энүгән авад һарлч? Сән болҗ. Одак цохарн өгсн күүг яһад эс хавч. Би болхнь шилвинь таслх биләв, — гиҗ Коля агсрв.
　　—Уй, әрлһтн тиигҗ болдв? — гиҗ Гернзл әәсн бәәдл һарв.
　　—Олн күн заагт, герин өөр тиигҗ болдмн биш, иим сиирг һазрт болхла әәлһҗ болхмн билә, — гиҗ Бата санамр келв.
«Иим арһта, бийән бәрмг күн бәәҗ», — гиҗ санад үүмҗ йовсн Гернзл санамрдв.
Тиигәд һурвулн шууглдад йовҗ «Братск садин» өөр ирҗ йовхла генткн одак хар костюмта көвүн өөрән хойр кү дахулсн һартан моддта һарч ирәд:
　　—Эй, Элстин күргд! Әмн кергтә болхла өөрк күүкән нааран йовулчктн, тер ирсн хаалһарн хәрү хәртн! Гернзл, би чамаг Элстд күрхн угач гиҗ келлүс, нааран нов! — гиҗ хәәкрв.
　　Гернзл Батаг теврәд хәәкрхәр седв. Коля Гернзлин һарас авад:
　　—Айдҗа, кен хәрү хәрдгинь хәлә! Бата, шулуд, нәрн шилвәрнь өг! — гиҗ Коля хәәкрв.
　　—Коля! Өөрк Гернзлән авад хооран һар! — гиһәд Бата пистулан санамр һарһад авв, Гернзл хойр чикән бөгләд, толһаһан Колян өрчд шахв.
—	Әмн кергтә болхла әрл цааран! Күүкн кергтә болхла наар! — гиҗ келн, Бата толһа деегүрнь хаһад оркв. Арднь йовсн хойр нөкднь хәрү һарад модн заагур орв. Хар хувцта көвүн доран хәрү эргәд гүүв.
　　—Шилвәрнь ха! Гүүдгән уурх, бәрҗ авхмн! — гиҗ Коля дөгәҗ өгв. Бата арднь орҗ көөлдәд модн заагур орулҗ дәкн нег хачкад:
　　—Харңһу сө хань болш уга, хар буданд хать болш уга, хамр мааҗхас талдан юмн уга хамхул бәәҗ! Хойр көлнь һазрт күрсн уга! — гиҗ Бата инәҗ келв.
　　—Не, Гернзл, одак «күргән» ямаран күүһинь медвч? Маниг уга болхла чамаг зөвәр зовахмн бәәҗ. Хәләһич нөкдмүдән дахулҗ ирәд гетҗәсн бәәҗ. Бидн тиим улсиг тиигәд тавн ухаһинь тараһад оркдг улсвидн. Ода терчн Батаг йовтл чамур шидрдхн уга, — гиҗ Коля Гернзләр шог кев.
　　—Бидн нөкәдүрәс йовн гиҗәнәвидн дәкҗ тер Герн-злиг дөөглҗ чаддмн биш, тиимий? — гиҗ Бата Гернзлиг сүүвдв.
　　—Коля, тиим үг, буйн болтха, бичә келтн. Би терүн-ләтн төрүц төр угав. Бийнь тиигәд нанур наалдад әәлһәд алх-булх болад сүүдр болад дахад йовна, би яахв? — гиҗ Гернзл уульңнҗ келв.
　　—Нег юмн бәәҗ кевтә «һал уга һазрас утан һардмн биш». Хаһа йовсн бийнь дәврәд йовб. Дурн гидг тер. Әәмшг өөрдхлә әмән авад зулв. «Коварство и любовь» гидглә әдл юмн болв, — гиҗ шог һарһҗ инәв.
　　—Бата, таниг тиигҗ санхлатн би өөлн гиҗәнәв, — гиҗ келчкәд, «иигҗ хойр күүнә хоорнд өңгәр хар гөрлә харһдг юмн бәәҗ» гиҗ Гернзл санв.
　　Гернзлиг күүкд бәәдг гериннь һаза күргҗ ирв. Дуулдад бииллдсн, шууглдсн ә һарна.
　　—Гернзл, эндр күүндсн үгдән бат болтн. Би маңһдур хамхрха хамрта ирҗ чадш угав. Өдрәр әмтн үзхлә ичр болх. Танур эн Коля ирх, та Колята күрәд иртн. Сима бидн хойр цә чаннавидн, төв сәәхн зүүд бәрҗ хонтн! — гиһәд Бата Гернзлин һар атхв.
—Ирнәв, эрк биш ирнәв. Та энүндән Симад келәд эм түркәд бооһад хонтн, — гиһәд, сана зовсн бәәдлтэ Батан шарх хәләв. Коля бас һар авч мендлв.
—Бата, одак халдан, ноолдана тускар күүнд бичә келтн, ней? — гиҗ эвлсн бәәдлтә арһул келчкәд, Гернзл герүрн орв.
Бата Коля хойр зөвәр байрта хәрәд һарцхана.
—Одак «зөргтә күргд» эн алднд эргҗәдг болвза, хәләһәд шүүрдәд һарий. Теднчн маниг йовҗ одсинь мед-хләрн одак күүкд тал ирәд нәәринь тарах, — гиҗ Коля саглҗ келв. Хоюрн күүкдин бәәсн гер эргҗ хәләһәд, одак ирсн хаалһарн зууран шалтан уга хәрҗ ирцхәв.
—Гернзл маңһдур ирх болву? Сәәнәр негинь таслҗ күүндвт? — гиҗ Сима тосв.
—Күүндх биш, күүкнәс келтә халдад, ноолдад болад бәәвидн, — гиҗ Коля хувцан тәәлв.
—Яһад? Одак дәкәдий? — гиҗ Сима үүмв. Коля одак хаалһдан болсн йовдлын тускар дөгәҗ келв.
—Ю, әәҗәнәв, яһсн өздң юмсудв! Күүнә хамрас цус һарһчкад, тернь баһдҗ йовхмб? Хордҗ йовснь тер болҗахгов. Тиигәд әәлһәд көөснтн сән болҗ. Терүгичн бийим дахад амр өгхш гиҗ Гернзл келҗәлә, —гиҗ Сима көвүдиг магтв.
　　Күүкд кень альдаран йовҗахан, багшиннь кедлмшәч яһҗ эклхән, кен негнләрн залһлдата бәәхән күүндлдәд, шуугҗ-шуугҗ зөвәр ора орндан орцхав. Шам унтрв, ә-чимән уга болв.
　　Гернзл орндан орад кевтснәс нааран нөөрнь хатв. Акад юмб? «Цецкәд үзгдәд, чееҗд батар делгдҗ одсч юмн мартгддмн биш» гиҗ Бата яһад келв? Тиигхд тодлад авчксн болхла, ода күртл бичг бичҗ, күн кевтэ таньлдл уга яһад йовад йовсмб?
Олимпиадт маниг үзхд өөрән нег күүктә оньдин йовдг билә. Тер күүкинь Батан келсн күүкн гиҗ манахс келцхәдг билә. Дәкҗ терүнә хөөн тер күүкнәсн салҗ гиҗ мана күүкд келҗәлә. Тернь үнн болхий? Тер күүкнләрн удан үүрлҗ йовх күн талдан күүкнлә холвлдх саната болхий? Худл болхла! Үзг-чиг уга көвүн кү иткҗ болш уга. Кемр тер күүктәһән бәәһә бәәхлә, ямаран ичр болх! — гиһәд сүүҗән соляд буру хандад кевтв. Дәкәд хойр нүднь модар теләтә юмсуд кевтә аньгдхш.
Бата күүктәһән бәәһә-бәәхлә, Коля Сима хойр яһад иигәд сәәһинь хәәһәд, бүүринь белдәд йовх билә. Сима маңһдур нег юм келн гиҗәх бәәдлтә. Коля Сима хойр Батан итклтә иньгүднь: хамдан өсәд, хамдан сурһуль сурад, нег ааһта, нег шанһта йовсн улс, нег-негндән харта болх зөв уга. Ю, ичкевт, Бата мини тускар ю санҗадг болх? һацата юмн кевтә түрүн таньлдсн өдр, одак цог ишксн ноха болад Бадм-һәрә ирҗ йовхмб. Намаг терүнлә холвлдата гиҗ Бата харлҗадг болх, ичкевт. .Маңһдур хамаран хәләҗ одхв? Однав гиһәд үгән өгчксн, эс одхла яһсн бәрг уга салькн күүкмб гиҗ санх. Коля Сима хойр цаһан саната сәәхн заңта улс, нама эс ирхлә тедн ю санхв. Мини төлә, намаг харснав гиһәд биидән шав авсн Батан седкл бас һундаҗ болш уга. Бата цаһан саната, кү күндлдг әрүн цевр күн болх бәәдлтә. «Тана төлә цокулсндан һундрҗахшив» гив. Тер ямаран сән үг гиҗ санад, муусхлзад инәчкәд, яһдг болвчигн маңһдур однав гиһәд, ухала бәәҗ өрин өмнхн Гернзл нөөртән диилгдәд унтад одв.
　　Маңһдуртнь Коля көдлмшәсн эрт ирәд Гернзлиг дахулҗ авч ирхәр травмайд сууһад йовад одв. Ут коридорт күүкд бәәсн хоран үүдн тус кү күләҗәх бәәдлтә кеерчксн хойр кевүн зогсҗана. Коля тедниг эс үзсн болад шудтан йовад күүкд бәәсн хоран үүд цокв. «Буйн болтха, ортн!» гисн ду соңсад, Коля орад йовҗ одв. Хойр көвүн алң болсн бәәдлтә нег-негән хәләлдәд үлдв.
Гернзл өцклдүркәсн талдан хувц өмсәд кеерчксн, толһаһан самлҗ сууҗ.
— Кезәнәһә күүкд күн толһаһан самлҗасн цагла залу күн хорад орҗ ирхлә «сансн кергнь күцдг», «сән йорта юмн» гиҗ иигҗ мендлдг бәәҗ, — гиһәд, Коля Гернзлин толһад барун һаран арһул күргәд мендлҗ инәв.
　　—Җирһл, таньлд, мана таньл, — гиҗ Гернзл усна дольгаһар эрәтрсн ут атлс саглрсн үсән хойр һарарн нурһн деерән хайн, стол деер кенчр илврдҗәсн күүкнд келв.
　　—Җирһл, — гиҗ һаран өгәд күүкн Коляд стул тәвҗ өгв.
　　—Би таниг үзләв, — гиһәд Коля күүкнлә күүндҗәһәд барун һариннь баһлцгт бәәсн хар бүрәстә часан хәләв.
　　—Адһҗант? — гиҗ Гернзл эс медсәр сурад, бийән белдв.
　　—Бата Сима хойрин зарцар ирләв. Тана һаза зогсҗах «харулчнр» үзчкәд эрт йовхм яахмб гиҗәнәв. Эднчн өцклдүркс болвза, «цаатн Бата аашна» гихмн бәәҗ, — гиҗ Коля инәв.
　　—Өцклдүрк өздңгүд манур илгәҗ. Бидн одшговидн гиҗ келләвидн. Эдн иигәд үсән өгсн алмсмуд болад эргәд бәәцхәнә. Коля, би эн үр күүктәһән йовхар бәәнәв. Та юн гиҗ саннат? — гиҗ Гернзл Җирһл тал заав.
　　—Буйн болтха! Чик эсвлҗт. Нег үлү һазатн «үсән өгсн алмс» бәәһә бәәтл Җирһлиг һанцарһинь үлдәҗ болш уга. Белн болвт? Йовцхай, манакс күләҗәдг болх! — гиҗ Коля зүдәҗ босв.
　　Гернзл үр күүктәһән Коляг дахад, үүдн хоорнд бәәсн хойр көвүнә өөгүр эс медсн болад һарцхав. Хойр көвүн эднә ардас дахлдҗ һарад  үүднә өөр үлдцхәв.
Бата хот кеҗәсн Симад амрсар нөкд болхш. Бийән ясад, терзәр шаһаһад, һаза һарад үүмәд бәәнә. Коля гиичнрән дахулсн:
　　—Өгнәв гихлә негинь дахулдг, өгхшив гихләнь хойринь дахулад ирдг күмб! — гиһәд байрта орҗ ирв.
—Буйн болтха, таднас гемән эрҗәнәв! Би үр күүктәһән ирҗ йовнав, — гиҗ Гернзл мендин дару гемән эрҗ үр күүкнләрн таньлдулв. Гем уга, хәрнь шуугата сән болхгов, ирсндчн хан-җанав! — гиҗ Сима күүкиг көтләд орв.
—Үр күүктәһән ирснчн йир сән болв. Эс гиҗ чи һанцардад бәәх биләч, — гиһәд минь эн саамд Гернзлнг «чи» гиһәд Бата сүүвдәд ормднь суулһв.
Гернзл чирәһән һариннь нурһар халхлад эс медгчәр, мусг гиҗ инәв. «Мууха юмб, айстан энүг «чи» гиһәд оркв билтәл. «Чи гисн —чичсн әдл, та гисн — таалсн әдл» гиҗ хальмг улс келдг билә. Шин таньлдсн багш болсн кү «чи» гиһәд орксн әрвҗ уга модьрун үг болад  одв, яһв?» — гиҗ Бата дотран түңшв.
　　Гернзлд болхла Батан келсн «чи» гисн үг цань уга таалмҗта эңкр үг болж медгдв.
　　«Чи» гисн үг чирә хаһрад нег-негән таняд өөрхн үр, нньг болад ирсн цагт келгдҗ одна. Бата икрхг уга күл-цңгү күн болад намаг өөрхн үр, иньг гиҗ санад келҗлнә, нам тернь сән», —гиҗ Гернзл санв.
Сима сав-саңхан арчад, хотан тәвәд, шог-нәр келәд, сәәвр җоралад хурлзад бәәнә. Гернзл ә уга босад, хот кедг хораһур орад Симад нөкд болхар седв.
—Уга, бидн гиич күүһәр юм келгдн угавидн, бийән буднач. Мнни хот цуг белн, суутн! — гиҗ Сима Гернзлиг хәрү суулһв. Дарунь стол хотар дүүрч бүркгдв.
—«Гиҗгтә күүкд, герин залмҗ» гидг тадн, күүкд, деегшән суутн, — гиһәд, Коля күүкдиг деегшән суулһад Гернзлин дару Батаг суулһад бийнь дахуль күүкнә өөр суув.
—Не, эндрәс авн сән таньл-үзл болҗ йовцхай! Сурһулян төгсгсн, мана хойр күүкд, олнд тоомсрта, сән багшнр болцхатн! Седкләрн таарта күргдлә харһтн! — гиҗ Коля инәлһв.
—Батаг бас йөрәтн! — гиҗ Җирһл Колян оньг эзлв. Гернзл Җирһлиг чимкәд оркв.
—Не, мана Батан эн сүүрдән сансн сананнь эрк биш күцх болтха! — гив.
—Бата, ю санҗанач? Кел! — гиҗ инәлдв.
　　—Бата багш күүкән санҗадг болх! Энүнәннь күүкинь йөрәтн! Күүкнь бас багш гиҗәлү. Энтн таднас нууҗана, — гиҗ Җирһл хөкрлв.
　　—Мана күүнд күүкн уга. Терүгинь би меднәв. Тана соңссн зәңг—дими зәңг. Энтн ода деерән «бөөрәсн чигн уга, нуһлурасн чигн уга күн» бәәх һанц баатр, — гиҗ Сима тачкнҗ инәв.

　　—Тегәд ода мини күүк үзхәр бәәнт? — гиҗ Бата чаһрта сөңгән авб. — Үзхәр бәәнәвидн, — гиҗ шууглдв.
　　—Мини келсн күүкн минь ода тадна өөр сууна... — Цуһар тагчг болцхав. — Алькнь медгдх! — Гернзл тал хәләһәд: — Тер күүкнә төлә сөңгән өргий! — гиҗ Бата босв. Цуһар шууглдад ундан эдлцхәв. Җирһл Гернзлиг дораһар чимкәд оркв. Гернзл тертән эс авсн бәәдл һарв. Тиигәд шууглдҗаһад, патефо дуулулад бииллдв. Эн асхн Бата Гернзл хойр нег-негән «чи» гиҗ чирә хаһрҗ йосндан таарцхав.
Сима хойр күүк дахулад һарв.
　　—Не, иньг, ямаран, таасгдҗану? — гиҗ Коля Батаһас сурв.
　　—Ю келхв! Зуг «гүүх нохад суух ноха саалтг болна» гиһәд одак саалтг болх бәәдлтә, цугинь меднә. Үгдән бат болх бәәдлтә күн. Тоолад, тончад, саглад бәәнә, — гиҗ Бата саналдв.
　　—Учр уга. Чи таассна хөөн чирәһинь нааран хәләлһҗ болх, — гиҗ Коля Батан уха медҗ келв.
　　—Не, Гернзл, одахн мини келсн үг ода итквч? Күүкн уга гиҗ би келлүс. Терүнәсн кезәнә хуурла. Тер күүкинь би меднәв. Кесг хамдан нәәрлҗ йовлавидн. Би тиигхд энүнәсн хуур гиҗ Батад келләв. Коля бас келлә, ода «тана келсәр болв» гиҗ Бата бийнь келнә. Ода энчн чамд саната бәәнә. Зуг сәәнәр шинҗлҗ автлан үг келх күн биш. Өцклдүрк көвүдлә әдл күүндән гиигнәс өгәд йовдг күн биш. Хәрнь «төмриг халун деернь давттмн». Эн көвүнлә харһсн күн, хөвтә болхмн, — гиҗ Сима Гернзлд илднь келв.
—Чи юн гиҗ саннач? — гиҗ Сима Җирһләс сурв.
　　—Мел дигтә болҗана. Эн хойр заңгарн чигн ирлцхмн, йөрәҗәнәв! — гиҗ Җирһл Гернзлиг теврв.
　　—Әрл цааран! Бата күүктәг әмтн цуһар меднә. Энү-нәннь тускар күүнд бичә келтн, зәңг тарҗ одх, ичкевт. Хәрх болҗ йовна, — гиҗ Гернзл күүрән бийәсн зааглв.
　　—Эврән мед. Мини цаһан седкләс өгчәх селвгм тер. Би чамд хар санх билүв, — гиҗ Сима Гернзлиг сүүвдәд герүр орцхав.
Герт орад шууглдад, цә ууҗ авад хойр күүкиг гертнь күргцхәв.
　　—Не, Гернзл, нөкәдүр йовий? Би маши дуудулчкув, — гиҗ Бата генткн чочаҗ сурв.
　　—Йовх санатав, — гиҗ Гернзл Җирһл тал хәләв. «Эн бийнь дахад йовхар бәәнә, гиҗ әмтн санхий? Эвго болад одв, яһв», — гиҗ Гернзл айстан келчкәд, дотран санад оркв.
　　—Юн санан бәәх билә, йовад од. Маңһдурас авн мана хорад күн үлдҗәхн угахн. Би маңһдур асхлад йовх санатав, — гиҗ Җирһл сүүвдҗ йовсн Гернзлин һаринь атхад оркв.
　　—Йовх болсн хөөн юуһинь хооран саанач. Белн ма-шинд йовад од. Би даруһас кергән дүусхв. Сима бидн хойр та хойрт гиич ирнәвидн, — гиҗ Коля шоглв.
　　—Эрк биш ирнәвидн, та хойр маниг иртл хүрмән кечквзәт, бидн яһдгҗ тадниг, — гиҗ Сима шоглҗ шуу-гулв. Эн келснд Гернзл ацг эс авснднь Бата икәр байрлв.
　　Хойр күүкн, эдн күргҗ ирснднь ханад, һармудынь атхҗ мендләд, үүдн хоорндан маңна тиньгр үлдцхәв.
　　Батала альх атхҗ мендлсн Гернзлин һар, ярлзҗ инәһәд хәләсн йорал уга хойр хар нүднь Батан зүркиг бий талан сорнц болдар татсн болад одв. Бата күүкдәс заагрҗ һарчкад, ардан хәләһәд, һаран дайлх болһндал көлмүднь тушгдад цааран йовх дурнь күрхш, гейүрсн бәәдл һарад йовна.
　　
Сима Бата тал өргән заңһад Коляһан тохаһарн түлкәд оркв.
　　—Не, мана күн, юмн болх бәәдлтәй? Юңгад эс күү-ндвч? — гиҗ Коля иньгән тач авад сүүвдв.
　　—Ю күүндхв. Мини келхәр седсиг та хойр күргәд келчквт. Тер күүкндтн келәд керг уга. Күүнә хәләцәр медх бәәдлтә күн болҗ медгдв. Ода цааранднь мини хөв-йөрәл медх. Та хойрт икәр ханҗанав, ачитн мартхн угав. — гиҗ Бата үнн седкләрн келв.
　　—Тер бишв, эн хойран седкл харһх гиҗ би келлүс. Ода, Бата, эн күүкиг хойр нүднәннь харанас холд бичә тәв. Терчн ода деерән ик гидгәр уха туңһаҗана. Цастаһас салсан күмн кевтә цәәлһҗ иткүлх кергтә, болад бәәснь тер, төмриг халун деернь давтх кергтә, — гиҗ Сима селвгән өгв.
Бата Сима Коля хойриг гертнь күргәд орулчкад гос-тиниц талан адһв.
　　Үүдән хааһад, стол деерк шаман шатачкад, нар-цар йовад түүрчәд, уха туңһаһад, зүркнләрн күүндәд, сууһад бичв:
Атлс хар күклнь Ар нурһмднь шавшна, Авальдан нерәдсн зүркнь «Авдртнь оньслата» шугшна
Күгдлсн келкә зүркән Кендән хадһлсн болхв, Күүкнә далдлсн дурн Кенүр кецәнә гихв?
Цецгән альхнд тогтсн Цегән чиигин өңгтәч, Мелтәһәд тагчг тунад Медмҗ угаһар хәләнәч.
Хальмг күүкн дуран Хадһлад нуудгинь яахв, Хөвәр учрсн чамасн Хәәмнь кенән давулхв...
—Кемр Гернзл намаг дахад йовхла, эн дууһан Элст күртл дуулад однав, — гиһәд дәкн, дәкн умшад дуула бәәҗ дуундан духуцад унтв.
　　Гернзл Җирһл хойр эндр салад йовхиннь өмн сүл асхн хорадан хоюрн хонҗана.
—Миниһәр болхнь, чи хөвтә күн бәәҗч. «Кевтсн темәнә амнд ки хамхул орна» гиһәд, чамд гертән бәәһә бәәтлчн кишг эврән орад күрч ирв. Бата бод гисн сәәхн заңта керсү көвүн. Миниһәр болхнь, төрүц эн кү өңгрүлхмн биш гиҗ меднәв, би болхнь... — гиҗ Җирһл үлү үзсн бәәдлтә келв.
—Би эврән меднәв, нанд бас таасгдна. Йир эвлүн, җөөлн өр өвч күн болҗ медгднә. Тер Колянас нааран ирхдән мини хурһд атхчкад мел иләд эңкрләд йовв. Эндр асхн мендлхләрн альхнасм атхчкад арһул татад зүркндән һарим шахв... һарнь йир халун:.. Хәләцнь ямаран! Хойр нүднь йир җөөлнәр таалҗ хәләнә. Яахв арһ уга! Тер холв, теңгр холв? Цаста манас түрүлчкв. Тиим удан үүрлҗ йовх күүнә хоорнд орхла му нерн болх. Тернь соңсчкад ирәд аздлхла яахв, — гиҗ Гернзл саналдв.
　　Иигәд эн хойр күүкн өр цәәтл гилтә му-сәәһән күүндәд хонв. Маңһдуртнь асхлад Батад илгәсн машин ирв. Бата Колянд гүүлгҗ ирәд Коля Сима хойриг суулһҗ авад күүкд бәәдг герт күрәд ирцхәв. Хош хорад бәәсн күүкд, көвүд Җирһлиг йовулхар теднә хорад хурсн шууглдҗаҗ.
Сима гүүҗ орад Гернзлиг дахулад һарад ирв.
—Ю, би таниг зог кеҗәнә болһад, эндр яһад болв чигн Иҗл һатлҗ хонслч гиҗ белдҗәләв. Герт ортн! — гиҗ Гернзл Коля Бата хойрла мендлв.
—Бидн күүһәр зог кедг улс бишвидн, — гиһәд, Бата Коля хойр бууһад шууглдҗасн көвүд, күүкдлә мендләд Җирһлин хаалһинь йөрәв.
Не, «мордхин үг негн, машинә төгә дөрвн» мо-рдх цаг болв, —гиҗ Коля шоглад, Батата хоюрн Гернз- лин чемода, баглата хувцинь авад һарцхав. Гернзл үр күүкд, көвүдлә мендләд, Җирһлләрн үмслдәд, бичг бичлцх болад һарцхав. Цуг бәәсәрн һарч маши аарглцхав. Күүкдин зәрмснь «шивр-шивр» гилдәд Батад оньган өгцхәв. Бата Гернзлиг шоферин өөр сүүһәснь өргҗ суулһад, гүүлгәд һарцхав. Көвүд, күүкд һарарн дайлдад үлдв.
Минь эн агчмас авн «Гернзлиг Бата авад йовҗ оч. Гер-мал болчкҗ», — гисн зәнг базр, балһсар дүүрв.
　　Коля Сима хойр гиичнрән гертән авч ирәд тооһад, хошинь ачад, «менд байрта харһий!» гиҗ хаалһинь йөрәһәд йовулв.
　　Машин һурьвксн ут хаалһдан орад һаньдглҗ гүүв. Хаалһин кевәһәр самин шүдн болад дерәлдсн суцһугин бахнс «сән менд йовтн!» гисн «сеңгән өрглдҗ» дуулад, суһрад үлдәд йовцхана.
　　Бата шоферин ардк суудгт Гернзлтә тохатохаһарн харһлдад суусн хевдән байсад, ода деерән нам хама йовхан, яһҗ йовхан мартсн бәәдлтә. Зуг ямаран үгәр келҗ, эклҗ күүкнәс үг һарһҗ авхан санад түншҗ йовна.
Хо бүрүл болад, холын баран үзгддгән уурад харңһутрад, теңгр һазр хойрин ниилвр өргн, хар төгә бүс болад хүмгдәд ирв. Гернзлин әәснь күрәд Бата тал улм өөрдәд суув. Хурдн хар машин герлтә шамарн хар тө-гә бүсиг таслад, эрәд уралан өрвкәд йовна.
　　—Ода хур орхла яахмб? Кемр кеер хонхла яахмб? — гиж Бата Гернзл тал улм шахлдҗ суув.
　　—Ода деерән эн эҗго теегт йовсн көндә машинә эздүднь болҗ йовхан хоюрн медҗ йовна. «Гүңгр-гүңгр» гилдәд күүнднә, зәрмдән байрта инәлднә.
«Бата, бичә өөл, би хойр күн хоорнд орҗ чадш угав! Чамд күүкн бәәхиг би кезәнә... Ичр болх!» гиһәд хәрү цокад йовсн үгмүд әрә соңсгдна. Цаарандк үгмүдинь өмн суусн атхр шар үстә, корньһр хо цаһан көвүнд күргл уга сөрүд хар салькн суһчад, машинә ард авад шивәд йовна. Көвүн сонсв чигн аңхрхш. Зуг хая-хая маңна туск нүр-гертән хәләчкәд: «Иим эңкр улс юнгад эс үмслдҗ йовхмб?» — гиҗ алң болад машиһән улм зүдәнә.
«Үкләс үргсн күн кевтә мууха хурдар гүүлгҗ йовхмб энчнь, — гиҗ Батан ур күрнә. — Бензинь чиләд зогсхинь яһна», — гиһәд инәднь чигн күрнә.
Хамаһар сө чилснь медгдсн уга. Өр хоорхин өмн: теегин каңкнсн аһарт, тохалдад суусн шин нньгин тевчнгү седклд согтад, машинә шүрүнд саатулгдад Гернзл гекн-цокад үрглҗ йовад, Батан өвр дерләд унтад одв.
　　«Хол хаалһ хойр кү иньг кенә» гидг эн. Әмим авлм әмтәхн аршамч аль хөв-йөрәлим хордаһад оркх хормч?» — гиҗ санад, Бата Гернзлин хойр альхинь арһул атхад, иләд хойр шамин герлд үзгдсн хаалһин дел хәләһәд, даңшҗ энүг эс серүлхнь сән билә гиҗ хойр нүднь һал асад ик гидг таалмҗта йовна. Дегд болһанав гихләрн:
　　—Эргтә, эргцтә һазртнь болһаҗ йович, хәәмнь. Эн күүкн даңшанд келән зуучкдг болвза, — гиҗ Бата шоферт арһул келв.
　　—Хәләһә йовнав. Эн күүкндтн келән зууһад оркм шүдн урһад уга бәәдлтә, кедү сар болсмб энтн? — гиҗ шофер хөкрләд Бата тал нүдәрн ирмчкәд, нилхс саатулдг дууна айс арһул дуулҗ машиһән туув...
　　Элкнь унтад, эрг-дург гиҗ йовсн шофер хаалһ көндлң керчсн бичкн хорҗңнур оньһл уга машин «таш» гиһәд даңшв. Гернзл өсрәд серв. Нарн арһмҗ турш өөдлҗ. Элст өрин маңһарт альхн деер тәвсн альмн мет дүңгәҗ үзгдв.
　　Гернзл Батан чирә хәләчкәд, мусг инәһәд, чирәнь улаһад бийән гемнсн бәәдл һарад ормдан суув.
　　— Не, ямаран зүүдн орв? һәәвһә гидгәр унтвч, — гиһәд, Бата өвр деерән унсн Гернзлин өвр сам авад, үснднь хатхад, үсинь хойр һарарн хооран илв.
Гернзлин һарнь унтрад, Батан хурһдын утр орад бәәҗ, альхнь омун чиигтә...
　　—Бата, би өмн һарч суунав, — гиһәд Гернзл шофе-рин өөр суув. Удл уга күүкнә герин һаза ирәд зогсв.
　　—Ээҗ, менд бәәнт! Күүкитн авч ирүв, — гиҗ Бата Гернзлин чемода бәрсн орҗ ирв.
　　—Ю, хәәмнь минь күрч ирвч? Зәңгән өгдг бишв. Хәлән гиҗ хойр нүдм оңкиҗ одв! — гиһәд, өндр нурһта ярһа хо цаһан эмгн куүкән теврәд үмсв.
　　—Бата, цә ууһад һар! — гиҗ Гернзл һархар бедрҗәсн Бата тал җөөлн нүдәр хәләв.
　　—Су, су, көвүн. Өрүн цәәлә харһсн күн цә уудмн,— гиҗ эмгн хансн бәәдлтәһәр күүкн талан хәлән бәәҗ келәд цәәһән самрв.
　　—Адһҗ йовлав. Болв шүүчксн цәәлә харһхла белгтә-йорта юмн гиҗ көгшд келдг билә, — гиҗ Бата шофер көвү дуудв.
Бата Гернзл хойр селн-селн һар деерән ус кеҗ өгәд нүүрән уһацхав. Гернзл Батад ханад, һаза һарад машинә өөр зөвәр удан нег-негән хәләлдәд күүндв,
　　—Я, болҗл ода, герт ор, амрч ав, — гиһәд эмгн һарч ирв. Бата Гернзлин һар атхчкад, заагрх дурнь күрхш. Гернзлин үсн деер наалдсн өвснә бүр чимкҗ авад, Бата зүн өрч деерк даһмдан дүрәд инәв. Терүг үзчкәд эмгн Бата тал му нүдәр хәләһәд күүкнәннь өөр ирв.
　　—Не, ээҗ, менд бәәтн. Гернзл, би дәкәд ирхүв. Хама бәәхичн медҗ авув, — гиһәд Бата йовҗ одв.
　　Гернзл машинә ардас зөвәр удан хәләһәд зогсҗаһад, дотран утар татад саналдчкад, экән дахад герт орв,
　　—Гернзл, одакчн юн күмб? Кезәнь таньл, үзл болч-ксмт? Мууха эңкр юмсуд болҗ одсмт? Одак Бадм-һәрә яһла? Харһсн угавч? Терчн чамаг күргҗ ирх күмб гиҗ келүллүс. Одахн эцкнь манад белгтәһән ирәд хонад йовҗ одла. Чамаг сурһулян төгсәв, тенд үлдхмн гиҗ ик байрта йовла. Яһв чигн эврә улс нилчтә, — гиҗ зөвәр цухлдсн бәәдлтә келв.
Гернзл тачкнҗ инәһәд,   экиннь   толһаһинь теврәд:
Аака, та ода чигн хуучарн бәәһәт. Ода таниг иим үг келхләтн би йосндан ичҗәнәв. Кен ю эс сандв, би чигн кесг юм саннав. «Санан хурдмб, салькн хурдмб?» Санан салькнас хурдн болв чигн сансар болхш. Тер Бадм-һәрәтн тана кезәнә наадлад келчксн үгәр бийдм амр өгхш. Терүнәс көлтә таниг бәрәд нааран һарч ирүв. Одахн терчн кесг куүнә чирәд одак көвүг цокад бийәрм анд кев. Хәрнь одак көвүн бәрмдгтә күн болад бийән бәрәд төр кесн уга. Одактн күн болһн күүнд му келүләд йовш уга, тоомсрта күн. Бичәд орксн шүлгүднь гиһит, шуд өрчәр орад, өрәр һарад бәәнә. Хаалһдан дала ду дуулҗ өгв, сонснч?
...Хальмг хүүкн дуран Хадһлад нуудгинь яахв? Хөвәр учрсн чамасн Хәәмнь кенән давулхв...
«Хөвәр учрсн» күн болҗанав, медгднү? — гиһәд цааранднь дуултл экнь Гернзлин һарас алдрад, утзадад.
　　—Я, әрлһич цааран! Сонсхшв. Сурһуль гиһә йовж кесг җилән өнгрүләд күүкәр көгшрҗ йовнач! — гиһәд һарад йовад одв. Гернзл нүр-герин өмн одад үсән самлн бәәҗ одак дууһан цааранднь дуулад, бийнь бийләрн күүндәд доран эргәд биилв.
Эмгн хәрү орҗ ирәд:
　　—Күүкн, чини седклдчн салькн орҗ одсн бәәдлтә. Одак мини келсн Бадм-һәрән тускар сәәнәр ухал. Эцкчн әмд цагт теднә кевүнд чамаг өгх болад амн үгән өгчкләвидн. Би келсн үгән хәрү авш угав, — гиһәд эк йосндан аздлх бәәдл һарад ирв.
Аак, эн тана келҗәснтн кезәнк хуучна авъяс. Ода тиим цаг биш. Бидн шин цагин, шин улс шинәр эврәннь зүркни таалар зөвән олх улсвидн. Мадниг һарһад, өскәд, кү кесндтн ханҗанавидн. Ачитн мартхн угавидн. Зуг һанцхн сургчм, мана җирһлд бичә орлцтн, бичә саалтг болтн. Аак, та дәкәд бән бәәҗ медхт. Би ода амрнав, хөөннь күүндий, ней? — гиһәд экән үмсәд Гернзл хораһурн орв.
Бата гертән ирн чигн, көдлмштән одн чигн хойр нүдн хоорнднь Гернзлин дүр ярлзад һарч ирнә. Батан сурсн дурна сурврт: «Уга, хойр күн хоорнд орҗ чадш угав», «чамд күүкн бәәнә»... гиҗ Гернзлин келдг угмүд сонсгдад чикнәннь хулхар чичәд, зүркинь зовлцгар түншүлв.
　　«Одал зүркнь нааран нәәхлҗ йовна» гиҗ санад сө дүлн йовад гертнь күргҗ ирснә хөөн, күүкнә экин келдг үг, хәләсн хәләцнь Батан нүднднь нүүгүл болад, нөөртнь шөвг болад, хоолднь хот орл уга гейүрә бәәҗ Бата семәһәд, эцәд ирв. Өдр өнгрәд, нарн сууснас авн Батаг Гернзлин һаңхсн дүр гер талан зүркнәснь оосрлж авад көтлдг болв.
　　Тиигәд тавн сарин эргцд, зун тавн нөр уга сө, харнһу сө хасн бууһин сумн мет хәрү уга өнгрв.
　　Батаг бүрүл дахад асхн болһн генгр-генгр гиһәд аашхннь үзчкәд:
　　—Саак мана сөөһин харулч аашна. Энүнәчн ирлһнд эн герин  үүдн элҗәнә, — гиҗ Гернзлин эк келдг
болв.
　　Эндр үгцсн кевтә үсәрәсн сәәхн сө. Арвн тавна дүүрң сар адһм уга тенгрәр өөмәд хуучн бәәрндән сууҗ одла. «һаза салькн-савр уга. Шарлҗна үзүр деер делссн шовуна өрвлгин  ә  сонсгдм тагчг. Гернзлин хорад Бата бәәһә бәәнә, келсн үгнь әрә сонсгдна. Эмгн арһул босад «пс, болҗ, йовҗ унттн» гиҗ оньдин келдг үгән келхәр Гернзлин хоран үүднд ирв.
　　—Бата, өр цәәҗ йовна. хәрәд унтхнчн! Нөөрчн хатад укн гиҗәнәч. Өрүндән көдлмштән үрглхч, әмтн чамар наад бәрх, — гиҗ Гернзл Батад йосндан санань зовсн бээдлтәһәр арһул келсн үг тодрха соңсгдв.
 Гернзл! Нандчн үрглдг нөр үлджәхмн уга, хатад хуурв. Чини өөр ирәд суухнь нөр чигн күрхш, хот ЧИГН хәәгдхш. Ора деерм орчлн бәәсн угань медгдхш. Өдрт көдлмш һартм бәргдхш. Тер бийнь чи намаг эс иткдгчн һунднав. Яһҗ чамаг иткүлдгм медгдхш. Кемр чи экләрн әдл бурх иткдг болхнь, насан бооцад бурхнд мөргҗ өгх биләв. Ода чамд юн гихв. Чолун зүрктә күн бәәҗч гихлә, өөлхч. Цаста болхла, «чамаг эцктән күргәд, үзүләд таньлдулад, авч ирнәв» гисн бийим итксн уга билә. Чи болхла йирин иткҗәхч. Би иигтлән итклән барсн яһсн хөвтә күн бәәсмн болхв? — гиҗ Бата өөлсн, һундсн бәәдлтәһәр арһул келсиг соңсад эмгн үүд цокл уга хооран цухрв.
Бата арвн пуд аца үүрсн мет күндәр өрггдҗ босад, Гернзлин һаринь атхад үүднә өөр ирҗ йовад:
— Намаг итк, куүнд, Насан бооцад андһарлнав, Неричн һутахин орнд Нар үзлго однав!.. —
гиҗ келсн үг Гернзлин экд бас соңсгдв. Гернзлин келсн үг соңсгдсн уга, зуг утар татад саналдснь үүднә хасвч, мөр модн хоорндаһар тодрха соңсгдв.
　　—Ээҗ! Төв сәәхн зүүд бәрҗ хонтн!—гиҗ үүдн һатцас келчкәд Бата саак кевтән саглсн бәәдлтә цеб-цеб ишкәд йовҗ одв. Өмнк герин хаша дотр хәәкрсн такан аҗрһин дун соңсгдв.
　　—Йо, көөрк, сән саната кевүн. Энүнд ода бийнь асхн болҗ медгдҗ йовна, өр цәәҗ йовнахн, — гиҗ санад эк эмгн босад, ю, кү ахулҗ йовад. Гернзлин хоран үүд арһул секәд хәләв.
Гернзл Батан ардас терзәр хәләһәд уульҗаснь үзгдв.
Йо, көөркс, генәртә хойр юмсуд бәәсмт. Нег бичкн зуур, цә болтл дуг гиһәд авхнчн. Көерк, одак көвүн көдлмштән одхмн болхгов. Күүндич, хәмнь, терүнләрн, нег-негән зоваһад яһнат. Миниһәр йирин болш уга болвт. Күүкән нам өңгәр зоваҗах бәәдлтәв. Урдкм хольҗсн, хөөткм өөрдсн нанд юн кергтәв? Чи терүнлә бәәхмч, чи җирһхмч. Чини җирһл үзхлә нанд болх, — гиһәд Гернзлин маңнаһаснь үмсәд, нурһн деернь саглрсн дольгата хар үсинь уңгаснь авн үзүр күртлнь арзһр аль-харн илв.
　　—Аак, аштнь чамаг иигж, келх гиһәд күләһә биләв. Чини седкл һундаҗ, меекәрүлш угаһар тагчг бәәһәд бәәләв. Бата нанд йир дурта. Терчн чамаг һарһсн экән гиҗ санна. Терүндчн эк уга, һанцарн, — гиһәд Гернзл экән күзүдв.
　　—Медҗәнәв, медҗәнәв, цә болтл унт! — гичкәд экнь хот кедг хораһурн орв.
«Бата нанд икәр өөлҗ йовх бәәдлтә. Намаг чолум зүрктә күн гиҗ санҗ йовна. Маңһдур Батаг ирхлә, «аакин зүркнд үлдсн хуучна көк мөсн, чи ма хойрин халун дур үзәд хәәлҗ одв» — гиҗ келнәв, гиҗ санад нег сеңсн цә ууҗ авад, асхнаһа Батата хоюрн хәләҗ хажһринь чиклсн сурһульчнрин тетрадьмуд сүүвдҗ авад, школ талан адһад йовҗ одв.
　　—Гернзл! Цәәһән эс уувч? — гиһәд һазаһас орҗ йовсн экнь дуудчкад, үүд түшад, күүкнәннь ардас хәләһәд зогсв.
　　Гернзл урдк-урдкасн шулу-шулуһар ишкәд ардан хә-ләл үга, толһаһан өөдән өргәд, торлзад йовад одв.
«Баһ-дүүвр насн гиһәд акад цуцрлт уга юмн. Чавас бидн иим насндан ю үзсн, ю медсн болхв! Күүнд күчәр өгтлнь күргнәннь чирә үздг арһ уга билә. Өмн урһсн чикнәс, хөөт урһсн өвр үлнә гидг эн. Җивр урһчксн дегдәмл үүртнь бәрҗ болш уга!» — гиҗ бийнь бийләрн күүндәд герүрн орв.
Намрлад Бата Гернзл хойр, зовлн җирһл хойран медлцәд, зүркни таалар зүүцәд ам-авлцсн иньг-амрг өрк-бүл болҗ хойр зүркән холвҗ җирһв.
Нәәмдгч бөлг
ВКП(б)-н ХАЛЬМГ ТАҢҺЧИН СЕГЛӘТРТ
1934 җилин һаха сарин шинәр цог дотр дүрәд, көөрг-дәд улалһчксн таава мет улвтрсн шар нарн Элстин тус ора деерәс җиннәд, цонаһад, халулад бәәнә. һаза Элстин уульнцст күн уга, тагчг. Хая-хая үләсн салькн, буслҗасн хәәснә бүркәс авсмн мет ирвлзәд ки таслад оркна. Сальк дахад ниссн элстә шора амар орад, шүднлә харһад карҗңнад одна.
　　Хая-хая «Улан хальмг», «Ленинский путь», «Улан баһчуд» газетмүдт көдлдг баһчуд толһаһан газетәр бүрксн велоснпед унсн гүүлгәд йовад одцхана.
　　Бата Элстин дорд бийд, ик боодгин ар бийд бәәсн яармин халцхаһас хар көлсән хамр арчдг альчуран нор-тлнь арчсн герәрн әңкләд орҗ ирв.
　　Батаг мел күләҗәсмн кевтә Хальмг ВЛКСМ-н сегләтр Ванькан Иван: — Чамаг ВКП(б)-н Хальмг таңһчин негдгч сегләтр иртхә гилә, ода күләҗәдг болх, — гиҗ келв.
—Юн болад одв? — гиҗ Бата өврмҗ кеҗ сурв.
　　—Цуг бичәчнриг дуудулҗ, зөвәр чинртә төр күүндх бәәдлтә, хувцлҗ ав, би бас однав, — гиҗ келчкәд Иван Тавунович герүрн орв.
　　Бата киитн усар бийән уһаҗ авад, делгү захта цаһан килгән өмсҗ авад, сегләтр тал зөвшәл авч ордг хора тал ирв. Тер хорад Батаһас урд ирсн Калян Санҗ, Манҗин Кару, Даван һәрә һурвн сууҗ.
　　Атхр, алтн шар үстә, хөр һарсн наста орс шар күүкн цаадк үүднәс һарч ирәд, мендлчкәд:
　　—Буйн болтха, орцхатн, тадниг күләҗәнә, — гиж сегләтрин кабнетин үүд секв.
Пүрвән Анҗур ормдан сууна. хаҗуднь Хальмг таңһчин күцәгч комитетин ахлач Василий Алексеевич Хомутников сууҗ, зүн хаҗуднь ВКП(б)-н Хальмг таңһчин культпроп Ишлә Манджиевич Бадмаев сууна. Бичәчнр күндлһни йосар гекәд мендлцхзз.
Анҗур дор ормдан босад цуһараднь һаран өгәд мендлв. Бичәчнр Хомутников Бадмаев хойрт һаран өгч мендләд сууцхав. Анҗур Василий Алексеевич хойр әдл шарңх зүстә дәәнә френчтә, бас тиим зүстә галифетә шалврта, боокс һоста. Оньдин юм тодлад йовдг Бата: «Эн цага һардач улс Сталин, Киров, Дзержинск ахтаг дуралдад цуһар иим нег зүстә цеб гисн хувц өмсцхәнә, йоснь тиим юмн кевтә,» — гиҗ дотран санв.
　　Василий Алексеевич тер дәәнә хувцндан сән зокж. Зүн өрч деернь дөрвлҗн хавтх деернь Улан Тугин дәәч орден, член ВЦИК СССР — гисн темдг алтрад, солңһтрад бәәнә. Ахрхн сурулта улан модн һанзиннь һалнь унтрҗ, тер бийнь хая аралдад, хая зүн һартан бәрәд сууна. Бадмин Ишлә хая-хая хусата толһаһан зүн һарарн иләд, бичкн улан блокнотд юм бичәд оньһтаһар болһамҗта хәләһәд, чиңнәд .бәәнә.
　　—Тадниг би ямаран кергәр дуудулсинь меднт? — гиҗ Анҗур сурв.
　　—Медҗәнәвидн, медҗәнәвидн! — гиҗ нег дууһар хәрү өгцхәв.
— Медсн болхла йир сән. Москвад цуг Советск би-чәчнрин негдгч ик хург болх белдвр кеҗәнә. Тер ик хургт мана Хальмг таңһчас һурвн күн йовхмн. Теднә һурвдгчнь Ишлә Манджиевич Бадмаев, бичәчнрин ниицәнә оргбюрон ахлач болн делегатнриң толһач болҗ йовхмн гиһәд шиидчкләвидн. Дәкәд бичәчнрәс кениг йовулхан таднла селвлцхәр тадниг дуудуллавидн. Эн төрәр кен келнә? — гиҗ Анҗур бичәчнр тал хәләв.
Даван һәрә һаран өргв. Анҗур өргән заңһв.
　　—Эн йовх делегатнрт Манҗин Нимгриг орулхмн гиҗәнәв, — гив. Бичәчнр цуһар нег дүуһар зөв гицхәв.
　　—Манҗин Нимгр эс йовхла, кен йовх билә? Нимгр эрк биш йовх, маднд ик ачта күн, — гиҗ Бата зүткв.
Манҗин Нимгрин ач-тусин тускар келәд, зүткәд керг уга. Бидн цуг меднәвидн. Нимгр ода деерән зөвәр күнд гемтә. Эс эмнүлхлә, һә болсн садв мууднь орх бәә-длтә. Эмнүллһинь зүдәх кергтә, — гиҗ Ишлә цәәлһв.
　　—Манҗин Нимгриг маңһдур, нөкәдүрәс Ялт орулад эмллһнд йовулх болад шиидчкләвидн. Эс гиҗ Нимгр эрк биш йовхмн билә, — гиҗ Хомутников утань унтрҗ одсн һанзан көкв.
　　—Хальмг урн үгин, нәрн бичгин өслтд Нимгр яһж кинҗ, зүткҗ йовсинь бидн сән меднәвидн. Ода эн төрт терүнә тускар төр көндәһәд керг уга. Василий Алексеевич чик келҗәнә. Нимгриг эрк биш эмнүллһнд шамдҗ йовулхмн.
　　—Ода мана күүндҗәх төр, удл уга Москвад секгдх бичәчнрин съездт йовх улс суңһҗанавидн. Энүнд мел һатлу билгтә, ик ачта бичәчнр йилһәд йовулҗана гиҗ санхмн биш. Кемр тиигҗ санхла буру кемәц болх.
　　Тадн цуһар меднәт. Нидн җил 1933-гч җилин моһа сарин 17-нд болсн ВКП(б)-н Хальмг таңһчин бюрон шиидврәр: Манҗин Нимгр, Калян Санҗ, Эрнҗәнә Кость болн Сян-Белгин дөрвн бичәчнр талын олн зүсн көдлм-шәснь сулдхад, шишлң бичәчин халхарн көдлтхә гиҗ бичлһнә арһднь нөкд боллавидн.
　　Мана таңһчин һардачнрт, нег үлү эн суусн Хомутников баһ наста бичәчнрт ик гидгәр дөңгән күргнә. Теднд бәәһәд көдлхднь сиирг, онц патьр өгәд, дәкәд одна гисн совхоз, колхоз тальн машиһән өгнә. Дәкәд эдн ямаран зокъял үүдҗәхинь хәләһәд, аҗглад, шинҗләд һарсн дегтрмүдинь алдл уга умшнавидн. Тер хамгарн авад дүңнхлә эн съездд Нимгр, Санҗ, Кость һурвн альк үүдәрн болв чигн харһна.
Тегәд бидн обкомд селвлцәд Бадмин Ишлә, Калян Санҗ, Эрнҗәнә Кость һурвиг йовулх болҗ зөвчлвидн. Дәкәд нег күүнә орм өгтн гиһәд сурулчклавидн, — гиҗ Анҗур үгән төгскв.
— Миниһәр болхнь, зөв гиҗ шиидхмн. Бадмин Ишлэ делегатнрин һардач болҗ обкомас, Калян Санҗ медәтә, йосндан бооҗад бәәсн бичәчнрәс, Кость баһчудас, — гиҗ келәд, Василий Алексеевич бичкн цаас сегләтрт өгв.
　　—һанцхн эн һурвн биш, дәкәд Москвад Басңга Баатр, Сусен Аксен, Амр-Санан ахта бәәцхәнә, мана таңһчин дүңд болҗана, тер Москвад бәәсн мана бичәчнр орлцл уга бәәхн уга, — гиҗ Анҗур маасхлзҗ келв. —Ода Москвад болх съезд бичәчнрт ик гидг кергтл сүрә дөң өггч хург болхмн. Тенд һанцхн мана орн-нутгин биш, цуг делкән нертә бичәчнр ирхмн. Сәәнәр чикән өгәд, кергтә үгмүд алдл уга бичҗ авад бийдән шиңгәҗ авад йовх кергтә. Тенд соңссн, үзсән энд ирҗ олн-әмтнд келҗ өгх бишийт.
　　Анҗур «Җаңһрин» тускар болн «Җацһриг» орс келнд орчулхин тускар келв. Эн төрәр Анҗур Хомутников хойр 1933-гч җил ВКП(б)-н XVII съезд деер Алексей Максимович Горькийлә харһҗ күүндсән күццднь келв. 1927-гч җил Анҗур бийнь «Җаңһрин» хойр белг орс келнд орчулсан келҗ өгв.
　　—«Җаңһр» орс келнд орчулхин тускар кезәнәһәс нааран келәвидн. Ода келсән күцәх цаг болҗ одв. «Җаңһр» олн-әмтнд сүрә өгнә. «Җаңһрин» сәәхн урн үгднь күн болһн бахтна. «Җаңһр» умшсн салдсмуд Җаңһр, Хоңһр, Күнд һарта Савриг дураһад баатрмуд болхар зүткцхәнә. «Җаңһр» тиим авта.
　　1919-гч җил мини цергт Баһ-Чонс әәмгә Шали гидг күн церглҗ йовла. Тер күн «Җаңһриг» басл сәәхн чееҗәр келдг билә. Муурад олсн церг амрсн цагт Шали «Җаңһр» келәд оркхла салдсмуд амрхан мартад цөкрлтән уга соңсдг билә. Эцкәнь түрәд ормр «Җаңһрин» дәәлдәнә туск белгт күрәд ирхләрн босад үлдән суһлҗ авад ард-өмнән дайлад, хүрүләд сүрә өгәд оркдг билә. Соңсҗасн салдсмуд, би «Арг Улан Хоңһрв!» — гиҗ сүрәлкдг билә, — гиҗ Хомутников тодлвран урмдҗ келв.
Та чик келҗәнәт. «Җаңһр» орчулхин тускар бидн Басңга Баатрт шишлң даалһвр өгләвидн. Баатр бөлгүдинь экләд орчулҗана, Максим Горькийин зааврар йоста сән орчулдг улс олҗ авсн зәңгтә, — гиҗ Анҗур цәәлһв.
　　—Мана «Җаңһриг» орс келнд орчулхла орчлң цуг умшх, медх, мана нерн делгрх, — гиҗ Ишлә халцха толһаһан илв.
　　—Не, залус, эн күүндсн төрәр Москвад одхларн, мартл уга, эрк биш Горькийлә харһад «Җаңһрин» тускар сана орултн, күүндтн. Нүднтн хурц, чикнтн сонр болҗ, үзсн, соңссан сәәнәр хадһлҗ, зөөр кеҗ, шин, сенр уудәвр үүдәтн! — гиҗ Анҗур Хомутников хойр үүдн күртл үдшүлв.

Йисдгч бөлг МОСКВАҺУР
　　Ут белтә, көк күүмтә вагод ардан келкәд чирсн, өндр нәәмн улан төгәтә ик хар паровоз утаһан падрлулад, әкрмдҗ әңкләд, уул урутшан көлврсн хаврин усн мет җилвлзәд, цуурдҗ хәәкрәд, өрвкәд йовна.
Көк цемгн бүрәстә булвлзгсн җөөлн вагон дотр йовсн улс — негл хурин нигт хар үүл цумлад һарч ирсн нарни толяншң маңна тиньгр ярзалдад йовцхана. Зәрмснь сәәхн айста дуд дууллдна, зәрмснь шин шүлгүд урмдҗ умшлдна.
Батан санан-күцл паровозас зөвәр өмн, хасн бууһин сумн мет, поездт сүүлән шүүрулл уга, аһар цумлад уралан нисәд йовна. Батан толһа, зүркн, судцд, нәәмн чимгд байрин халун цусар делвәд: арсан, хавсан, чимгдән шу татад һарн алдад, чинәд тевкнүн суулһхш. Бата босад терзин омн цаасн карандаш хойран бәрсн торлзад-торлзад үзгдсн шин сәәхн балһсд, совхоз, колхозмуд, толһасан әрә даасн, нәәхлдсн тәрә-темс, дүүрң ацата сольвлдсн машид, олн зүсн малмуд цугтнь йорал уга хар нүдндән багтаҗ үзәд, чееҗдән тодлҗ авхар седәд чирмәһәд суухш. Гүүҗ йовх поезд удадсн болад, зәрмдән терзәр һәрәдҗ бууһад, ардаснь түлкх дурнь күрнә.
Бата бәәҗәһәд-бәәжәһәд, байртан цахад, иигәд өргәд дуулна:
— Хальмгинь өргн теегәсн 
Харада болад нисләв, 
Хәәртә хотл Москвадан 
Халун мендән күргнәв.
Эрлзич, машин,эрлзич
Эрт Москвад күргич, 
Энкр хәәртә балһсан 
Эврән нүдәрн узнәв...
　　Делкәд нернь туурсн орс алдр бичәчнр: Алексей Максимович Горький, Михаил Шолохов, Михаил Кольцов, Демьян Бедный, комсомольск шүлгч Александр Безыменский, баһ келн улсас нерднь туурҗ йовх: Ка-захстана шүлгч Җамбул, Дагестана дууч — Сулейман Стальский, бурят улсин бичәч — Хоца Намсараев, киргизск шүлгч — Аалы Токомбаев болн һазадын ордудын нертә бичәчнр ирх. Тедниг эврән нүдәрн үзхв, соңсхв... Урднь болхла эднә нердиг дегтрәс меддг биләвидн, нүдәрн үзх мана күсл билә.
　　Иим сәәхн цагла һарһҗ асрсн экм сәәни орнд төртхә! Эцкм удан әмд бәәҗ, отхн көвүнәннь җирһл күццднь үзтхә. Иим сәәхн йос манд тогтасн Ленин үрн-үрнд, нарт-делкәд ээвртә нарн болҗ мөңкртхә! — гиһәд Бата терзәр толһаһан һарһад, күзүһән суңһад күгдләд йовна.
　　«Советск Төрскнә хотл балһсн — Москваһур өөрдәд ирҗ йовнавидн!» — гисн күүкд күүнә дун радиоһар соңсгдв. Вагон дотр телүлҗ йовсн улс хувцан сольҗ өмслдәд, нег-негнәсн түрүлҗ һархар, хош-хораһан авад, үүднүр цувлдҗ зогслдв.
Поезд арһулдад, даңшан уга дөләнәр җиирәд зогсв...
Күрхнь күцл болҗ йовсн улс Москваг нүдәрн, зүркәрн, седкләрн теврәд, шууглдҗ бууцхав.
　　Москва, Москва! Негл хөн сард цецглсн Хальмгин өргн тег болад, оошк, шар, улан, ноһан, цеңкр, олн зүсн өнгтә герләр нартад, цәкләд, уняртад солңһтрна...
То-томҗ уга, аль бис машид шора-шорһлҗн мет өр-вклдәд, өрү-сөрү сольвлдад, җиңгр-җиңгр гилднә... Олн давхр күд чолун гермүдин, бәәшңгүдин орас оһтрһуһин нааһар халһрсн хар үүлнлә хутхлдна. Хәләхнь махла толһаһас унад бәәнә...
　　Цуг Союзин бичәчнрин негдгч съездин делегатнр тосҗ «ФИАТ», «БИО», «ФОРД» олн зүсн нертә машид җивҗ ирәд суулһҗ авад, гостиниц темцлдәд һарад йовлдад бәәцхәнә. Бата үүрмүдтәһән күүминь гедргән цокчксн зурһан күн суудг ормта «ФИАТ» деер суухар йовтл, Батан таньл бичәч Баатр цеңкр цемгн дардһр ората картузта, шарңх өңгтә дәәнә хувцта, захиннь хойр үзүртнь хошад кирпичин бәәдлтә улан ширтә—гилвндг төмрмүд хадсн, ээм деегүрн улан сур теңнәтә, өргн ул бүс тач бүслсн, Батан ардас гүүҗ одад, хойр нүдинь альхарн халхлв. Бата Баатрин хойр баһлцгаснь авад нүднәсн зааглчкад, ардан эргәд, кенинь таньчкад, нег-негән күзүдлдәд теврлдв...
　　Баатр Батан хойр ээмәснь авад, чирәһинь хәләҗәһәд:
　　—Менд, мана хөөч! Ямаран йовнач? Чамаг иигәд, очн мет, өсрәд һарад ирхичн медләв. Мөрәдсән күцнә гидг эн! Шин барлгдсн дегтрмүдичн цугтнь умшв, йөрәҗәнәв! — гиһәд Батан һар дәкн тач авад чиңһар атхв.
　　—Тадниг «Дом Восток» гидг кезәнәһә нарн һарх үзгин сәәдүд таварлҗасн гостиницд күргхмн, йовцхай!— гиһәд Баатр хальмг делегатнрта машин деер һарад суув...
«Ногина» халцха гидг нертә һазрт нарн һарх үзгин
улс эдлдг зеегүд зурад кеерүлсн, сәәхн чолун герт авч  ирв.
　　—Чи, Бата, эндр намаг дахад манад одад асхн күртл амр, съезд нөкәдүр эклхмн, — гиҗ  Баатр келв. —  Нанд мана Хальмг таңһчин шин   зәңгс, урн үгин нәрн  бичгин сонь келҗ ас. Би кесгәс нааран таңһчдан одад угав, санад үкҗәнәв. Нанд эврән эдлдг   машин бәәнә. Чамаг дахулад Москва үзүлнәв, асхндан хәрү күргҗ ирнәв. Би Врубель гидг уульнцд 12-гч герт патьрлҗ бәәнәв. Нанд шин бичҗәх келврмүд бәәнә, умший. «Җаңһр» орс келнд орчулхар әмтнлә   күүндчкәд, өдр сө уга суунав, — гиҗ Баатр чиләв.
　　—Мана күн Москвад ирәд ик начальник болҗ кев-тәмч! Энчн ямаран ямв? Ямаран темдгв? — гиҗ Бата Баатрин зах деер хадата дөрвн дөрвлҗн төмрмүд хурһарн илв.
　　—Я, кергтә юмн биш, эгл улсинәр келхд, нег әәмгин толһач. Бән-бәәҗ медхч, чамд медәд чигн керг уга, — гиҗ инәв.
　　—Иим, дәәнә хувцта, чамла әдл сәәхн залуст күүкд әвр дурлдгҗ гинә, чамаг Москван күүкд дахад йовдг болхгов, — гиҗ Бата хөкрлв.
　　—Я, келхмн биш... Таг-яг болад мегдәһәд «Теегин иньг хальмгв!» гиһәд оркхла, тарг экнь тарад, тавн ухань гедрәд одна. Зуг манд, иим һазрт көдлҗәх улст, күн болһнла холвлдх йосн уга, — гиһәд бийән ясад, ик нүр-герин өмн одад бийән хәләҗәһәд: — Чини саак хойр җил холвлдад йовдг хо цаһан Цастачн яһла. Негдлт, угай? Цаста Байса хойрин негнь чини болх гиҗ сандг биләв. Тер Цаста гидгчн харта мөрн кевтә хаҗуһасн усхад бәәдг күүкн болҗ медгдлә, келич терүнәннь тускар, харҗахар соңсий, — гиҗ Баатр Батан өөр диван деер ирҗ суув.
А р в д г ч   б о л г
ЗҮРКД ЗАҢГАРН ТААРСН УГА
　　—Күн-күүнә седкл, заң өвәрц болхла, хойр зүркн таарҗ ханьцна гидг күчр юмн бәәҗ. Тер чамла таньлдулдг Цаста гидг күүкндчн седклм тусчкад, җил улү гилтә седклиннь сүүдр болҗ өөрнь дахув. Дурни тускар келәд-кевшәд йовсн үгмүдән цуглулхнь — тер күукнә цогцас ик болхмн. Терүнд нерәдәд бичәд бәәсн бичгүд, шүлгүд, дуд цуглулхнь нанас өндр болхмн.
　　Тиигәд келәд, кевшәд келклдә йовҗ аш сүүлднь үгинь авлав. Йосндан... Эврәһән гиһәд санчклав... Хойр зүркн йосндан холвлдҗ одла.
　　Көгшн эцкм тер күүкн ма хойрин зург үзчкәд, үкхәсн өмн чини келсн күүк узнәв, дахулад авад ир, хәләнәв, таньлднав, йөрәнәв гиһәд оньдин келәд бәәхләнь, санам зовад, седклинь тевчәд, авч ирҗ узүлх болҗ амн үгән өгләв. Күүкнлә бас үгцчкләв. Зуна каникулд Элстд ирәд эн зевән келхләм, мини ик ахлач эврәннь көлглдг гиигн машиһән өгв.
　　Тегәд Тавна Бадм шоферта хоюрн селвлцлдәд, орчл-ңгин йосн, өөрдин зан гиһәд, күүкнә эк, эцкиннь седкл тевчәд, нег бүкл хальмг цә, хойр зать, нег шил коньяк әрк, кампадь, балта — белгтә һарад йоввидн.
　　Асхн гү тәвхин кемд Хар Булгд ирәд, күүкән дахулҗ авч ирхәр йовхан келүв. Эцк, Муузра, Цаһан — цуһар мини зөвт багтҗ байр кецхәв.
　　—Не, менд йов! Күүкән дахулад авад ир, шинҗлий. Таасгдад бәәхләнь, үсинь хуваһад чигн оркх улсвидн... «Үзәд-таняд ирхлә, үзм-шикр болдмн»... Эн зургтан гем уга бәәдлтә, ямаран заңтаһинь яһҗ медхв, бурш бас сәәхн улан дүртә, идәнь һашун болнала, — гиҗ Цаһан бергм шоглҗ келв.
　　Нарн суухин алднд Бадм бидн хойр хооран һарсн хуучн «поштын хойр төгән хаалһар» һарад гүүлгввидн. 
Цаһан элснә экәр көмрәд орҗ йовхла, җолач келҗәнә:
—Бата, өмнмдн арат гүүҗ йовна! Тусхвч?
Шар хулсна толһан бәәдлтә, бависн килһтә сүүлән хойр талан селҗ хаяд, арат машинә герләс дальтрл уга гүүҗ йовна. Өөрән бәәсн хойр амта хавал авад, хойр чавгинь эркәһәрн дарад татчкад, барун биидк терзәр һарһад төвлүв... Бадм машинәннь гүүдлинь чаңһав, арат өөрдәд одв, хумха хурһн дундк хурһн хойрарн чавгал селн дарад оркув, «таш-таш» гиһәд бууһин утан, арат эргнд бүргсн шора хутхлдад одв. Бадм машиһән тогтнулв. Шамин герлд юмн шоваҗ үзгдв. Болв Бадм гүүҗ одад, сунад унҗ одсн аратин ар хойр көләснь атхад, чирәд авч ирв.
　　—Хаҗ алснчн сән болв, кергәр йовҗ йовх залу күүнә өмнәһәр арат хаалһ керчәд һархла, эс гиҗ күрн хуцхла, му йорта юмн гиҗ кезәнә йорлдг бәәсмн, — гиһәд Бадм тәмкдән һал кеҗ авад, машиһән көндәв.
　　—Ода чини сансн керг-үүлчнь күцх йоста, сән хадг бәәҗч, — гиҗ Бадм бахтв.
　　«Нанла Цаста йовсн болхнь яһна, һәәвһә мергн күн бәәҗ гиҗ бас бахтх билә», — гих санан орад, Цаста өөрм сууһад инәҗ йовсн болад одв.
　　Удл уга Көк Булгин өмн кецд бәәсн маштг цаһан шавр герин һаза ирәд зогсвидн. Зелин өөр кевтсн хойр үкр машинә герләс үргәд бослдв. Шавр герин үүднд хуучн ширдг делгәд унтсн герин эзн — Цастан эк эцк хойр чочад босцхав.
　　Бидн машинәсн бууһад, мендләд, өвгнә өөр ирәд зогсвидн. «Зуни цунцг сөөд Цаста эднә өөр һаза яһҗ эс унтсмб?..» — гиҗ ухан орад одв. Герт унтсн болхла, ма-шинә дуунд серәд, маниг терзәр хәләҗәдг болх гиҗ санад, тер терз тал чиңнхнь, күн ә һархш...
Маниг кен-янинь медҗ авад, өвгн дотран санҗах бәәдлтә: «Күн болсара мини герин һаза иим эврән гүүдг гиигн машин ирҗ зогсад уга... Эдн хооран, район тал йовҗ йовад, хаалһ алдад ирҗ йовна гидг эн. Өдрәр ирсн болхнь яһна, мана һаза зогсҗасн маши әмтн үзх билә. Ода эднә машин деернь сууһад, эдниг чик хаалһднь орулчкад ирлһтә».
　　—Залус, хооран Баһ Дөрвд орҗ йовнт? — гиҗ өвгн Бадмас сурв.
　　—Уга, нааран, тана тал ирҗ йовнавидн, ирәд бәәсн һазрм бидн эн, — гиҗ, Бадм тәмкдән һал орулв.
　　Дөч һарсн наста шофер Бадмин, нарнд чүүклтәд бәәсн шар улан чирә өвгнд хусдгиң герлд тодрха үзгдв. Өвгн зөвәр уха туңһаһад тагчг болҗаһад:
　　—Герт ортн. Эмгн, цә чан, — гиҗ дотр өмсдг цаһан бөс киилг шалвр хойрта маштг хар өвгн сәәрән мааҗн бәәҗ, утар татад эвшәҗ келв.
　　Манас үргҗ босад, тедүкн зогсад, арваҗ одсн үсән ясад зогсҗасн эмгн, шавр герүр орв. Дарунь улс гиһәд харңһу — шавр гер шамин герләр дүүрәд одв. Мини чикнд эмгн гүңгр-гүңгр гиһәд күүнлә күүндсн болад бәәнә.
　　Серүн шавр герт көшгтә орн деерән санамр унтсн Цастаг экнь серүлҗәнә... Адһн-шидгн хувцан өмсҗ бәәдг болх. Атхр үсән ясҗадг болх.
　　«Бата, менд! Мууха оратҗ ирвч!» —гиһәд Цаста шавр герәс ярлзад һарч ирх гиһәд хаҗугшлад, нүднәннь булңгар герин үүдн тал медмҗ уга хәләһәд бәәнәв. һарч ирсн уга... Өвгнлә ду һарчасн Бадмин көл ә уга ишкәд оркув.
　　Бадм машин тал одад, машинә үүд таш гилгәд ардан хаачкад:
　　—Аав, таниг зах кеҗ өмстхә гиһәд эн арат хаҗ аввидн, — гиһәд үксн арат авч ирәд өвгнә өөр хайв. Терзәр һарчасн шамин герлд шар арат көк болҗ медгдв.
　　—Харңһу сө гүүҗ йовсн арат машин деерәс хаҗ авдг арһта залус бәәҗт! — гиҗ өвгн өкәһәд аратын зо илв. һурвулн герүр орвидн. һазр йоралта маштг шавр гер дотркиг цәәлһәд, йоралынь шалдад, дошилһәд оркҗ, киит урсад, омун һазрин үнр һард одв.
Цастан орн герин эрс дахулгдад ясгдҗ, оошк зүстә намчта кенчрәр бүркәтә. Хатхмрта һадрмуд өмсксн хойр дөрвлҗн дер давхрлата, деерәснь сернҗләр бүркәтә орн җавдаһад бәәнә. Эн орн деер күн унтх биш, нам ө цклдүр күн көндәсн бәәдл уга... Орн тус эрст Цастан өмсдг хойр-һурвн бүшмүд өлгәтә, урднь мини таньдг барта күрн шеемг альчурар бүркәтә.
Намаг ирхнь медә бәәҗ, хамаран одсн болхв? Намаг куләһә бәәҗ тесҗ чадад, манла зөрлцәд Элст орад йовҗ одсн болхий?.. гих ик олн зүсн ухан орад одн. Өвгн Бадм хойрин куүндә чиннхәр седсн бийиь болхш. Цастан орн тал заядар хәләгдҗ одна...
　　Эзн эмгн бичкн хәәстә цә авч ирәд көөд харлад бәәсн һурвлҗн тәвц деер тәвәд, тослад самрв, хаҗудиь бичкн хона деер ааһс тәвб.
　　Бадм нанта нүдәрн күүндчкәд, ә уга һарад, машин деер бәәсн мини чемода авч ирәд секәд, өндр шилтә коньяк, цааснд оралһата кампадь, нег бүкл хальмг цә һарһад: «Эн көвүн танад авч ирсн белг, — гиһәд тәвв.
　　Өвгн шилтә әрк тал хәләһәд сахлан иләд, эмгн талан хәләһәд: «Эн үгин утхнь медҗәнч? Эдлҗ болх хотый аль угай?» — гиҗ дотран келв.
　　«Тиим юмн бәәх билә, цаг биш цагла!» — гиҗ эмгн санад, хәәстә цәәһән хурлзулад зөв эргүләд хойр-һурв самрад оркв.
　　—Би тана Цастала хамдан сурһуль сурч йовлав. Эндәс одснас нааран эндр өдр күртл үүрләд йовавидн Эн зун сул бәәсн деерән эк, эцкләрн, төрл-саднларн таньлдх болҗ үгцләвидн. Би тиим әәмгә Телушә Бата гидг күмб, — гиһәд цугинь цәәлһҗ келәд, «орчлңгин йосн. өөрдин заң, күндин йосн» гиһәд хавтхасн хойр зать һарһад, хойраднь бәрүлҗ өгүв.
Өвгн затиг авад эргүлҗ хәләһәд:
　　—Кезәнәһәс нааран энүг үзәд угав! — гиһәд үнрчләд, өмнән тәвчкәд, эмгн талан хәләһәд мусхлзв...
Бадм шилтә әркин бөглә авад, һурвн цегцд кеһәд, түрүн цөгцинь өвгнд бәрүлв. Өвгн   цөгцән бәржәһәд:
— Не, хәр дүүнр!
Ут наста,
Бат кишгтә,
Кен ахан күндлҗ,
Кенз дүүнрән өкәрлҗ,
Кесн, күцәснтң
Кемтг уга болҗ,
Сансн кергтн күцх,
Сәксн бурхдтн өвәтхә! —
гиҗ йөрәһәд цөгцтә әркиг нег амар эдләд оркв.
«Сәксн бурхднь бәәтхәл, сансм күцхлә болх», — гиҗ дотран санн:
—Йөрәл бүттхә! — гиҗ Бадмиг дахулҗ келүв. Өвгн аксрад, аман бирчилһәд, цөгцән хәләҗәһәд:
—Иим догшн чаһр бас бәәдви? — гиҗ сахлан ясв.

　　—Эн көвүнә хол балһснас авч ирсн чаһр, иим арз әдл агта болна, — гиҗ Бадм шоглад, эмгнд кеҗ өгв. Би Бадмин шог дахулад айстан «Цаста яһла?» — гиһәд сурчкув. Тер хоорнд Цастан дү көвүн Араша орҗ ирәд орн деер суусн бәәҗ.
　　—Цаста ардк хотна нәәрт бәәнә, — гиҗ көвүн хәрү өгв.
　　Дотр бийм кирд гиһәд одв. Көвүг дуудад кампадь, балта авч өгәд, танльдув. Көвүн маши һарч хәләх зөв сурв. Арашата хоюрн машин деер сууҗ күүндвидн. Цаста альк хотнд, юн нәәрт бәәхинь медҗ авад, машиһәр одад авч ирхинь сурув. Бадм Араша хойр машиһәр тиигән һарад одв. Зөвәр болҗаһад, хәрү ирцхәв.
　　—Чамаг эврән эс йовхла, юмн болдг бәәдл уга. Манас усхад, ооляд бәәнә, — гиһәд Бадм машинәннь руль теврчкәд, гедәһәд, киитн нүдәр хәләҗ келв.
«Манас усхад, ооляд бәәнә» гисн үг зүрким зөг мет хатхад оркв. Бәәсн бийм ирвәтрәд, бизһм көдләд, менрәд, һундл төрәд одв. Мадна күүндә соңсҗасн өвгн, таннаһан ташад, толһаһан зәәлчкәд, һанзан һарһҗ ав- ад, тедүкн бәәсн зуухд һал түлҗәсн эмгн талан йовҗ одв.
Би дун уга Бадмин өөр орад суувв. Намаг дахад Араша машин деер һарв. Бадм сурвр угаһар машиһән йовулв.
Дарунь ардк хотнд күрәд ирвидн. Ут цаһан шавр герин һаза дала болсн көвүд, күүкд дуңһарлад сууҗ. Домбрин дун хәңкнәд бәәнә, хойр көвүн, хойр күүки, дөрвәдәр биилдг би биилҗәнә. Бадм машинәннь һалан бииллдҗәсн күүкдт тусхаһад, машиһән теднд өөрдәһәд, ду һарһад оркв. Домбрин дун уурад, бииллдҗәсн күүкд тус-тустан тарад, сууснь — бослдад, үргсн хөд мет, хурлһад одцхав.
Цаста үзгдхш.
　　—Одакчн энүнд уга. Зулад әрлҗ кевтә, — гиҗ Бадм шимлдҗ келәд, машинәннь һал унтрав.
　　Көвүд нойта улс машин тал ирәд мендләд, аарглад зогсцхав. Араша бууһад Цастаг хәәһәд, олн заагт геедрв.
　　«Мана машин бийинь кергләд хойрдад ирҗ йовхинь үзчкәд, Цаста «элглсн» көвүтәһән хоюрн гер ташрлад һолын булң тал зулад йовҗ одна гидг эн... Эс гиҗ тер, терзнь секәтә харңһу шавр гер дотр хоюрн манур хәләһәд инәлдҗәдг болх», — гих ухан толһа дотрм орад, дотр бийм үүмәд бәәнә.
　　—Хамаһас йовлат? Давуд йовҗ йовнт? Кен кергтә? — гилдәд аарглад зогссн көвүдин сурврмуд хойр чикнәнм һазаһур һарад бәәнә.
　　Хойр нүдм хүүвлҗәх күүкд тал заядар хәләһәд, Цастаг хәәһәд, цамрха дотран долдалад, эргәд-дуһрад бәәнә.
　　—Тендк шавр герин һаза бәәнә! Йовхшв гинә! — гиҗ Араша әңклсн гүүҗ ирв.
　　Машинә өмн яралдад зогсҗасн кевүд шивр-шивр гилдәд онцлдв.
—	Эй, чи, машиһәр йовдг сән залу, кү хәәҗ йовхла эврән бууһад юңгад эс хәәнәч? Белнд эзн, белвснд залу болхар йовхла, йовсн айстан давад йов! Эн мана хотнд чамд белдсн белвсд уга. Эн нәәрлҗәсн күүкд цуһар эзтә! — гиһәд цергә шарңх хувцта, өмнән дөрвлҗн шар зес һөрктә өргн сур бүстә, дердһр картузта, өндр шар көвүн, көвүдәсн заагрҗ ирәд, нан тус зогсв. Арднь бәәсн көвүд дөгәҗ инәлдв.
　　—«Цуһар эзтә» гивчи? Кезәнә баячуд угатя улст, һазрт, малд эзн болдг билә. Ода ирҗ күн — күүнд эзн болдгиг чамас соңсҗанав, чи теднә салтр болвзач? — гиһәд бий туск шилән секв.
　　—«Эзтә» гисиг эс медхлә — күргдтә! Кениг хәәҗ йовхичнь медҗәнәв. Терчн бас күргтә. Чамд тер күүкн холв, теңгр холв? Ода медвч? Ухата болхла мед, сүүлтә болхла шарвад. Шарвадшго болхла, тер ирсн хаалһарн хәр. Дәкҗ нааран, мана хотн тал ирх хаалһан март!— гиһәд, сүвәһән түшәд, көвүн зогсв. Цаадк көвүднь дәкн шууглдад инәлдв.
　　—Бозар бордад бәәхинь хуцач барг болх бәәдлтәч, — гиһәд би машинәсн буувув.
　　Көвүн хооран хойр ишкәд, бүсән тәәлв. Би хәрү эргәд, машинд боосн хавал шүүрәд авув. Тер хоорнд шофер Бадм һартан төмр бәрҗ хүрүлҗ, көвүдиг көөв.
　　Нәәрлҗәсн күүкд шууглдад, герүр гүүлдв. Көвүд, зәрм күүкднь цергә хувцта көвүг аарглҗ авад, герүр көтләд орцхав.
　　—Иим азд, әср көвүд үзәд угав, яһсн ичр уга улсви! — гиһәд Бадм хәрү ирв.
　　—Не, чи эврән йовад авч ир. Мууха күндән эрүлҗәх күүкмб энчн, — гичкәд Бадм машин дотрк бичкн шам шатаһад бензин, тосна кемҗә хәләчкәд, утар татад эвшәв.
Машинә өмн, герин һаза баглрлдад зогсҗасн күүкд шимлдәд инәлдҗәһәд, герин һазак кердәг деер дерәлдҗ сууһад, домбртан көг орулад, нәәрән цааранднь эклх бәәдл һарцхав.
Би дун уга бууһад, Арашаг көтлҗ авад, хойрдгч гер тал һарв. Маштг шавр герин һаза зергләд кевтсн улс барс-бүрс үзгдҗәнә. Араша намаг теднүр көтләд авад ирв һурвн күүнә толһас харлад үзгдв. Маниг өөрнь ирҗ йовхиг соңсчкад, көнҗләрн толһаһан бүркәд, лугшад инәлдв.
　　«Эрклҗәнә гидгнь энви? Эрүлҗәнә гидгнь энви?»-гиҗ дотран санад:
　　—Менд бәәнт! Өөртн иим сән нәр бола бәәтл көнҗләр бүркәд кевтдг ямаран улсвт? — гиһәд өөрнь ирәд зогсвидн. Араша күүкдин көнҗлинь татад авад оркв.
Хойр күүкн, нег бер кевтхнь үзгдв.
　　—Колхозин баһчуд нәәрлҗәнә, би терүнәс ю хәәх биләв, — гиҗ келәд Цаста мендләд, үсән самлв.
　　—Энтн ик балһснас ирсн, ик сурһульта күн болад, эгл мадна нәәрт одхдан эмәнә, — гиҗ босҗ ирсн бер Арашан авад хайсн көнҗл саҗн йовҗ шоглв.
　　—Э, худл келҗәнә, саахна маниг машиһәр ирхд, цуһар тер нәәрт бәәлүст! — гиҗ Араша нууҗасинь илдкҗ келчкәд, эгчәсн нудрулад, мини ард ирҗ зогсв.
　　Би арһул өөрдәд, Цастан өөр ирҗ зогсув. Цаста буру хандв.
　　—Не, йовий! Тана тал одый, танахс чамаг күләҗәнә. Өдрин дуусн машин деер цокгдсн шоферин нөөрнь күрчәнә. Энчн эн улсин чирәд нанд ичр болҗана. Манахс бас күләлдҗәнә. Би чамаг эцкләрн таньлдулхар, эн машин деер авч хәрхәр йовлав. Тер учрар би шишлң керг кеһәд, чамур ирсм эн, — гиһәд барун һарунь татҗ авад атхув.
Цаста дун-шун уга үр күүкн талан өөрдәд, хоюрн хо-лвлдҗ авад, хотнас зааград, тедүхн бәәсн һолын булң темцәд, йовҗ одв. Күүндәнь соңсгдхш, зуг таш-таш инәлдснь тодрха соңсгдна. Дахад йовҗ болшго. Барань үзгддгән ууртлнь арднь хәләһәд зогсув.
Араша шофериг дахулҗ ирхәр, хаалһд орсн ялмч мет өсрәд, тогляд харңһуд булхад, хара тасрад йовад одв. Машин ирхәс урд һолур орҗ одсн хойр күүк тосҗ авхар, харңһутрсн һол тал хәләһәд зогсҗанав.
　　—Көвүн, эн Цастаг кезәһәс авн таньдвч? Эврән ке-нәхнә көвүмч? — гиҗ генткн эн үлдсн бер нанур өөрдҗ, арһул сурв.
　　—Бидн хамдан сурһульд йовлавидн. Сән таньл болад җил үлү үүрлҗ йовсмн бидн эн. Ода сул бәәсн деернь эк, эцк, төрл-төрснләрн таньлдулхар дахулҗ авхар ирләв. Эн иигәд йовҗ өгл уга эрүләд, мөргүләд, күрдг мөрн кевтә хойр келәрн цахлад бәәнә. Усн бәәхлә өгит, — гиҗ сурв.
　　—Киитн цә бәәнә, — гиһәд бер ик хала ааһта цә өгн йовҗ, — һәәвһә удан үүрлҗ йовхмн кевтәмт. Хуучрхдан шахҗ йовна гиһич. Уульн-дуулад олҗ авсн ууц толһа хойр гиһәд, уру биднь һарад, дахад йовдг болхговч. «Нанас даву күн уга!» — гиһәд сеңкәҗ йовна гидг тер. «Хара зөңдән кү зоваһад бәл уга, йовад ир», — гиҗ бидн цуһар келләвидн. «Танар заалһш угав» гисн бәәдл һарад, таннаһан цоокад, теңгрт нульмад каңкаһад бәәнә. «Ноха сүүринь керглхлә, дала һатлҗ гиигрнә» гидг юм һарһҗах бәәдлтә. Я, йир, бидн бууриннь заң меднәвдн! — гиһәд угзрҗ келчкәд, бер утар татҗ саналдад, цә кеҗ өгсн ааһан ирҗ авв. Хәрү эргәд үг келхәр седчкәд, хуухан мааҗад гарч йовҗ одв.
　　Тер хоорнд Бадм Араша хойр гүүлгәд күрәд ирцхәв. һол орҗ одсн хойр күүкн уга. Бадм машиһән хойр, һурв хәәкрүлв. Күүкдәс ә-чимән уга. Бадм машинәннь шам унтраһад, барун һарарн шанаһан түшәд тагчгрв. Араша көвүн бууһад, иигән-тиигән гүүһәд, эгчән хәәв.
　　—Йо хәәмнь, Араша, энчн чи ма хойрин авт орхасн наснь давҗ одсн бәәдлтә! Манд биш, машиһәр неклдсн сәәхн залусд күцгдл уга йовнахн, — гисн одак берин дун соңсгдв.
　　Араша цааран гүүһәд, һол орад йовҗ одсн хойр күүкнә ардас неклдәд йовҗ одсн бәәдл һарв...
Дүң-дүлә, төгәлңдән тагчгрв. Маштг шавр герин ца зелин өөр кевтсн хойр үкр кевлһән кевәд, кекрәд түңгшснь соңсгдна.
Өңгәр көөрәд, көл-көдлгәд, кү зоваһад җилә һазрт ирчкәд, күүкнд һолгдсн болҗ хәрхд күчр му нерн. «һазр деер һанцхн чи бишч, күүкн эс олдх билү! Һәәд од цааран!» — гиһәд һурв нульмад, һаран саҗад йовад одҗ болхмн. Зуг җил үлү хөөтк җирһлән хамдан нег ухаһар, ни седкләр угтхар амн үгән авлцад, нег-негәч иткәд, холвлдад йовсн хәәртә хойр зүркд һундаҗ болшго. Авч ирнәв гиһәд, амн үгән өгәд һарсн аавин седкл бишрәҗ болшго. Сурһуль сурҗ йовх иньг-амргуд, эн күүкн ма хойриг кезәнәһә «ЗАГС-т» орулад биччклә. «Цастаг — Бата, Батаг — Цаста!» — гиҗ наадлцхана.
　　Тиим эңкрәр олна нүүрт холвлдҗ одсн хойр зүркд, ода ирҗ өөцлдҗ салхла, өшәтнриннь тав хацһасн, иньгүдиннь седкл бишрәсн, ицлән барсн йовдл болх. Иигхинь медсн болхнь, әмтнд медүләд керг уга юмн бәәҗ. «Сансн үүлән бүттлнь нууҗ йовх кергтә, самһа му нөкдәс хол йовх зөвтә» гиҗ Бадмин Боован бичсиг умшлусв.
　　«Бидн үүлән бүттлнь нуух биш, әмн-зүркнәннь заңган медлцәд уга бәәҗ әмтнд медүләд, эрдм-бардм кеһәд, көөрәд йовсн ода ик ичр болв» гиҗ чееҗләрн гүвдлдәд, машинә үүд секхләм, үрглҗәсн Бадм чочад энд-тендән кү хәләв. Машин дотрас «салд» гиһәд демср тәмкин утана үнр һарад одв.
　　Бадм мини өөр күн угаһинь медчкәд, доран хойр-һурв нүүхлчкәд, зөвәр өөлсәр келҗәнә:
— Көвүн, энчн «эм хәәһәд, аһан гееһәд», «һуян һан-зһлад» хәрдг юмн болвза? Миниһәр болхнь, йовҗ унтхмн. Өлгч дахсн гендн болад хот кедәд, унтсн әмт серүләд гүүһә йовҗ, әмтнд андн болхвидн. һал ишксн нохч кевтә, һол орад гүүлдҗ одсн күүкд дахад, харңһу сө хамаран йовдв. Яһсн «окн теңгринкиис атхсн» күукн болҗ йовхмб энчн? һазр деер уга һәәзң олҗ авч кевтәч. Иим сәәхн залу яһад иигәд күндән гиигнәс өгәд, күүкдт наадн болад йовнач. Цуснчн өткн, чееҗчнь сарул чамд биш, нанд ичр болҗана. Йовҗ унтхмн. Ирхлә ирг, эс ирхлә, эцкиннь түрәд орг! — гиҗ келчкәд, Бадм папиростан һал кеҗ авад, шувтрҗ бууһад, маши эргәд йовҗ одв.
Ораһарм оһтрһун дун орад, охр сүүләрм һарад одсн болҗ медгдв. Орчлңд әмтә юмн өөрм уга...
　　Цегин цааһас, цеңкртсн теңгр давшад, цегән, мөңгтрсн ө уга төгрг сар бултаһад һарад аашна. Сар өөдлх дутман сө сарулдад, сүүдр ахрдад йовна. Саналдчкад, «сәәхн иньгиннь» ардас хәләһәд суухнь, чееҗм улм-улмар уутьрад, хавчгдад, харңһутрад бәәнә.
«Му нөкд хоорндан» гиһәд ода эн Бадмла өөцлдҗ үг келҗ болшго, энүнә зөв гих санан орна.
　　«Кишва акад заңта күүкн бәәсмб эннь. Айстан ууртан бүтәд, модьрун үг келәд оркв билтәл. Хәәмнь, эч нанд өөлҗәдг болх», — гиҗ Бадм санҗана...
Тедн тенд күләһәд суутл, күүкнә герт иим күр һарчл-
на:
　　— Одак машитә улс чамла харһсн утай? Күн ирсинь медә бәәҗ, хәрәд ирхлә яһдв! — гиҗ Цастан эк орҗ ирхләнь келв. — Мана һаза машин ирҗ зогссинь әмтн цуһар үзсн болх. Бидн нам аңхрсн угавидн. Наадк мана колхозин машинлә әдл ик дуута машин биш бәәҗ. Хәрнь эн туһлмуд зелән яһҗ эс таслсмб? Өвгн ма хойриг дәврчкн гив. Яһсн ик герлтә машимб, нәрн өвснә үй күртл үзгдв. Мана өвгнә киртсн бөс киилг шалвр хойрнь дүд цаһан болҗ медгдв.
　　Би нам эмәһәд яахв гихләрн, хувцан чирҗ авад гер эргүв. Сө хаалһ алдад төөрҗ йовх йовуд улс болһвидн. Өвгн босад күүндә бәәтл, манад ирҗ йовх гиичнр болҗ һарв. Йо, һәәд од эн өвгн теднлә күүндә бәәҗ, сәәрән мааҗад бәәнәлә. Сүүдрт зогсҗасн нанд сәәхн тернь үзгдв, нам ичәд үкн гивүв.
Тегәд герт орулад, шам шатаһад, юн улсинь үзчкәд, чамаг некүлсмдн тер. Иртхә гисн күүндән бәәһә бәәтл, үргсн гөрәсн болад, хот эргәд бийән некүләд йовхла сәнйи?
—Тегәд муй? -   гиҗ Цаста инәсн келв.
　　—Я, цецгт одыч цааран, — болҗ экнь үгән уттхв,— йос медчксн күн болад, ямрхад бәәдг билч. Ичкевт, тер ирсн улс ю санҗадг болхв. Бас нег бийән медсн бирмн бәәҗ гиҗәдг болх. Тер маши йовулдгнь һәәвһә цухн уга күн бәәҗ. Чамур хойр одад ирвш. Тер ирсн көвүн чамла хамдан сурһуль сурҗ йовҗлмн. Чамаг долан бульчрха күртлчнь меднә.
　　Тер көвүн манла таньлдхар ирҗ. Нам ода цагин баһ күүндән сән седвәртә, үгтә, күүртә көвүн болҗ медгдв. Келсн үгнь келинь дахад кевтән тусад, келклдәд явшад бәәнә. Үг булагдҗ үр-өңгиннь чирә улалһдг бәәдл уга.
«Орчлңгин йосн, өөрдин заң» гиһәд, өвгн ман хойрт белгтәһән ирв. Көөрк, эн кезәңк зать хамаһас олҗ авсн болхв, — гиҗ Цастан эк цааснд оралһата зать даһмасн һарһв.
　　Цаста өөрк күүкән дораһар нудрад авв, хоюрн һочкнад инәлдв.
　　—Инәл уга одтн цааран, инәдгиг эр дахдмн. Хамань хөр һарад, сурһуль сурад, амарн алта һатлад йовцхана эдн. Ичр-һутр уга, янз-кенз уга элмрмүд. «Күүкн күн уята эс болсн хөөн, дун угань сән. Көвүн күн задһа эс болсн хөөн, дуутань сән» гидг үг бәәдмн! — гиҗ Цастан эк уурлҗ келв...
Машинә өмн генткн Араша урһад һарад ирв.
　　—Тер хойртн манад бәәнә, цә ууҗана,—болҗ Араша машинә үүд секв.
Теднтн мана машинә һал үзчкәд дәкәд тег темцәд гүүлдх, тедниг үргәһәд керг уга. Би энд машитәһән үлднәв. Тадн йовтн, чи нам йовсн айстан тенүнәннь чирәһинь үзҗ үз, — гиҗ Бадм ардан эргҗ келәд, амндан зуулһата бәәсн унтрҗ йовсн папирос эркә хумха хойрарн чимкҗ авад хайв. Папиросин иш «гилс» гиһәд маши- нә төгә цокад цааран бекәләд өсрв. Цәкүр цәксн мет баг чиндр бадһлад һазрт күрн унтрҗ одв.
Бадм бәәрндән орад суув. Араша адһҗ машинә үүд тәәләд мини өөр ирәд суув. Намаг серүн бәәхинь медчкәд, дәкҗ үг келсн уга. «Шофер машиһән йовулхнь болх билә» гиҗ санҗана. «Ода эн шофер еңнҗ буцл уга, шуд йовхнь болх билә» гих ухан нанд бас орв. Шоферин өмнк машинә шил дорак зивгт углата час «чиг-чиг-чиг» гиһәд цокснь сонсгдна. Часин килһсн җир цокад аһуһан эргәд иртл, мини зүркн зун хөр цокад дотран бульглад бәәнә.
　　Бадм өмнән нег товч кевтә юм хурһарн дарад оркв. Машинә өмнк хойр шам дегц шатад цәәһәд одв. Энүг шатхинь күләҗәсн бәәдлтә дала болсн бичкн, бичкн цаһан эрвәкәс шамин шил шүүрлдәд, җивран шавдлдад унлдад, мөлклдәд «ивр-ивр» гиһәд багшлдад бәәцхәнә.
　　«Не, үкс гитн, хурдар йовтн», — гиҗ Бата зүдәх. Эн бичкн көвүнә авч ирсн зәңг энүнә зүркнд нар һарһад оркв, яһв. Одак мана ирсн хаалһар дала даңшан уга, эн хоорнд шам угаһар чигн гүүлгәд күрч болхмн. Эс гиҗ шамин герл үзчкәд, одак «шулмнь» зулад әрлх. Тер цагт эн көвүн ичртән боогдҗ үкх, йирин цунцхад чееҗләрн гүвдлдәд, зан заядг заячдан һундҗ йовх бәәдлтә. Ода яахла сән болхв. Җилә һазрас көл-көдләд ирчкәд, «җирһл» көөлдҗ-көөлдҗ амрсн амн үг уга хәрхлә ик ичр болхнь медҗәнәв» гиҗ дотран тоолад Бадм зөвәр тагчг суув. Би чигн ду һарсн угав.
　　Тиигәд, зөвәр болчкад, шофер машинәннь мотор көдлгәд, арһул көндәһәд һарв.
　　Герин һаза ирҗ зогстлан Бадм машинәннь шам шатасн уга. Машин мөсн деегүр дешҗ йовх нан кевтә ә угаһар ирәд зогсв. Өмнк хойр шам саак кевтән дегц шатв.
　　Шавр герт цә ууҗ суусн хойр күүкн терзәр шамин герл үзчкәд, нег-негән хатхлдад, нүдәрн докъя өглдәд шамдҗ шил терзәр дегц шаһалдв.
Араша машинәс һәрәдҗ бууһад, терзәр урң-урң гиһәд һарчасн шамин герл үзчкәд, машинә өмнк хойр бүлткр герлтә шамин өөр ирәд күүкд суусн герин терз тал нудрман үзүләд, шамсиг һарарн иләд бахмҗ кеҗ бийән үзүлв.
　　Герәс зөвәр тедүкн сольвад делгсн ширдг деер цаһан бөс киилг, шалвртаһан сарсаһад унтсн өвгнәннь өөр ху-вцтаһан кевтсн эмгн зөвәр байрта түгдһлзҗ босад, зем-лянк тал намаг дахад орхар седҗ йовсн Арашаг би талан дуудҗ авв. Машинә шам унтрв.
　　—Тадн, залу көвүн хойр, герт орад унттн, ор ясчк-лавидн, — гисн эмгнә дун манд тодрха соңсгдв.
　　Бадм машинәсн бууһад, хоолан ясад цевкәһәд герүр орхар йовна. Би Бадмиг күцәд, өмнән авад герт орҗ ирвидн.
　　Хуучн хала шамин некмр һол зөвәр өргәтә ик заль һарад шатҗана. Деерк амнь кемтркә, шамин шилин күзүнд хуучн тетрадин һадр цоолад өлгҗ, гер дотр, хона эргнд сән герлтә. Хойр күүнә чирә маднд тодрха үзгдҗәнә, Цаста кееһә бүшмүдәсн зокастаһинь өмсҗ. Хойр күүкн Цастан орна өмн дун уга дердәлдәд зогсҗана.
　　—Менд бәнт! Не, күүкд, ода мана болвт, зулдг арһ уга, күцәд авчквидн. Бата, цаадк үүдән чаңһар ха! — гиҗ Бадм хекрлв.
Күүкд дун уга, толһаһан гекҗ хәрү өгәд, дораһур нег-негән хәләлдв.
　　—Суутн! — гисн Цастан дун соңсгдв. «Чамаг, чини чирә хәләдг болхинь» гиҗ бизһм күрч уурлҗ йовлав. Нам хамаһур Цастан һар оч атхсан медхшв, һаринь хойр һардҗ авад тәвл уга бәәҗв. Цаста «чис» болад улаҗ одв. «Яһҗахмч!» гиҗ нүднәннь хәләцәр докъя өгч хәләчкәд:
　　—Эн мини үр күүкн, таньлд, — гиҗ Цаста өөртс күүкн талан заав.
Күүкнә өмн һольшглҗ гекәд, һаринь авад мендлв, нам нерән кен гисинь оньһсн угав. Зүркм зүн талагшан хәләһәд, һар-көлим, цогцим цугтан Цаста тал татад нәәхлүләд унһан алдад бәәнә.
«Эн һазрт, саак Шартуд бәәснлә әдл өөрдлдҗ һәргглҗ болшго. Күүнә келн күд чолу хамхлна гидг биший. Маңһдурас авн ма хойриг негдүләд, мууһин му зәңг һа-рһад, хотн болһнд келәд одх биший», — гиҗ Цаста хә-ләцәрн докъя өгәд, нүдән ирмәд, эс медсн болад шилҗрәд бәәнә. Өөрк үр күүкән эн сө тәвдг бәәдл уга. Улм холвлдад үүдн бийинь авад урхдад, хая-хая чикнднь шимлдәд үг келнә.
Хойр күүкн шимлдәд буру хандх хоорнд Бадм нанур хәләһәд, нүдән ирмәд оркна. Бадм нанур яһад нүдән ирмҗәхнь медгдхш.
　　«Хойрдгч күукнь чамд һә болҗана, нанла таньлдул, би машиһәрн гертнь күргчкнәв гиҗәх аль талдан докъя өгчәхнь бас медгдхш. Хойрдгч күүкн эн чирмлдә үзхләрн бидн негдәд бийинь дөөглхәр бәәнә гиһәд өөләд, хәрнәв гих, Цаста энүг күргл уга бәәшго, күргхләрн хәрү ирхн уга», гиҗ санҗаһад, бичкндән соңссн шогта соңсхвр санандм орад, эклҗәнәв:
— Күүкд, соңслт! Кезәнә нег герт тавн-зурһан күн дүңһарлҗ сууһад, көзр наачадг болна. Ах керсгт суусн күүнә көзр һарад бәәнә. Дарук улснь дарадтан унад, һал деерк мөңгн өсәд ирнә. һурвдгч күн көзртә, мөңш уга, яахан медл уга, көзрән атхад, ухалад сууна. Тер ик мөңгтә дөрвдгч күүнлә негдәд цокий гиҗ сурхла, яһна гилч гиһәд эс медсәр хәләһад оркна. Тернь өмнәснь нүдән ирмәд оркдг болна. Не, эн зөв гиҗәнә гиһәд, иштгин тусарн дуудн цокад, ишктә ямаһан шүүгдәд оркна.
һурвдгч эргцд һал деерк меңгн өсәд, сән көзр ирхинь күләһәд, цокхар җилвтлдәд көзрмүдән семрәд сууцхана. Ода һурвдгч күүнд бүүмнә туз күрәд ирнә. Одак ик мөңгтә туслцад суусн күн талан зөвәр байрта хәләһәд оркна. Тернь өмнәснь дәкн нүдәрн ирмәд оркна. Не, эн күн нанла йоста хом болҗана гиҗ санад һурвдгч күн сүл эргцд һурвдгч залуд сарткин туз күрәд ирнә. Мөңгтә күүнлә «ниилсн» мини көзр эн сө һарн гиҗәдгҗ гиҗ санҗаһад, одак «ниилсн» күн талан хәләһәд оркна. Дөрвдгч күн дару нүдән дәкн ирмәд оркна. Хойр күн хомлад цокхларн, яһв чигн эн һал деерк мөңг авхвидн гиҗ санад һурвдгч залу сартгиннь тусар дуудн цокад, сарвата гүүһән шүүгдәд орксн цагт, завср болад, әвәһин цәәһән уухар босцхана. Одак шүүгдсн залу докъяһар негдх болсн мөңгтә залуг дораһур хатхҗ авад һарна.
Әмтнәс зөвәр заагрчкад, күүнд соцсхл уга:
　　—Болшго юмн, болш угаҗ! Таниг негдәд цокий гиһәд докъя өгәд бәәхләтн, тузмудар цока бәәҗ, бәәсән шүүгдчкүв, — гинә.
　　—Уга, би чамд негдий гиҗ докъя өгсн угав, — гиһәд одак мөңгтә залу дәкн нүдән ирмәд оркна.
　　—Э, чи иим кишва ноха билч! Чамд нәәләд, мөнгнд дурлад, бүүмн тузар дуудн цокад бүрү-туһлан шүүгдүв,- иштгин тусар дуудн цокад ишктә ямаһан шүүгдүв, сарткин тусар дуудн цокад сарвата гүүһән шүүгдүв!— гиҗ хәәкрәд, дөрвдгч залуг бахлураснь авад ноолдна.
　　Тер цаадк күнь экин геснәс һарснас нааран заяна нүдән чирмдг авъяста күн бәәҗ. Тегәд тер күн кезлин тузар цоксн болхла, келсн күүкән шүүгдх бәәҗ! «Келн угад, белн ута!» — гидг тер. Келәд, күүндчкәд нааддг бишв, күүнд нәәлхлә, күүнә зөөрд дугшлхла тиим болддмн гиҗ күн келҗәсиг соңслав. Терүнәс нааран бүтүһәр нүдән ирмсн ку иткдн угав, —гихләм, хойр күүкн ярлзад инәлдв.
Бадм эмәсн бәәдл һарад, чирәһән үмгәд, нанур хәләһәд:
　　—Би бас тиим авъястав, тенүг үзсн болхговч. Эврә авъяс эзндән медгддмн биш, — гиҗ үнән келв.
　　—Сууҗ цә уутн! — гисн Цастан дун соцсгдв. Цаста ааһс тәвв. Өөрк күүкнь көк мисктә цәәһин бүркәсинь авад, зөв эргүләд самрад дарадтнь кев. 
Цә кеҗәсн күүкнә нернь Шарка болҗ һарв. Шарка мөөлүр һо хамрта. Цастан дүңгә нурһта, шарңх үстә хо цаһан күүкн. Цастата хамдан әәмгиннь школд доладгч класс күртл сурад, һанцхн хәләсн көгшн экән сәкәд цааранднь йовҗ сурһуль сурл уга үлдсмн бәәҗ. Ода школд эклц классмудт дасхна. Күргн болхар седәд ирсн тааста көвүд харһв чигн, көгшн экән үлдәхд харм болад, үгән өгл уга йова-йовҗ, хөр һарсн наста болһамҗта күүкн болҗ эн гинә.
Одак келсн көзрч көвүнә туск келвр санад оркхларн Шарка шаңһан бәрн бәәҗ медмҗ угаһар дотран инәв. Инәхләнь хойр халхиннь герлин дорд бииднь хотхрмул. һарад одна, тер цагтан улм өкәр өңг һарв.
　　Күүкнә медмҗ уга инәд үзсн цә ууҗах Бадм санҗана: «Эн күүкнүр би бас нүдән ирмәд орксн болхий? Акад авъяс би яһҗ дассн болхв. Чамаг дәкж чирмдг болхнь?» — гиһәд санна.
　　«Сурсн юмн сурар боов чиг болхш» сурмсгуд заагур чирмгдҗ одна. Ода эн күүкн бас намаг биидән докъя өгчәнә гиҗ санҗадг болх. «Санан уга саңхадур, сахл уга җулһдг. Күн темән хойр көгшрсән меддмн биш» гиҗ санҗах гиһәд, ааһд көвҗ йовсн цәәһин мод авад хойр нүдән телчкх ухан орҗана.
　　Би Бадмиг күүкн тал нүдән ирмхннь күләһәд цәәһән ун бәәҗ Бадмур хәләһәд инәһәд бәәтл, Бадм хойр ааһ цә ууһад, күүкн тал хәләл уга босв.
— Күүкд, цәәдтн ханҗанав, ут наста болтн! Төв сәәхн зүүд бәрҗ хонтн. Эн көвүһәр сөөни дуусн тууль келүлҗ соңстн. Энтн әвр ут киитә, ю болв чигн меддг күн, — гиһәд һархар седв.
　　—	Та хойрт өөртн ор ясчкла, Батата хоюрн унттн,— гиҗ Цаста цаһан кенчрәр бүркәд, деернь бор көрсн нимгн цемгн көнҗл хайсн, күн суухла углар болһнь, дөгд уга тергн кевтә, җаагад-җиигәд бәәдг хуучн модн орн тал заав.
—	Уга, энүнәстн әәҗәнәв. Энтн хойр залу даадг бәәдл уга, — гиһәд Бадм орндгин нег дерндгәснь көндәв. Орндг шухтнад, җаагад одв. — Соңсҗант? Ярвглад бәәнә — яс-үснднь шар усн хурад шарклад бәәсн бәәдлтә, — гив. Цуһар шууглдад инәлдвидн. Бадм һарад йовҗ одв. Күүкд сав-саңхан хурах бәәдл һарв. Би дав зуур Бадмиг дахад һарув.
һаза зөвәр харңһу. Тег төгәлңдән унтҗ, дүң-дүлә. Хая-хая ардан ут улвтр хаалһ татад цәкләд одсн одд үзгднә. Гер шидрт тедүкн зелин өөр кевтсн хойр, һурвн үкрмүдин кевлһән кевсн шүднәннь ә соңсгдна.
　　Бадм хустган һарһҗ авад, шатаһад машиндән күрч одв. Герин үүдн тус ширдг сольвҗ делгәд кевтсн эмгн өвгн хойр санамр сарсалдад унтҗ. Эн хойрин хоорнд орад кевтсн Араша унтад уга. Бадм машиһәрн «дәкәд хот эргхмн болвза» гиһәд гетәд хая-хая өндәһәд хәләчкәд, дун уга кевтнә. Бадм машиндән орҗ одсн бәәдл һарв, хард гиһәд машинә үүдн хаагдад одв.
«Одал Бадм юмнд одшго болв» гиҗ санад Араша аавиннь ардк нурһнднь наалдад келстә киилгинь үнрчләд унтад одв.
　　Хойр күүкн сав-саңхан ахулад, гер дотркан ясад, өңг һарһад орксн бәәдл һарв. Арһул хәрү герин үүдн хоорнд күрәд ирүв. Шивр-шивр гилдәд күүнднә, зәрм-зәрмдән һочкнад инәлднә.
—Орҗ болхий? — гиһәд үүдинь цокув.
　　—Ортн, ортн, — гиҗ Цаста цеңнв. Орл уга дәкәд цокад, дәкәд Цастан ду соңсх дурн күрнә. Тер бийнь орҗ ирүв.
　　—Одак шоферчн яһв? — гиҗ Цаста нанур өөрдв. Чирәнь йир тиньгр бәәх болҗ медгдв.
—Орндан орад оңх тусла, — гивүв.
　　—Ичкевт, герт орад унт гихнчн, — гиҗ Цаста шоферт санань зовсн болҗ келв. «Нам орҗ эс ирхнь сән билә» гиҗ дотран санҗах бәәдлтә.
һәргтә күн биш тер, — гиҗ би эклүв, — һурвн күүнә негнь үлү болдгинь медә бәәдг болхгов. Цәкүр цәкхәсн урд хонад бәәхлә сән болдмн. Дәкәд ачта чини ардас экән дахсн хурһд кевтә машиһәр хот эргн гиҗ цу-црх болв. Хәрнь нам цухрл уга йовдг сән заңта күн болад, чамд ацг авл уга йовад йовна. Талдан нег му заңта модьрун күн болхла, маниг му келчкәд, машин деерән һарад кевтх билә. Хаҗудан дахулсн би тана хотна улсас болн Бадмас ичәд, арсндан әрә багтҗ йовнав. Кергән күцәһәд өдрин бииднь хәрү ирх болҗ күүнә маши сурҗ авад һарлав. Мини ирсн кергиг чи эврән медә бәәнәч, тендәс хәрәд һарчаһад ю күүндләвидн?
　　—Бата, «цәкхәсн урд хонад бәәхлә сән болдмн» гиснчн манд медгдсн уга, — гиҗ Цаста инәмсҗ дальт-рулв.
　　—Тенүг медл уга хама йовад йовлач? Цәкүр гисиг меддговч? «Цәкхәсн урд хонна» гисн күн үг келхәс урд тааһад медхлә, сән болдмн гисн үг.
Цаста өөрк күүкндән:
—А, нам гиһит, ода медвч?
　　—Ода ирҗ сәәхн медгдҗәнә, мини харнһу толһад мел дарунь иим үгмүд медгдәд одхш. Та әвр сәәхн келҗ медүлдг бәәҗт, ханҗанавидн, — гиҗ Шарка нанур хәләҗ көркүхн бәәдл һарһҗ келсн болв.
　　—Би чамаг тиим цәкхәснь урд хондг күүкн болһҗалав, — гиһәд өмнәснь хәләҗ инәвүв.
Цаста нанур му нүдәрн хәләчкәд, өөрк күүкнәннь чикнд шимлдв, күүкн толһаһан гекәд, босв.
　　—Бата, цаадк орн деерән һарад кевт, — гичкәд Цаста Шарката хоюрн һарч одв.
　　һалас һарсн хойр күүкнә нүднд һаза дегд харңһу болҗ медгдв. Хойр күүкн һар-һаран бәрлдәд, гер эргцхәв, холд одсн уга. Нүдднь сурад өөр шидр бәәх баран үзгдәд баахн шарлҗна бийнь ик болҗ үзгдәд бәәнә. Ард бәәсн һол йир өөрхн болад, харлад йорал уга әәмшгтә болҗ үзгднә.
Цаста, одак Батан келҗәсн үгмүдин утхинь медвч? Би цугтнь медув. Эн асхн би та хойрт йосндан саа- лтг болҗанав. Шофер залуһин келсн, нүдән чирмәд докъя өгсиг чигн медүв. Батан зовлңгиг би бас медҗәнәв. Маниг эврән бийснь медх гиһәд этүдәр санҗасн цөн үгәр, үлгүрәр һольшг кевәр келчквш, терчн намаг анхрдгҗий аль угай гиҗ мини судц бәрҗ үзҗәнә, — гиҗ Шарка хормаһан саҗн бәәҗ келв.
— Әрл цааран, юн чини судц бәрҗ үзх билә, чамаг шинкән үзҗәнәхн «өлн күүнә уханд өдмг оньднн йовдмн» гиһәд, чамд тиигҗ үзгдсн болхгов! — гиҗ Цаста сөрҗ келв.
—Әрл, тиим биш. Нанур хәләсн хәләц, наадлад келсн үгмүднь нанд цуг тоб болад бәәнә. Наадад намаг хөр һарад, күүкәр көгшрҗ йовна болһнч. Нанд иим кишг учрсн болхнь. — утар татад саналдчкад, Цастаг сүүвдҗ авад: — Чи эн көвүнә седкл бичә һунда. Миниһәр болхнь, эн асхн хоюрн үлдәд, сәәнәр күүндәд, негинь таслҗ автн. Эн көвүн ирхмн гиһәд эртәс авн келә-күләһә билч. Энчн келсн үгдән күрәд, чамаг машиһәр хәәһәд күцәд олв. Эн көвүнчн иигәд эргәд дахлда йовҗ, чамас цөкрәд йовҗ одхла, чи энүг күцҗ авхн угач. Йовһнан мартхмн биш. Энчн йир сәәхн зацта, җөөлн күн болх бәәдлтә, хөвәр учрна гидг эн! Чи хөвтә күн бәәҗч, зуг «хош толһан хоорнд хумха җоору олдна авад-авад цеглхнь, алцтааһар белглнә» гиҗ келдмн. Алцта тусл уга бәәхләнь, авад шивчкдмн. Алцта тусад бәәхләнь. авад хавтхлад хәрдмн. Тенүг бичә март, хәрнь тер! Не, би һурвдгч болҗ тана өөр ю кехв, хәрнәв! Бата та хойр намаг тер һол һатлһчктн, — гиҗ Шарка сурв.
Зү уга юм келнәч! Сөөни өрәллә хамаран одхмч, мини өөр хон. Би чамаг өөрән хонулхар дахулҗ ирвшв. Эн көвүнә тускар санаһан бичә зов. Нанас хамаран одх болһнач. Би энүнәнчнь седклинь медәд авчклав. Энчн намаг җил үлү дахҗ йовна. Зүркинь суһлҗ авад зүркнләрн холзчклав, энүнд сууна, — гиһәд Цаста өрчән цокад инәв. — Җил үлү күүкдт булагдл уга йовав. Чамд таасгдҗану? — гиҗ немҗ сурв.
　　—Йир икәр таасгдҗана! Ухата, тоолврта, һольшг, икрхг уга эрдмтә күн болх бәәдлтә. Нанд мел иим күн учрсн болхнь яһна, — гиһәд Шарка Цастаг теврәд инәв.
«Санан уга күмбч» — гиҗ санад Цаста:
　　—Бидн хойр эн герт күүндәд хонв чигн «хулһнын хамрас цус һарһшго» цаһан саната күн. Эн бидн хойр онц харһад уга болһҗанч? Зуг әмтн маңһдур ю келхинь медҗәнч? Дер негдүлчкҗ гиһәд, деернь дел урһаһад, арднь сүл урһаһад, авад һархмн болҗана, һанцхн әәдг юмн тер. Чи ода манла хамдан хонад Батан кесг сәәхн үгмүд, шүлгүд соңсҗ ав. Бидн чамаг өрүндән машиһәр күргчкнәвидн. Бата ма хойрт күүндх цаг дала, — гиһәд Цаста Шаркаг тәвшгоһар шиидв...
Хойр күүкн һарч одсна ард би үкс гиҗ хувцан тәәләд, ясчксн хуучн модн орн деернь һарад кевтв. Эргәд дуһрх болһнд модн орндг шигҗңнәд, җаагад одна. Эн ламп унтрсн цагт көнҗл дер хойран авад һазрт кевтх саната бәәнәв.
　　Одак мини келсн үгиг Шарка медсн бәәдл һарв. Йосндан медсн болхла, керсү күүкн бәәҗ гиҗ санх кер-гтә. Тер күүкн хәрхәр седх. Тер цагтнь Бадмиг серүләд Цастата хоюрн машиһәр гертнь күргчкхвидн. Эн эҗго шавр герт Цаста бидн хойр ор цәәтл күүндхвидн. Өрүн-дән Цастаһан өөрән суулһҗ авад:
— Аав мини сурхла Аашна гиһәд келит, Ээжм  харһад сурхла Эндр ирх гиһит!..
гидг ду дуулад һарх биләв.
Цастаг аавларн, ахнр, бергдләрн, төрл-төрснләрн таньлдулад, тооһад, тәкәд, өмскүл өмскәд, хәрү авад ирх биләв гиһәд минь ода орнасн босад дуулад биилч дурм күрәд бәәнә.
Хойр күүкн герт орҗ ирцхәв.
　　—Бата, буру хәләһәд кевт, намаг команд өгтл нааран бичә хәлә, — гиҗ инәһәд Цаста лампин һол доргшан орулад барң-бүрң кеһәд оркв. Лампин һолын саңсрһин үнр һарад одв. «Шур-шур» гиһәд тәәлҗәх шуркра торһн бушмүдин ә соңсгдна. Одак саңсрһин үнр уурад, «салд» гиһәд сәәхн үнрәр гер дүүрәд одв. Цастан саак нәәрлә өрчин хойр гөвдрүн хоорндаһар, өвцүнә бүдркә деегүр дорагшан орсн цаһан мөңгн шүлзә дахад үзгддг оошкрсн җөөлн цаһан махмуднь мини өмн герин эрст сүүдр болад үзгдәд одв. Бәәсн бийм ирвәтрәд, зүркм чичрәд, халу дөрәд түүрчәд хәрү эргәд эднүр хәләх дурм күрәд нүүхлзхләм саак «шаркрата» орндг шигҗңнн гисн болад, хойр нүдм секәтә ки тасрад кевтнәв.
　　«Чи өмн кевт, уга, чи өмн кевт, би ард кевтнәв» гилдәд шимлдсн соңсгдна.
　　«Йо хәәмнь, Шарка болл уга од, яһсн наку-даку уга килнцтә күүкмч. Холварнь хасгдад негдн гиҗ йовх хойр зүркнә хоорнд орад зааглад бәәхәр, эс медсн болад хәрәд әрлхнчн», — гиһәд хойрдгч күүкнд дотран уурлад кевтнәв. Күңкркә дотран цокад дольгалҗах зүркнәнм ә күүкдин күүндә чиңнүлхш, «луг-луг-луг» гиһәд шааврдад, әәвлхәһим тас цокад һарн алдад бәәнә.
Урң-урң гиҗәсн хуучн цаһан хала ламп унтрад, нүд чичм харңһу болад одв. Хойр күүкн орндан орад нимгн көнҗлән бий деерән хаяд оркснь теднә әәһәр медгдҗәнә. Нег-негән чимклдәд, түлклдәд инәлдҗәнә.
Хойр күүкнә кевтх Цастан орн, мини кевтх өвгнә буулһмр модн орндг хойран хоорнд нег алд, тер бийнь нанд хөрн дууна болҗ медгдҗәнә.
　　—Бата, серүн бәнч? — гисн Цастан дун гер сарулдхсн болҗ соңсгдв. Бүтңгү дууһарнь шинҗлхнь көнҗл дорас, күн һатцас келҗәхнь медгдв. Цаста арднь кевтҗ. «Нанас зулжана гидг тер» гих ухан орҗана.
　　—Шарка яһла, хәрҗ одлу? — гиҗ эс медсәр зөрц сурув.
—Хәрҗ одла, Шаркаһар ю кенәч? Чамаг буру хандад кевтнә гиһәд шордаһад йовҗ одла.
—Хәәрн күүкн, таньлдхар седҗәләв. Хәрҗ одну-яһну гиҗ сана биләв, цәкхәс урд хондг күукн гиҗ медҗәләв, — гихләм, Шарка Цастаг тохаһарн нудрад авснь медгдв.
—Худл келҗәнә. Би хәрхәр седләв, эн Цаста намаг тәвсн угалмн, намаг өңгәр бичә гемшәтн, — гиҗ өмн кевтсн Шарка келв.
—Э, чи хәрәд угавч? Би чамаг хәрҗ оч гихлә, буру хәләһәд кевтләв, — гиһәд сүүҗән соляд, күүкд тал хә-ләһәд кевтв. Харһа орн саак кевтән җаагад, җиигәд одв.
—Эн орнтн яһҗахмб, җаагад, гармуль татад бәәдмб, — гиҗ Шарка инәв.
—Эзнь ора болхла, темәнь яр болдмн. Шарклата болад яалад, яхлад бәәнә, — гихләм Шаркад таасгдсн бәәдл һарв.
—Нам гиһит, медҗ йовхмн энүгитн. Цаста таниг дала тууль, тууҗ меднә гиҗәлү, келхнтн, сө ахрдхад, соңсий, — гиҗ Шарка сурв.
—Цаста заксн болхла келҗ болҗана, сәәнәр соңсад, тәәлвринь олтн.
Туулин экн:
Тург — цаһан Цаста,
Товчлгсн билг — цаһан Цаста,
Эзндән эңкр — цаһан Цаста,
Эн насндан олдшго — цаһан Цаста,
Олҗ автн, — гиһәд оркув.
　　—Яһсн сәәхн туульв, «эзндән эңкр цаһан» гисиг соңсвч? — гиһәд Шарка Цастаг чимкәд оркв.
—	Не, ямаран, тууль таасгдву? — гиҗ сурув.
— Таасгдв, йир сәәхн магталта тууль бәәҗ, дәкәд келтн. Би эврән тууль-тууҗ цуглулдв. Өвгдәс бичҗ авсн хара биш туульс, үлгүрмүд нанд бәәнә. Дәкәд нег ирсн цагттн үзүлнәв, — гиҗ Шарка келв.
　　—Чи бичә бийим әәтрүләд бә, одак туулинм тәәлвринь келҗ ас.
　　—Эн насндан олдшго цаһан гиснтн эн мини ард кевтнә, — гиһәд Шарка тачкнад инәв. Цаста Шаркаг өвд-гәрн түлкәд орксн бәәдл һарв.
　　—Маңһдур таниг бәәх болхла, би ирҗ нег цөөкн туульс, шулгүд бичҗ авнав, зөвтәй? — гиҗ Шарка нанла таарв.
　　—Хальмг туульсин дегтр бәәнлм, тенүнәс бичәд авад орк, чамд уга болхла би олҗ өгнәв. Бата күүнә маши бәрәд чамла оралдад суухмн биш, — гисн Цастан модьрун дун соңсгдв.
　　—Э, тиим, маңһдур Цаста бидн хойр манахн тал йовхвидн, би чамд Цастаһар илгәчкнәв. Эс гиҗ ода эс залхурҗахла, босад шам шата, келҗ өгнәв, чи бичҗ ав, — гиһәд оран зөрц шигҗңнүләд оркхлам, Цаста өндәһәд Шаркан толһа деегүр хәләчкәд, угзрад буру хәләһәд кевтв.
　　— һә болх ормб энчн, җаагад кү унтулшго болв, һазрт оран ясҗ авнав, —гиһәд дәкәд орндган көндәһәд, чикән өгүв.
　　Хойр күүкн дәкәд шивр-шивр гилдәд хоорндан толь-клдҗах бәәдл һарад одв. Көнҗләрн бүркчкәд күүндснь әрә медгүлг соңсгдна.
　　«Асхна ард унтнав гиҗәлч, мууха әәллҗәхмч? Ард һарч кевт» гисн Цастан дун тодрха соңсгдв. Дун угаһар хухр-хухр гилдҗәнә. Цастан атхр үсңь арваһад одсн Шаркан чееҗ чееҗәрн шудрад халхнь халхлань харһулад алхад өмн һарч йовхнь сән медгдҗәнә. Минь эн саамла би көнҗл дер хойран авад орнасн шувтрҗ бууһад, һазр деер кевтәд авчкв. Хойр күүкн нурһ-нурһан өгәд ә тасрцхав, би һазрла наалдад ким тасрад, кииһән авл уга, көшә болад кевтүв.
Шарка буру хәләһәд эрслә наалдҗ одсн бәәдл һарв. «Асхнаһа хәрнәв гихлә тәвлго бәәчкәд, ода үүнә һарһҗах әәлинь, хәәһәд ирсн «секүсән» хаһцулад авчкх гиҗәхмб, кишва ухата күн бәәсмбч!» гиҗ, дотран өөлн һундад, эмкәһән зууһад кевтх бәәдлтә. Нанас бас ә һар-чахш, орндг шигҗңндгән бас уурс.
Цастан бизһнь көдләд, ууртан бүтәд унтҗах бәәдл уга эс медсәр аман тамшаһад, гүүнәр саналдад, нүүхсләд, көл, һаран көндәһәд, кенҗлән көл талан тиирчәд, гедргән дүнгәһәд кевтх бәәдлтә. Зүркнәннь цока чиннхнь  мел намаг дайлад дуудсн болад бәәнә.
　　Тиигәд бүкл частан кевтәд оркув. Ард кевтсн күүкн йосндан унтад одснь медгдҗәнә. Нан туск  герин шуһун деерк өнцгт татата бәәсн аралжна  гөлмд өдрәрнь торсн ик хар батхн бәәҗәһәд-бәәжәһәд күгдләд «з-з-з» гиһәд җиигәд бәәнә. Батхн, чамд нөкд болх биш, бийм дурна гөлмд оралдҗ одсн бәәнәв. Кенәр нөкд кехв гиҗ үкжә-нәв»,—гиж  санад арһул орн деерән дөрв көлдәд авчкв. ә-чимән уга.
　　Хойр дәвәд нег кииһән авад, дөрв дәвәд хойр кииһән авад, Цастан орна өмн ирәд, өвдгләд сууһад авчкув. Хойр һарм Цаста тал дегц делсн, «дал-дал» гиҗ чичрв.
　　Цастан һармуд, чирәнь хама бәәхнь медгдхш. Кемр чочаһад оркхла, теңгр цокчкснь тер. Тиигәд сохр күн кевтә орн деерәһүр, орна өмнәһүр мөлкә бәәтл генткн Цастан һар харһад одв. «Мимб-бишв» гиһәд, яахан медсн угав. Тиигн гихнь Цаста барун һаран орна өмн унҗулад, гедргән унтад одҗ.
Цастан һаринь хойр һардад, негл хәәлчксп хорһлҗар мелмлзүләд дүүргчксн шил ааһ авч йовх мет арһул өргәд, барун һарарн чееҗдән шахад зүн һарарн баһлцгинь арһул илә, илә бәәҗ, күзүндән шахад, арһул үмсә бәәтлм, Цаста нөөрмүһәр нүүхләд, нанур эргәд, хәврһәрн кевтв. Барун һарнь тохацаһан мини өрчд шахгдв. Зүркм Цастан баһлцг дахлдсн хойр ольһр судцдар сем өгл ута гүвдәд бәәнә. Шимлдәд үг келхәр седхлә, чикнь хама бәәхнь медгдхш. Тиигәд хальгад бәәтлм энчн йосндан серсн бәәдл һарв. Мини һар чимкәд, һаран алдулхар седҗәнә. Би улм чаңһур атхад, би талан   өргндән ша- хув. Энчн утар татад саналдчкад, түлкҗәнә. Би улм өөрдәд, дәкн баһлцгаснь авн өөдлүләд илә йовтлм халхнь харһад одв. Негл хәәснәс һарһсн хотта цусн мет халун булвлзад бәәнә. Нам яһҗ тиигән өкәсән медсн угав. Хату һазр өвдглсн хойр өвдгм мартгдв. Халхлань халхан ширвлдүләд, «би чамаг дахулҗ хәрхәр ирләв, мини эцк чамаг үзхәр седҗәнә» гиҗ шимлдүв, өргм хавҗңнад, хоолм чичрәд, бүтндән келгдсн уга болҗ медгдв. Энчн чикнәсм чимкәд, өргәрм түлкәд оркв.
Өрчм дүүрч одсн ки генткн утар тач саналдулад, һар, көлм, махмудм сулдад, салдаһад одсн болв. Атхҗасн һарм заядар сулдад, арһул хооран цухрҗ йовнав. Цастан хурһднь мини альхнд үлдсн цагт, Цаста генткн мини һарас чаңһур атхад би талан татад оркв.
　　Дәкнәс цуг махмударм һал цәклсн болад, хойр цецкәм иктәд, чим-чим гиһәд цогцм шинәс агчмин зуур шатад одв. Цастан һар хасгдад, намаг бийдән өөрдхәд оркв. Цастан халун халх мини халхла ширвлдәд, урлнь чикндм күрәд «гөвр-гөвр» гиһәд үг келхәр йовтлнь. Цастан ард кевтсн Шарка утар татҗ саналдад, суняһад, шүдән хәврәд, нааран эргәд, Цастаг теврв. Би эрс цоксн мөч кевтә, хааһур-яаһур хәрү өсрсән медхшв, мөлкәд орнаннь өмн тагчгрув.
Терзин хааһулмуд заагур өрин гегән орад, гер дотрк хоовтрад, хойр күүкнә чирәс теегин цандгт туссн сарии толян мет, медг-үлг хоовтрҗ үзгднә.
　　—Өр цәәҗ йовна. Босх болад угай? — гиҗ Шарка анята нүдн һатцасн сурв.
　　—Уга! Ода чигн эрт, — гиһәд Цаста Шарка тал эргәд, Шаркан толһа кенҗләрн бүркәд оркв.
　　Минь эн агчмд би дер көнҗл хойран авад орн деерән һарад, буру хәләһәд кевтүв.
　　Шавр герин киитн эрс мини дольглҗах халун цогц хойрин хоорнд, усна дольган эрәһәр атилдсн атлс хар үстә, алг хар нүдтә, улан халхта, хо цаһан чирәтә Цаста күүкнә дүр өмнм дүнгәһәд кевтв. Би тер дүриг   бий талан шахад теврҗ авад, өр йосндан цәәтл унтсн болад кевтүв.
　　Эмгн хойр үкрән сааһад, туһлмудан зеләсн уйчкҗ. Өвгн хойр үкр, нег бүрүһән үкрч көвүнд күргҗ олна үкрмүдлә ниилүлхәр тууһад йовҗ одв. Араша нүдән ху татн мана машинд орад суучксн, йовулдг иштә төгәһәснь бәрчксн наадҗ сууна. Эн бичкн шоферин ард мана шофер Бадм, “сур кевтә суняһад, суха кевтә улаһад” сунад унтҗ.
　　Эзн эмгн герт орҗ аашх ә һарч йовна, хоолан ясад, әәһән өгәд орҗ ирв, “җиң” гиһәд суулһта үс тәвсн суулһин гинҗин ә һарв.
　　—Йо, чавас, мана гиҗгтә күүкд ода чигн унта, - гиҗ эмгн келв, - хәрин улс бәәһә бәәтл күүкд күн удан унтдмн биш. Кезәнәһә, маниг баһд, күүк шинҗлхәр ирсн күн хойр-һурв хонад, йоста кевәр шинҗлдг бәәсмн. Гиҗгтә күүкн өрлә босад, ор-дерән ясад, толһаһан самлад, бийән бигцләд, үкр саалцад йовхла, залху уга күүкн гиҗ таасдг бәәсмн. Удан унтад савсиһәд, салваһад, бийән мааҗад, үргләд бәәхләнь – залху, татвр уга гиһәд һолдг билә. Күүкн үүл уйдг угаһинь медхәр седхләрн, күүкнә орн туснь өлгәтә бәәсн хурвчднь күүнд үзүлл уга, хурһна хагсу хорһс тәвчкдг бәәҗ. Тер тәвсн хорһснь хойр хонгт бәәһәд бәәхләнь – үүл уйдго, арһ уга күүкн бәәҗ гиҗ һолдг билә.
　　　Ода эн цагт, күүкд, тана кишг ирҗәнә! Үд күртл унтад, үкрин дуунла боснат. Я, эн мана күүкн гертән йирин юм кедмн биш. Һанцарн өсәд, беләр бәәһәд дасчксмн. Ода маниг хайчкад, орчлң төгәләд, сурһуль гиһәд йовад йовна. Кезә чилхнь чигн медгдхш, кенән дегҗәхәр йовхнь чигн медгдхш. Цецгт одтн, һолилдәд ичр уга элмрмүд, - гиһәд хуча уга гилтә кевтсн күүкдиг көнҗләр бүркв.
- Ах бергн, күүкндән бичә уурлад бәәтн. Удл уга сурһулян төгсәх, таңһчдан тоомсрта күн болад, таниг хооран суулһх. Во! Ямаран күрг олҗ авсн бәәнә, - гиһәд Шарка эмгнд эркәһән шовалһҗ үзүлчкәд. — Зуг цагнь акад, келсн күүкнь зулна, күргнь машиһәр некнә. Бийннь кирцә медл уга батта иньгән бацна, — гиһәд Шарка өндәв.
　　—Хамр дор амн бәәнә гиһәд, айстан бичә бурад бә, чамаг ямаран күрг олҗ авхнчн хәләй! Колхозин тоста хармудас даву ю олх биләч, санан уга юмнч, ю ухалҗахичн меднәв, — гиһәд Цаста цистраннад Шаркаг тохаһарн өрчәрнь нудрад оркв. Шарка намаг орндан  кевтәһинь медчкәд, аман бәрәд, хәрү көнҗл доран орв. Цаста дун уга босад, нүр-герин өмн бийән хәләчкәд, хувцан өмсәд һарч одв.
　　Дарунь ик удан болсн уга. Шарка босҗана, бүшмүдинь өмсүлчкәд, би бас босҗанав. Шарка нүр-герин өмн зогсад үсән самлҗана. Энд босҗах намаг нур-герин тольд сәәхн узәд хәләҗәнә. Би зөрц му нүдәр хәләһәд оркув. Шарка гем һарһсн күн кевтә, «чис» улаһад одв. Нүдән нанас дальтрулад, эс медсәр:
—Бата, сән хонвт? — гиҗ сурв.
　　—Сән гихлә, бахмҗ болх, му гихлә ө-һундл болх, тер хойрин хоорнд хавчгдад, теегин нег захд хонув, — гивүв. Күүкн улм икәр улаһад, нанур ширтҗ хәләҗ чадад, инәмсәд:
　　—Тиим юмн бәәх билә, та бичә өөлтн. Цаста ирснәсн нааран тана тускар келә. Таниг басл магтна. Цастан келсәр бидн таниг гер-бүл болҗ одҗ гиҗ меддг биләвидн. Та хойрин хоорнд нанд ик ичр болҗана. Цаста нанд йосндан уурлҗ йовна. Ииминь медсн болхнь, ирхн уга биләв. Цастад бичә уурлтн. Иим удан үүрлж йовх улс нег-негнәннь заң меддг болхговт, эвцтн, күүндтн, — гиһәд күүкн үсән гүрәд дуусчкад, нанур хәләһәд, ярлзад инәв, минь эн агчмд Цаста орҗ ирв. Кулыһад ма хойр тал хәләчкәд:
　　—Үсән мууха удан гүрҗәхмч! На-ца адһҗанав гиҗәлч! Бата, нүүрән уһаҗ ав, — гиһәд Цаста савц альчур хойр авад, намаг дахулад һарв.
һазак үүднәс зөвәр зааград Цаста һар арчдг альчуран зүн тоха деерән алс хайчкад, цаһан хала кружкта ус мини һар деер экләд кеҗәхлә, Шарка мана ардас һарч ирәд:
　　—Бата, менд бәәтн! Байрта харһий, — гиһәд давад һарв.
— Тиигий, мууха эрт хәрҗ йовхмч! Асхнак мана күү-ндән яһла? Тууль бичҗ авхмн бишвч, — гиҗ һаран савңдн бәәҗ, зөрц сурув.
　　—Нанд туульта дегтр бәәнә гиҗ би чамд асхнаһа келлүсв. Кезә ирҗ бичҗ авнач? — гиҗ Цаста, Шаркаг нанд хәрү өгхәс урд, шамдҗ сурв.
　　—Чамасий? — гиһәд Шарка дор ормдан хатхсн һасн кевтә зогсҗаһад, — чамас, чини һарин хурһд цацурхла ирҗ бичҗ авнав, — гилһнлә, Цаста кружкта усан алдад оркв. Хала кружк хәңкнәд, шората һазр деегүр көлврв. Цаста ардаснь көөлдв.
　　—Би Батаһас бичҗ авхар седләв, — гиһәд нанур нүдән ирмчкәд, Шарка сәрвкәд йовад одв.
　　—Яһлав, тер күүкн мууха адһҗ йовхмб! Цә ууһад йовхинь яһна, — гиҗ көк мисктә цә герт орулҗ йовсн герин эзн эмгн хэәкрв.
　　—Ул уга одг! — гиҗ Цаста нанд шинәс ус кеҗ өг-чәһәд келв. Би Цастан келсн үгәс чочн тусад Цаста тал хәләһәд оркв, Цаста гөр эмәһәд күчн бишәр инәв. «Саак мини боомтг уга келнә боодһань алдрҗ одв» гиҗ дотран санчкад, Цаста араһан зууһад, бийән гемшәсн бәәдл һарад:
　　—Гиҗгән бас уһа! — гиһәд үлдл усан мини һол нурһар һооҗулҗ кеһәд, намаг чочаһад әәтрүлв.
　　—Әвртә һалта, һәәвһә келтә күүкн бәәҗ одак Шаркатн, келсн үг болһнь келклдәд, кев-янзан олад ормдан тусад бәәнә. Сәәхн олмһа келтә күн келхлә, сөөднь унтлго чиңнх дуртав, мел мини хәәдг улсм хальмг келнә билгтә улс, — гиһәд Цастан тоха деер теңнәтә альчур авад, чирәһән арчув.
　　—Тиим келтә улст дурта болхла, Шаркаг авад йов! — гиһәд Цаста мини үснәс татад,   хусрңгар инәв.
　　—Тиим улст чи бичә модьрудад бә, — гиҗ би үгән  эклүв, — мини чирәд тер күүкн өөлм юм һарһвч. Хәрнь эс болх юмар ацг авдго тиньгр күүкн бәәҗ. Чи бидн хойр балһснас ирсн улсвидн, энд эҗго теегт бәәх улст  үлгүр болх йоставидн. Арһта болҗ кү өөлүлҗ һундахм биш. Эгл улсла ээлтә, ни бәәхмн.
Не, өцклдүр чамаг көөлдәд йовҗ өдрән үрәвүв. Бүтәд, цунцхад, бизһм көдлә йовҗ, толһам шу тусн гив. Хәрнь одак чини үр күүкн Шарка ирәд, шууглда бәәҗ,  бийән аадрулад сән болв. Ода цәәһән ууҗ авад, бийән белд, йовий! Мини аав хәлән гиҗ нүднь оңкиҗәдг болх. Чамаг эцктән үзүләд, эн машин деерән хәрү авч ирнәв, — болҗанав. Минь эн цагла:
　　—Э, энлм эн, эвәс тосн һарна гидг эн. Сән хонвт!— гисн Бадм машин таласн һарч ирв.
　　—Бадмд ус кеҗ өг, — гиһәд альчуран бәрәд Цастала зергләд зогсув. Ода деерән күүкән «орд харшт» суулһад, ора деерән залад авад хәрх дурм күрчәнә. Иигҗ дотран сансн байр-инәдн болҗ ивтрәд Бадмд үзгдв.
　　—Не, мана күүкн белн? Ода йовх кергтә, мордхин үг негн, мөрнә чикн хойр гиҗ келдг эс билү? Хар мөрн хантрата, хүвсхәд одх деерән бәәнә. Эрт, өрүн серү дахад йовхмн. Би эндр хәрү ирх заката күмб, — гиҗ Бадм хөкрлв.
　　— Нанд ад гем ирәд уга, би йовхар бәәхшв, өңгәр бичә сахняд бәәтн, — гиһәд Бадмин һар деер ус кеҗ өгчәсн Цаста орсаһар келәд оркв.
Цастала зергләд зогсҗасн мини нүднд батх цацсн мет чочҗ һашурад ора деерм оһтрһу нурсн мет өрч дотркм хольврҗ көндәрв.
Юн гивчи? — гиһәд чирәһән хойр һарарн савңдҗасн Бадм, нег нүднь анята, нег нүдәрн тәвл уга ширтҗ хәләв. Хар күмсг деернь борвасн савңгин көөсн ус дахад, хәләҗәсн нүдәрнь орхла, Бадм хәрү эргәд, нүдән усар чаңһур шудрад уһав. «Фуф, мини күүкн болсн болхлачн, хамричн хатхад, бурңтг зүүһәд хажудан көтләд авч одх биләв», — гиҗ Бадм дотран санҗ, араһан зуув.
Цастан эк зөвин дунд нурһта, цөн үгтә бод гисн эццәвр, хар эмгн цәәһән тослад, дееҗ өргчкәд, хойр-һурв самрад, бүркәслчкәд. Цастан орн дор бәәсн нег улан сатья, нег хар боокс башмгуд авч һарад, көк цемгнә кизәрәр шудрад арчн бәәҗ, келҗәнә:
　　—Цаста, эднәннь алькинь өмсҗ йовхмч? Тер өмсж йовх бииз бүшмүдән ясҗ, диглҗ авхнчн! Терз деер, модн ааһд чамаг толһаһан уһаҗ автха гиһәд чигәнә өңгр оркчкув, толһаһан уһаҗ ав. Асхлад йовхмн болхговт, — гиһәд гөвр-гөвр ду һарчаһад, сана авсмн кевтә:
—	Залус, орҗ цә уутн! — гиҗ маниг дуудв. Цаста кружкд бәәсн усан кевтнь   Бадмин һар деерһооҗулад кечкәд, эк талан одад башмгудан шүүрч авад, бүчмүдәснь селдглзүләд герүр орв. Экнь ардаснь дахлдн йовҗ үг келв, ю келснь нанд соңсгдсн уга.
　　Бадм, мини тоха деер дүүҗләтә альчур шүүрч авад, чирәһән арчн бәәҗ:
　　—Эн эцкиннь түрәд ормрчн, зөвәр бүдүн күзүтә күүкн болх бәәдлтә, — гиҗ саналдҗана, дәкәд цааранднь, — гем уга, күзүһинь нуһлад авхвидн. Күрн кедү бүдүн күзүтәв гиҗ цорхавчн, күн нуһлад авчкдг юмн,— гиҗ Бадм намаг әәтрүлв.
　　—«Арзин ач бүдүн күзүн би авад идх махн бәәһә бәәтл, ааһин чиңгә хар төмрәс әәхлә, алдр му нерн» гиҗ келәд хавхгин келнд бәәсн мең көөрч шүүрәд, хавхгт тордмн гидг эс билү, — гиҗ хәрү өгхләм, Бадм һочкнад инәв, хоюрн герүр орвидн.
Эзн эмгн маштг хонан өөр хуучн сурсн авъясарн хату һазрт өвдгәрн чөклҗ сууһад, көк мисктә улан зандн цәәг зөв эргүләд самрад, амндан хойр бүгҗтә, хуучн удн модар кесн татур ааһд өвгндән түрүләд кечкәд, дарунь Бадм ма хойрт цә кеҗ өгв. Цаста орнаннь өмн буру хәләһәд, хухр-хухр гиһәд юм кеҗәнә. «Одал бүдүн күзүнчн нуһрҗ йовну-яһну» гиҗ санчкад, инәдм күрәд, келән зууһад, цәәдән цахад оркув.
—Хәрәс хавс хуһл! — гиҗ Бадм йөрәв.
　　—Өглцтн! — гиҗ эзн эмгн келчкәд, «белгтә йорта юмб, хәр көвүн цәәдән цахв!»—гиҗ дотран сансн болв.
　　—Мал зөвәр холд һарч одсмн бәәҗ, әрә гиҗ Көк Булгин ар ташуд күцв, — гисн өвгн сахньнсн орҗ ирәд, хуучн, кааниҗ одсн бор картузан орн деерән хайчкад, зәмлҗ сууһад,—тадниг хот-хол эдллго йовҗ одвза гиһәд адһа йовҗ арһад бәәвүв, — гиҗ келчкәд, татур ааһта цәәһән авад уув.
　　—Ода иигс-тиигс гиһәд йовад бәәхгов, — гиҗ Бадм нанур хәләҗ келчкәд, орн деер һарад суув.
　　—Цаста белн болсн хөөн манд торвр уга, — гиҗ би эндәснь цуһараднь соңсхҗ келүв.
　　Орна өмн буру хәләһәд юм кеҗәсн Цаста дун уга һарч одв. Би бәс гиҗәһәд, Бадм тал нүдән ирмчкәд, Цастан ардас һарув. Цаста ардк хот хәләһәд һарсн, һол ордг цувг хаалһар йовад һолур орҗ йовна. Толһа деерк торһн альчурнь сәрвкәд үзгддгән уурн гиһәд ирв. Би энд-тендән хәләчкәд, гүүһәд, һолын һатлһнд күцүв.
　　—Ода хамаран оч йовнач? Орһдгин ард орсн болвзач, — гиһәд һараснь авув.
—Орһҗ йовхшв, — гиһәд нанур эргв.
Би бийдән цогцинь өөрдхҗ теврәд, халхаснь үмсүв.
　　—Эн ардк хотнд нег күүкнд мини күрц бүшмүдм бәәнә, тенүгән авхар йовлав, — гиҗ Цаста һаңхв.
　　—Иткҗәнәв, — гиһәд хаалһас хаҗутшан көтләд, нег бичкн буһу булңд бәәсн ноһан деер одад суувидн.— Күргән дахад йовад ирхдчн, күрң бүшмүд дуту болҗану? Тер бүшмүдән авад йовнч? — болҗанав.
　　Цаста зөвәр удан уха туңһаҗаһад, хаҗудан бәәсн ноһа үмтәһәд, тагчг бәәҗәһәд:
　　—Мини кееһә хувцн Баһ Дервдт наһцхиндән үлдәсн чомдандм бәәнә. Тер хувцн угаһар хәр һазрт, чини төрлмүдт оч болшго, намаг әмтн му келх, ичҗәнәв, — гив.
—Үнәрий?
—Үксв, үнәр келжәнәв.
—Не, тер чемодаһичн ода одад авч ирхлә, йовнч?
—Кен тенүг авч ирх билә?
　　—Би йовад авч ирнәв. Мә, эн дегтрт кен гидг күүнә герт, хама бәәхинь бич, — гиһәд хавтхасн бичкн улан дегтр карандаш хойр һарһад өгүв.
—Үнәр йовнч? — гиһәд ярлзад инәв.
　　—Тенгр цокг, темән девсг! Чининнь төлә шатҗасн түүмрәр болв чигн орад чемодаһичн авч ирхүв, — гииһәд күзүдҗ авад, хойр халхаснь селн шувшад авув.
　　—Цааран хәләҗә, — гиһәд бичкн улан дегтриг мини дал деер тәвҗәһәд, наһцхиннь хайг бичәд оркув.
　　—Энлм эн, күүкн гидг эн! — гиһәд, хотхрас хаалһ күртл теврәд авч ирәд, — не йов, бүшмүдтән од, — гичкәд, хәру өвгнә герүр һарув.
　　—Ода эн һанцхн күүкән юн-күн угаһар күүнә көвунд иигәд өгәд тәвчкхәр бәәхмт? — гиҗ эмгн өвгнәсн уурлҗ сурв.
　　—Я, әрлһич цааран. Күүнә күүндә медл уга, монҗ-рҗахмч, яһҗахмч? Эн көвүн эндр-маңһдурар бәәх көгшн эцктәҗ. Тер эцкнь эн көвүһән намаг үкхәс урд келсн күүкән авч ирҗ үзүл гиһәд сурад бәәдгҗ. Тегәд тер эцкиннь седкл тевчәд, мана күүк авч одҗ үзүлхәр ирҗ. Чини күүкн тер өвгнд, эрк отхн бернь болхар бәәдгҗ. Хойр залу хойр өдр ма хойрт келҗәнәхн. Күүнә келсиг медл уга көгшрҗәхмч, яһҗахмч. Белгтә юмтаһан таньлдҗ ирсн күргн кү хоосн һарһхмн биш, хойраднь өмскүл өмскәд тәвхмн. Чи йовҗ әрк нер. Би тер Очра хөөнд йовсн төлгән авч ирнәв. Дәкәд эн күукнә тускар нанд үг бичә кел! Эн цага баһчудын хоорнд орад керг уга, бийснь медг. Мана күүкн алдхн уга, — гиҗ өвгн көвкәв.
Эн һаза зогсасн маши үзҗәнч! Иим сәәхн эврән гүүдг машин мана му герин һаза ирҗ зогсх гиҗ кен санҗ йовла? Мана күүкнә нерн. Алтн бәәсн һазрт көглҗрһн эврән ирәд эргәд бәәдмн. Өрүнә үкрән һарһад ирх хоо- рнд һурвн-дөрвн күн «тана һаза зогсҗасн юн машимб?» — гиҗ сурцхав. — Мана күүкнә күргн ирлә, — гиһәд сальк өрәд, саңнаһан иләд бәәвүв. Тегәд эн күргнэ нер келхлә, цуһар медцхәнә. Баахн болвчн, нертә-төртэ көвүн бәәҗ. Ут наста болг! — гиһәд һарч йовхлань би зөрлцәд орҗ ирүв.
　—Күүкнтн хувцан цугтнь Баһ Дөрвдт хайчкад ирсн бәәҗлмн. Хувцн уга йовхшв гиҗ буцҗана. «Толһа бәәсн хөөн, токуг шиврлг хойр олдх» гихлә, медҗ өгхш,— гиҗ тер кеҗ келүв. Өвгн мусг инәчкәд, эмгн талан зелиҗ хәләв.
　—Хувцан тенд наһцхиндән үлдәчкләв гиҗ ду һар-чала, һацата юмб! — гиҗ эмгн урднь медсәр келв.
　—Не, кукн, ода яһнач? Мана күүкн басл самһа, — гиҗ өвгн нанур хәләв.
— Салад-салврад йовхла сән биш, ода тенүгитн цуглулна гидг бачм йовх улст бас нег зовлң, — гичкәд, һа-рув.
　　Бадм машинәннь радиатрт ус кеһәд, бензиһән кемҗәләд, ар хойр төгәдән чинтлнь ки орулад, намаг күләҗ-күләҗ машин деерән һарад унтсн бәәҗ. Нүдән ху татн, нүүхлчкәд:
—Белн болвт? — гиҗ сурв.
　—Белн-белн, күүкн уга, — гиһәд үксн күүнә цогц деер бәәх күүнә өңг һарад, һазр хәләһәд зогсув.
　—Ода юн болв? Дәкәд аднь көдлҗ одву? Хар толһаһан зальгсн күүкн болҗахмб энчн, хайчкад хәрәд әрл-хнчн энүг, — гиһәд папирос һарһад, һал кев.
　—Уга, йовхар бәәнә, нааран ирҗ йовад чемодата хувцан Баһ Дөрвдт күүнә герт үлдәчкҗ. Ода хувцн уга йовхдан ичҗәнә. Тер хувцинь авч ирхлә, йовх бәәдлтә. Эк, эцкнь зөв өгчәнә. Ода арһ танд, — гиҗ Бадмур хәләв.
Не, ода яһнач? Медҗ ав. Зовлң уга җирһл уга. «Зовх ноха зооц дахна» гидг эн. Зова йовҗ олҗ авсл зооц зокаста, әмтәхн болдмн, — гиһәд Бадм көк ута оочарн пүргүләд маасхлзад инәв.
　　—Җил үлү холвлдчкад, хаяд оркхд харм болна, — гихләм, дәкҗ үг келҗ егсн уга.
　　—Тедү дүңгә дурта болҗахговч, — гихләнь, би үг келҗ чадад, һочкнад инәвүв. Хойр нүднәсм уульҗах ке-втә, нульмсн һарад одв.
　　—Не, тиим болхла, шурд гиһәд йовад ирий. Ода чигн манд цаг бәәнә. Энүнәс дөчн километр болдмн, хаҗуһин шалтан эс харһхла, хойр час дундур болад күрч ирхвидн, зуг хамаран одхинь меддвч? — гиҗ Бадм маши йовулдг ормдан орад суув.
　　—Нанд цуг бичәтә, — гиһәд барун биидк үүдән хаа-лһнла, машин өрвкәд һарв. Өвгн эмгн хойр үүдәрн ша-һалдад һартл ирмг давад одвидн...
　　Цастан бичсн бичгинь өгәд, чемодаһинь тәвҗ авад һарчахла, мини үр ах Пүрвән гергн, мини бергн Бовра бер таш-баш харһад бәәв.
　　—О, дү көвүн, менд! Сән күн санаһар гидг эн. Би Элст орхар бәәнәв, йовий, мана тал одый, цә ууһад һартн, — гиһәд бильчхр улан халхта, хо шар чирәтә, маштг нурһта Бовра шулун-дулуһар келәд шофер ма хойриг герүрн көтлв.
　　Мини үр ах өндр нурһта, күүкн көркхн чирәтә, зузан зеркәтә урлта, үксн кү инәлһм шогч Пүрвә гертән бәәҗ. Намаг болн мини оралдҗ йовх күүкиг долан бульчрха күртлнь меддмн.
　　—Менд, менд! Саак «альмн улан халхтлан» кезә авч ирхмч? Күләлдә-көөлдә йовҗ, көвүһәр кегшрәд үлдхмн болвзач! — гиҗ Пүрвә нанар наад бәрв.
　　—Тана келсн орта болн гиҗәх кевтә, — гиһәд мана тууҗиг шофер Бадм кевтнь келҗ өгв.
Не, Бовра, энчн чини һарас күцх төр, эдниг дахҗ йовад, тер күүкнләнь күмн кевтә күүндәд, келәд эс мед-хләнь, күләд болв чигн авч одҗ тер көгшн эцктнь үзүлтн. Чи, Бата, «бергнә белкүснәс дорагшань көвүн дүүһин» — гиһәд хәләһәд йовл уга, тер күүкән дахулҗ хәр, юн гидг нертә залувч! — гиһәд нәр-шог кеһәд маниг суулһад тәвб.
Келтә, эвтә, күндтә бергән дахулҗ йовх, күүкнә күдр күзүг яһад болв чигн нуһлад авхвидн гиҗ санчкад, күү-кәрн һарһсн дууһан дуулад күгдләд йовнав.
　　—Күн келсиг эс меддг, кү зоваһад бәәдг, күүнәс өвәрц ямаран күүкмб тернь, күрәд хәләй, күндән гиигнәс өгәд, күүк дахад, хот эргәд йовхмн биш, — гиһәд һавш шар бергн шарлад, улаһад, шоферла күүндәд ханцан шамлад һаньдглад йовна.
　　—Келсн үг, керчсн модн, күрәд авад ирвидн. Цаста яһла? — гиһәд хуучрад бәәсн ик хар чемода авч орад Цастан орна өмн тәвүв.
　　—Уснд одла, кенчр уһаҗана, —гиҗ экнь келәд, өвг-тәһән хоюрн маниг тосв.
　　—Эн — мини ах бергн, таньлдтн! — Маштг шар бергән машинәс көтләд буулһув.
　　—Э, чамаг чемода авхар йовҗ одла гиһәд, мана күүкн җиврән деләд бәәнә. Чи нам бергән дахулад, хүрмин йосар ирҗ йовхмн кевтәмч, — гиҗ өвгн хөкрлв.
　　—Тадн яһна гиһәд эн көвүн дүүһим зоваһад, көдлмшт йовх маши бәрәд бәәнәт. Мөр унад, девл өмсәд, хүрм идхәр бәәнт? Ямаран цагт бәәхән медх кергтә. Мөрн, мөнгн, девл өмскүл — цуг олдх! Зуг ода деерән мана көвүн, тана күүкн сурһулян төгстл гер-мал болхар бәәхш. Эн хойртн күүндәтә, бидн меднәвидн. Болв арвн сард гесндән тееһәд, алтн шар уурган амлулад, тавгарн һазр ишктлнь таша деерән теврәд өсксн аав, ээҗин седкл бишрәшгон кергт, амрг-иньг болый гиҗ амн үгән авлцсн тана күүкиг күргҗ үзүлхәр седҗ ирсмн. Хувцн уга гиһәд җилә һазрт маши көөһәд, ямаран юмн болҗахмб? Бидн күүкнә хувц-шур, сувс хәләхәр бәәхшвидн, хувцар болх юмн уга, толһата болхла болх, — гиһәд маштг шаргчн «худнран» ходрад келҗ йовна.
«һазрла наалдсн маштг, һарнь ахрхн наадһан бәәдл һарсн мууха хорта келтә берви?» — гиҗ санад «худ» өвгн толһаһан зәәләд, инәһәд Бовраг эмгтәһән хоюрн тосад герүрн авад орцхав.
Би үкс гиҗ һарад уснд одсн Цастаг некәд һарув. Цаста цовг хаалһас зөвәр заагта бәәсн модн шатта худгас нег суулһан дүүргчксн, нег суулһдан кеҗәҗ. Би гүүҗ ирәд, «келсн үг, керчсн модн, чемодаһичн авч ирвидн!» — гиһәд теврүв. — «Нанла хамдан мини бергн ирв. Чамла күүндхәр бәәнә, би чамла таньлдулнав. Ода манахс хәләҗәдг болх. Нарн суухин өмн, нәрн өвсинь нәәхлүләд, нәрхн улан тоосан Һанзһрулад, Баһ Чонса ардас байр ачад орад ирхвидн!» — гиһәд дәкн Цастаг күзүдүв.
　　—Айдҗа, энүнәчн тускар би чамд нег цөөкн үг келхәр бәәнәв, — гиһәд Цаста хәрү эргв.
　　—Кел, кел, соңсий, — гиһәд хойр суулһта усинь худгас зааглчкад, Цастан зүн һараснь сүүвдҗ авад һол урудад йоввидн.
　　—Ода би чамаг дахад танад одхла, тенд күләҗәсн улсчнь шууглдад нәәрән келдәд, хүрм кеһәд, мана дер негдүлхәр седх. Нанд тиигҗ болшго. Бидн намаг сурһулян чиләхлә кергән кех болҗ үгцлүсвидн. Хәрнь тер, — гиҗ цег тәвб.
　　—Ханҗанав, айта гидг үг келвч. Чамаг иим үг ода ирҗ келх гиҗ санҗ йовсн уга биләв. Оданас авн нег-негән эс иткхлэ, цааранднь бидн садн болҗ чадшговидн! Җил үлү хормаһасчн бәрчкәд дахад йовсн мини гем. Эн машин деерән хәрү авч ирнәв гиҗ ирснәс нааран келәхн. Эк, эцкчн бас меднә, буру гиҗ бәәхшлмн. Яһад намаг эс иткҗэхмч, ямаран шулм зүркичн эзлв, келҗ ас! — гиһәд баһлцгаснь авад, бий талан чаңһур эргүлүв. Мусг инәчкәд, үг келсн уга, улм цааран йоввидн.
Чи йосндан нанла дәкҗ харһшгоһар седҗәхлә, чикднь кел! Би йовнав. Биичн бас бийдән зөв һацан гемтә күмб. Чамла әдл күүк нүд чичм харңһуд чолу  шивәд олҗ авхв. «Кич-кич» гиһәд бәәхлә,   күзүн деер кел, ам долана гидг үлгүр һарһад бәәхмн биш! — гиһәд зөвәр модьрунар келгдҗ одв, бәәсн бийм чичрәд, чикм халу дөрәд, арам зуугдад одв. Дәкн бийән бәрәд, энд-тендән юм хәләһәд, һазрас цецгә таслҗ авад, бийән әәт-рүлүв.
　　—Чи һалта күүкнд дуртав гиҗ асхна келҗәлч. Тер һалта Шаркаг дахулад йов, һалднь дуладҗахч. Элгн-садндан кениг үзүлснь чамд йилһл бәәнү? — гиҗ шүвтрлҗ Цаста келв.
Яахан медсн угав... Хайчкад хәрәд гүүхчн дурн күрнә, хоолынь бооһад хотхрт хайчкх чигн дурн күрнә. Болшго, ичр хату! Сүүвдҗ йовсн һарм заядар сулдҗ одв, хаҗиһәд хотхрт орад, шанаһан түшәд суувув. Цаста дор ормдан зөвәр зогсҗаһад:
　　—Яһвчи? — гиҗ дуудв, өргм заагрсн уга. Арһул ирәд, мини өөр сууһад, үснәсм авад «зара-зара, тини-тини» гиһәд толһаһим сегсрәд инәв.
　　—Цаста, эн өңгрсн хойр җил үлү би чамаг һундалув?
—Уга.
　　—Саак «рабочий» уульнцин арвн негдгч герт нәәрлҗ хонад, үгән авлцлувидн?..
—Авлцла!
　　—Көкәдән Мацгиг көөһәд йовулчкад, өр цәәтл суудг эс билүвидн? Тер түрүн дурни эклц мартчквч?
—Мартад угав!
— Не, тиигхлә соңс. Үр өңгләрн наадад, инәһәд нәәрлҗәһәд ю болв чигн келдмн. Келсн үг болһниг аҗглад, келн деерән хадһлад, хочад йовхла, бидн күн болҗ күмнд олзта, ачта үүлдвр үүлдҗ чадш угавидн. Асхнаһа нәәрлҗәһәд, одак чини үр күүк «һалта күүкн» гичкснд хочад, цөснчн хаһрҗ одн гиҗәнә. Энчн төрүц керг уга, хөөн-хөөнән хорта йовдл. «һалта күн», «һалта насн», «һалта зүркн», «һаньдглсн һалта мөрн» гиҗ хальмг күн келдмн. Зөргтә ил үгтә, халуч, чирә хәләдго күүг «һалта күн» гинә. һулмтд һал бәәдмн, тер һулмтын һал унтрашгон кергт чиигтә арһс булад хонулад, мана өвкнр ода күртл һалан хадһлад йовсмн.
Намаг бичкнд, 1918-гч җил мана өрк-бүл немс халун гемәр гемтәд унла, мана өөр бәәсн улс манас цеерләд, һанцхн мана хаһрха хар гериг гемтә улстаһинь хайчкад нүүһәд йовҗ одцхала. һал күүнә герәс оч авдг арһ уга билә. Тегәд мана эцк өрүн асхн уга: «Цаһан, һалан хадһл, һал унтрхла, эн кевтсн улсинчн әмн унтрх, өрк тасрх! һулмтын һал — җирһлин теткүл, зүркнә һал — әмнә теткүл!» — гиһәд келәд бәәсинь соңсад йовлав... Тиигәд һулмутыннь һалан унтрал уга хадһла бәәҗ, тавн күүнә зүркдин һал унтрасн уга билә. Тиигәд эцкиннь келсн үгәр герәс кеҗ, һалан хадһлҗ йовхмн гиҗ андһарллав.
　　Ода эр болв чигн, эм болв чигн, шамдһа уралһ кү узхләрн, һалта зүрктә күн гиҗ бахтнав. Чи ода күртл тиим үгин утхинь медл уга, кү өөлүләд, хочад үг келнәч. Чи бас һалтач. һал уга зүрктә күн уга. Зуг тер һалан илднь һарһҗ эдлхшч. Далдлад, дарад, бүтүрәд, цунцхад бәәнәч, терчн биид харш болхмн болҗана.
　　—Я, күүкд күн кедү һалта, келтә болв, нернь һарч йовлу? Дун уга баәснь деер гиҗ көгшд келнәхн, — гиһәд бийән хәрү тач авна.
　　—Чи юм медҗәхшч, кезәнә келтә, гиҗгтә күүкн келмрч залусиг шүүчкдг бәәҗ.
　　Кезәнәһә иигән, ар һазр тал, ик олмһа келтә әәмг бәәдгҗ гиҗ соңсад, Эмгн Увш гидг зәәсң, тер әәмгт одад үгәр шүүлцәд, ямаран келтә улсинь медәд иртн гиһәд сән гисн һурвн келмрч залус илгәҗ.
　　һурвн залу мордҗ һарад тер одтха гисн әәмгин нег хотнд ирҗ йовна. Барун өмн захин цаһан герин һаза мөрдән сөөчкәд, орад ирцхәнә. Герт залу күн уга, һурвн чамла әдл гиҗгтә күүкд үүл бәрҗ сууҗ. Залус менд сурад сууна. Нег күүкнь босад тәмк нерҗ өгнә, нег күүкнь:
　　—Залус, ода ора болсн цагт холас йовсн бәәдлтә яһҗ йовната? — гиҗ сурна.
　　—Бидн тоодгин хойр өндг, тоһруна нег шилв чанҗ идх доңх хәәҗ йовнавидн, — гиҗ ахлҗ суусн залу келнә.
　　—Элс гисн доңх хәәҗ йовхла — эмгд бәәнә. Белн-зелн доцх хәәҗ йовхла — бергд бәәнә. Эн һурвн доңхдтн эздүднь хот кеҗ эдләд уга! — гиҗ келәд келмрч залусиг шүүҗ нер авсмн бәәҗ.
　　Тегәд Эмгн Увш тер күүкиг, «уннав» гисн мөринь унулад, «өмснәв» гисн өмскүлинь өмскәд, яһад болв чигн авхмн гиҗ закад әәмгтән буулһсмн бәәҗ. Терүнәс авн манахн келтә тохмта болсмн. Чамаг бас тиим келтә тохмта күүкн болвза гиһәд һурвн җилдән дахлдҗ йовнав, медҗәнч? йовий, тер тохмта келтә улс тал, - гиһәд теврәд босхув.
Үд давад, асхн гү тәвх кем болв.
　　—Ода күртл тадн яһлат, тадниг наартн гинә?—гиҗ Араша гүүҗ ирв. Хойр суулһта усиг ут шуургт теңнәд герт ирҗ йовад:
　　—Би үнәр келҗәнәв, чамта йовш угав. Экм нанд зөв өгчәхш, — гиҗ келәд Цаста усан орулв.
Би Бовраг дуудҗ авад:
　　—Манла йовхшв гиҗ заңнҗана, талдан күүнд зүркән өгсн бәәдлтә, та күүндтн, — гиһәд цуг әәлннь келәд, Цастаг таньлдулув. Бовра таньлдад, теврәд-таалад, холвлдад, герәс зааград йовҗ одцхав.
Эн хоорнд Бадм Арашиг дахулад Көк Булг орад ац-һучлад, хоосн «һуян» ачад, ирцхәҗ.
　　—Не, юн болҗана энчн? Уурий, уурий гиһәд бәәҗ, өр цәәлһдг юмн болн гиҗәвзә, сууҗ амр, — гиһәд Бадм машинәннь үүд тәәлв.
Басл, ухата болхла, медм, сүүлтә болхла, шарвадм үгмүдән келүв. Дола мөргәд, дораснь әдс авсн әдл юмн болҗана. Цөкрх цаг өөрдҗ йовна. Бадм! «Нерән үкулхәр, залу үк» гидг үлгүр бәәдг эс билү? Му нер үлдәһәд чигн керг уга гих ухан орна, — гиһәд Бадмин хажуд түшулһтә бәәсн хойр амта хавалан авад, нуһлад, хойр сум авад сумлчкад, өвдг деерән тәвәд, тег тал холд хәләһәд, тагчг суунав.
　—Гем уга, му юм ухалад керг уга! Сәәнәрнь тәәлхмн. Мана керг күцх зөвтә. Күүкн күүнә зүркн гидгчн мел орад, һарад бәәдг, салькта һә юмн болдмн. Келәрн келдүр кесн кесг хар саната улс бәәнә. Тиим улсин үг соңсад толһань эргҗәдг болҗана.
Баахн зуур тесий. Бәс гиҗәһәд Бовра бергн бурнтгаснь көтләд авч ирх. Тер цагт тевгәснь тач атхчкад, тәвхмн биш, Эк, эцкнь күмн кевтә һарһхар бәәх бәәдлтә. Әрк нерҗәнә, өвгн нег төлг авч ирәд, һолынь таслчкв. Юмн болн гиҗәх бәәдлтә. Саахнаһа таниг Һоллд суухд Арашад нег шову хаҗ өгслч гиҗ тер усн тал одад ирвидн. һацата, нег чигн шовун харһсн уга, — гиһәд Бадм мини өвр деер бәәсн хавалын хундгаснь тач авад нуһлад, хойр суминь авад хавтхлчкад, өмнән бәәсн бичкн яршгасн бензин-тосн шиңгрәд бәәсн хар кенчрәр арчад, ишкрн дуулв.
Герт ортн  гинә! — гиҗ Араша гүүҗ ирв.
　　Бадм нанур нүдән ирмчкәд босв. Хоюрн орад ирвидн. шин чанад һарһсн махна үнр һарад одв. Тугтна колхозин ахлач гиж ик ооврта өндр шар залу сууҗ, Цастан авһнь болҗ һарв. Менд сурад таньлдад, сууввидн. Араша Цаста Бовра хойриг дуудхар гүүһәд йовҗ одла. Колхозин ахлач маднас танһчд солю-сормн юн бәәхинь тускар, хур-чиг, тәрән-темсн ямаранинь сурад, зөвәр сууһад орксн цагт, Бовран күмсгнь буугдсн, билчисн улан чирәнь хумхлтсн орж ирәд колхозин ахлачла мендләд, дурта дур уга хойрин заагар суув.
　—Одак мана күүкн яһла? Орҗ хотан уухинь яһна, — гиҗ утальҗ экнь сурв.
　—Күүкнтн ардк хот орад йовҗ одв, маниг , дахж йовш уга болв! гиҗ бергн Бовра зөвәр һундлта-уурта бәәдләр Цастан экүр хәләҗ келв.
—Яһад? — гиҗ Бадм чочҗ сурв.
　　—Мадниг иткҗәхш, мадниг дахад одхла, хүрм кехт гиһәд әәҗәнә. Эн машинд эврән күргәд ирнәв гиһәд чигн иткүлүв, андһаран чигн өгүв, эвләд чнгн, уурлад чнгн келүв. Күүкдлә күүндәдл, кел-аман медлцәдл йовдг биләвидн, иим бийән медсн, бүдүн күзүтә, цумрха юм кен үзҗ йовла! — гиҗ Бовра келәд, ааһта цә авад уув.
Өвгнә өмн агдана ик зууца халун-бүлән хальмг әрк зогса бәәҗ, тунад цегәрәд ирв. Өвгн нег цөгц кеҗ авад урлдан күргҗ йовад, түдәд йорәл тәвх бәәдл һарһчкад, ууһад оркв. Дарунь Боврад кеҗ өгв.
　　—Уга, уудн угав, — гиһәд һартан авсн уга. Колхозин ахлач Бадм хойрт кеҗ өгәд, нанд сөц ирв. Би дун уга толһаһан зәәлүв. Дотр бийм дөрү-һуру болад, ичртән боогдад үүмҗәхим медәд өвгн   нанд үг келсн уга.
　　Өвцүн, ууцин сөвә, сер, элкн, семҗн, эрән цоохр мах һарһад тәвв. Мини хоолд ө, һундл, ичр һурвн зәцгдрәд, махн орҗ өгчәхш.
　　—Одак күүкн иршго болву? — гиҗ өвгн дәкн агда-насн әрк кеҗәһәд эмгнәсн сурв.
　　—Машиһәр одад авад ирхмн болвза? — гиҗ шофер Бадмла иньглсн Араша экәсн түрүлҗ хәрү өгв.
　　—Чик, чи бидн хойр «хөрн җил болсн хорхан мөр мөрдәд» ирдг улслм, дәкәд нег йовад ирий! — гиҗ Бадм һаран арчад, орн деер оч сун, нанур хәләв. Би ду һарсн угав.
　　—Энлм, залу гидг эн. Заһрмгаснь үмтәһәд, залад авад иртн, ора болҗ йовна, —гиҗ Бовра Арашаг өкәрлҗ келв.
　　—Эрк биш ир гиҗ кел! Мууха күндән эрүлҗәхмб, йовх улс бәрәд бәәх, — гиҗ авһнь чаңһдв.
Бадм Араша хойр ик удан болсн уга:
　　—Йовхшв гинә, — гичкәд, Араша миркиһәд, күмсгнь буугдад, орн деер һарад суув.
　　—Мини машин дааш уга, тракторар чирх кергтә,— гиҗ Бадм шүвтрлв.
Цуһар тагчг болцхав. Эмгн эмкәһән зууһад, буру хандад зогсҗаһад, генткн үкс һарад, ардк хот хәләһәд, сәрвкәд йовад одв.
　　—Не, эцк, одак нанд нерәдсн цөгц әркән ода кеж өгтн! — гиһәд хонан өөр одад чөкләд суувув. Өвгн мөрнә толһа дуралһад зорсн иштә модн цөгцд дүүргәд әрк кеҗ өгв. Би дор ормдан босув, цуһар тагчгрв. Эклҗәнәв:
Элст таласн нисгсн Элә шовун биләв, Эңгиг седкл тевчәд Эңкр иньгтән ирләв.
Иҗл өөдләд нисгсн Итлг шовун биләв, Итклтә иньгән хәәһәд Ицәд, некәд ирләв!.. 
гиһәд хальмг ут дууна айсар дуулад өвгнд өгүв.
　　Өвгн инән гисн бәәдл һарад, уульн гисн бәәдл һарад хойр нүднь усвкад одв. Неткл орсн нүд арчҗахмн кевтә, нер уга хурһнаннь үзүрәр нүдән селн арчад мини сец авад зевэр удан бәәҗәһәд:
　　—Не, көвүн, ут наста, бат кишгтә бол! — гиһәд шалвриннь хавтхасн хуучн шаглата мушнг һарһҗ авад, әркән нег зальгмар эдлчкәд, мини цөгцд дална цаһаа мөңг тәвәд, нанд хәрү бәрүлҗ өгв.
Колхозин ахлач мини цөгц авад, нанд дүүргәд кеҗ өгв. Би дор ормдан сууһад, цөгциг хойр һардҗ бәрәд:
　　—Көгшдин йөрәл бүттхә! — гиһәд амн талан өргх-ләм:
　　—Бата, яһҗанач! — гиҗ Бовра негл хор ууҗах мет, хәәкрв. Дун уга дарад оркув
　　—Гем уга, хальмг әрк хаалһдан һарч одх, — гиҗ колхозин ахлач дөңнв.
Дун уга босад, хавтхасн цаас һарһҗ авад, бичҗәнәв. Тер хоорнд һурвн залус дәкәд неҗәд ууһад оркцхав.
Чи ма хойрин хоорнд чөткр орж. Чөткр нанас эмәдг билә. Чамаг ичртән ишкә наасн учрар, чөткр эзлҗ. Тенүнтәһән бә, тенүнтәһән җирһ. Эндр өдрәс авн эңкрлҗ йовсн дурм эн суусн герин һулмтд шаттха! Бата». — гиҗ бичәд, деернь кирс татчкад, дөрв давхрлҗ эвкәд, Цастан экднь бәруләд:
　　—Та, эн бичг Цастад өгчктн, — цааранднь эмгн өвгн хойрур хәләһәд, — та хойрин седклд ханҗанав. Мини тускар му юм бичә ухалтн. «Үг медшго күүнд уг келхин орчд, укрин өвр деер тәрә цац» гидг улгур Цастад үлдтхә. Менд бәәтн! Бадм, йовий, — гиһәд, бергән суувдәд машинд сулһув. Герт суусн улс маниг дахлдн һартл, мотор лугшад көдлв.
　　—Не, Бадм, хариннь җола сулдхчктн! — гиҗ машинд орҗ сун кслүв.
—Ардк хотар орхмб? — гиж Бадм ардан эргҗ сурв.
　　—Ардк хотынь арнзлыннь тоосар дарад һартк! Ардан хәләл уга одый! — гиҗ келн, гедс гиҗ батлҗ суувув.
　　Бадм барун көлиннь үзурәр стартран булхулҗ дарн, хотна өөрк хаалһар гүүлгәд һарв. Бадмин өмнк спидо-метрин килһсн 75 — 80 километр гисн хойр тон хоорнд чичрәд йовна. Хотна нохас маниг көөлдҗ ирәд хурлзсн машинә тоосн хуурһсарнь орад, хахад-цахад сүүлән шарвадлдад үлдцхәв. Маниг зо давад һартл, һолын ардк һурвн-дөрвн шавр гермүдиг һанзһрсн күргр тоосн өрк, уудинь буркҗ, ора деернь көшгрв...
　　—Сән болҗ! Йоста залу кевәр кеҗч. Чи тенугән кесг җилдән эргуләд, ээнгшуләд урәчксн болжанач: «Мини тускар шүлгүд бичнә. Намаг дуунд орулна. Нанас талдан кун орчлнд уга» гиһәд караглчксн куүкн бәәж гидг тер. Терчн чини машинә ардас кесгтән альчурарн дайлад гуүсн болх. Тохаһарн, толһаһарн цокхар седсн болх, — гиж Баатр өвдгән цокад инәв.
	Тер дарунь гемән эрсн гейүрсн кесг бичгуд ирлә Би цуһараднь кирс тәвж, тәвҗ хәрү илгәчкләв, — гивүв.
— Не, сән, маңһдур би чамаг ирҗ авнав. Би Врубель гидг уульнцин 12-гч герт бәәдв. Нөкәдүр бичәчнрин съезд эклх, — гиһәд, Баатр мендләд хәрв.
　　　

Арвн   негдгч бөлг
ШИН ҖИРҺЛИН эклц
Бата Баатриг дахҗ һарад машинднь суулһв.
— Одакиннь тускар дала юм ухалад, ухаһан бичә салвлад бә, —гиҗ Баатр келв, — шин дегтриннь тускар ухал. Ода эн ик хургт бийән үзүләд, бичәч болад авчкхла, тенүнәс ик хәәртә нерн чамд уга. һанцхн чамд биш, мана таңһчпн нерн. Манла әдл келн-әмтн бичәчнртә болад, шин бәәдлин туск дегтрмүд барлад, һарһад бәәцхәнә. Теднәс бидн ямаран? Манд бичәч болм билгтә улс олдхмн. Манад урн үгәрн һатлсн «Җаңһр» бәәхиг әмтн медхш. Җаңһран, туульсан орс келнд орчулад барлхла, тегәд мадниг медх.
　　Цаачн дала нертә алдр бичәчнр ирҗәнә. Маңһдурас авн цуһараһинь үзхвидн, таньлдхвидн. «Зун күүнә чирә үзхәр, нег күүнә нер мед» гидг биший, әмтнлә таньл, үзл болхмн. Арһта болхла, урн үгән, нәрн келән өөдлүлхмн. Күүкн кезә чигн олдх. Толһа менд болсн хөөн, таңһчин күүкдәс тоолад нурһинь дарҗ үзҗәһәд шүүһәд авхвидн.
　　Бичәч күн бийән дахсн, ухаһан медсн, сүв-селвгәрн хувалцдг, мууһан дарад, сәәнән өргдг, хөөткән сандг күүнлә зүркән холвх кергтә. Бичәч күүнә толһа гидгчн му заята юмн. Мел эн эрәсинь эрчксн часин килһсн кевтә оньдин дөрвн цагт өдр сө уга эргәд, дуһрад, уха гүүлгәд бәәдг юмн. Тенүг медх, тенүнд нөкд болх нөкд кергтә. 
Сән цагт сеңкәһәд, муурсн цагт мошнган бооһад мор-дад зулдг нөкдәс көндә йовхмн, медвч? Медсн болхла, миңһн дәкҗ зәәдҗ ав, — гиһәд Батан һар чаңһар атхад Баатр ярлзҗ инәһәд, ардан дайлад йовҗ одв.
　　Баатрин бичкн хар машин ү-түмн машид заагт хутхлдҗ орад, хама йовхан медүлл уга геедрҗ одв. Бата байртан согтад, Москван зүркнә цока чиңнәд, «таралңгин» үүд секәд орҗ ирсн болҗ менрҗ зогсв.
　　Москван зүркнәс салсн сай, җова сала судцд, шар, улан, ноһан, цеңкр, оошк, зурһан зүүлин, зурһан зүсн зеегин өңгәр, ар үзгин солңһар негт артад, негт нартад:
Кишгәр дүүрн өргәстм ор, Мишгәр дүүргәд авад хәр! Нааран дүүнрән дахулад ир, Номинм идәнд эврән күр!..
гиһәд, тегәлңдән мишәһәд, тиньгр ярлзад, теврәд үмсх бәәдл һарад, төвшүн сәәхн амулңта, торһар ораһад, тосар иләд оркм бәәдл һарад дайлад, дуудад дүңгәһәд бәәнә.
«Акад юмб, иим олн то-томҗ уга машид нег-негән нүрлдәд гилтә давхцад, түмн улс дундаһур орад гүүлдсн бийнь, нег чигн машин кү чочаҗ хәәкрхш. Манахна машид болхла мел бәәглдәд, чишклдәд йовна», — гиҗ өврәд, Бата герт орҗ унтх дурнь күрл уга кесгтән бәәв.
Тенүнәсн хәрү ирәд күрләр бүгҗләд, цокарлад сии-лүлсн усна дольган эрәтә ик хар үүдәр орад хорадан ирәд булвлзгсн бул улвта, доран хар кегтә төмр орн деерән кевтв. Саак Цастан эцкинд хондг хуучн харһа орнла әдл, шаата юмн кевтә шигҗңнхш гиҗ дотран мусг инәһәд кевтв.
Герин ора эрс хойрин зивг дахулад йир олн зүсн сәәхн ширәр ширдәд зурсн сиилүрмүд дала. Тедн заагт хальмг күүкд күүнә хувцнд хатхдг хатхмр зег — «бееҗн хотн», цәклүр зурата үзгднә. Хоран оран тал дунд ик гидг ара-сара келтә Лу зурата бәәнә. Акад юмб, эн Лу, хальмгин зег хамаһас олҗ авч энүнд зурсн болхв?!
Намаг бичкнд мана теегт мөндртә хур орхин өмн, ик-ик әәмшгтә күргр хар үүлн һарад тачкнад, оһтрһу ду һархла, өвгд иигҗ келдг билә:
　　«Оһтрһу деер олн ацта көлтә, ик залзһр толһата Лу гидг юмн бәәдгҗ. Тенүг Нәәмн-Нәәмн гидг күн унҗ авад, өрәсн көлтә тиирңн (цаһан уй) көөһәд хадгҗ. Тегәд тер Лу хурдар гүүтхә гиһәд өврмүдинь төмр деесәр холвчкад, эрәд йовдгҗ. Лу чаңһур гүүсн цагт көлмүдәснь күрҗңнсн ик ә һардгҗ гиҗ оһтрһу күрҗңнхлә келдг билә. Өврнь өвдхлә, Лу араһан зууһад, шүдән хәврхләнь һал цәклнә, цаһан өңгтә юм бултултн «цаһан уйн» болһад Нәәмн-Нәәмн хах!» — гиҗ маниг әәлһдг билә. Лу иим юмн болдг бәәҗ.
Э, эх Цаста, Цаста. Чи ма хойрин заң седкл хойр харһсн болхла, ода мини өөр эн Москвад, минь эн җөөлкн орн деер, сәәхн хорад эрклҗ кевтх биләч. Цаста, тер «бееҗн хотн» зег үзҗәнч? Би чамд тиим сәәхн зег хатхсн терлг, цегдг, цәклүртә халмг уюлҗ өгнәв гиһәд минь иигәд өрчдән шахад теврх биләв гиһәд, Бата нег дерән тач авад теврв. Чамаг тиим киизң, му заңта гиҗ медсн угав. Чи ма хойриг бичә харһҗ җирһтхә гиҗ мана заяч шордаһад, чамд тиим му заң заяҗ.
Намаг Шарту балһснд Кекәдән Мацгта хоюрн күүнә патьрт бәәтл, чи асхн болһн гилтә ирҗ цә уудг биләч. Мини үсләд, тослад чансн цә басл таасҗ уудг биләч. Чамаг таасад бәәхлә, би байрлад бәәсән гидг биләв. Театрас эс гиҗ киноһас ирәд цәәһән уучкад чи бидн хойр нег-негән эңкрләд наадад ирсн цагт, мини үр Мацг эс медсн болад, «би номан йовҗ даснав», эс гиҗ «теднәд оч хонх боллав» гиһәд хувцлҗ авад «сәәхн зүүд бәрҗ хонтн!» гиҗ һарад коридорт бәәсн хуучн диван деер ноха кевтә тоһшлад унтдг билүс. Нег дәкҗ намаг Москваһур йовулҗаһад, чи мини өөр өр цәәтл бәәләч... Нанд бәәсн үләчкдг иризин дерд, эзн гергнә юм уйдг машиһинь сурҗ авад, оошк өңгтә сатин һадр уйҗ өгләч Дерин дөрвн өнцг болһнднь олн зүсн утцдар үзгүд хатхҗ өгләч. Тер юм уйҗасн цагтан басл көркүхн, эцкр, сәәхн болҗ медгддг биләч. Би чамаг хәләҗ ормдан төвкнүн сууҗ чаддго биләв.
Тиигхд би чамд Москваһас күрң шеемг бүшмүд, кү-зүнд зүүдг медальон авч ирләв. Тер бүшмүдт йир сәәхн зоклач, мини маңнаһас гүүҗ ирәд үмсләч.
　　«Чернышевский», «Карл Маркс» гидг театрмудт да-хулҗ одад, «Пиковая дама», «Чио-Чио-Сан», «Лебединое озеро», «Борис Годунов» хәләсн цагтан һанцхн чамаг биш, үр күүкдтәһичн дахулҗ оддг билүсв. Чамаг өөрән суусн цагт тер хәләҗәсн наадн, опер нүдндм үзгддго билә... Зәрмдән ю хәләсән медлго һардг биләв. Дурни эклц гиһәд тиим йорал уга юмн бәәҗ. Нә, тер дуран сандвч аль угай? Мини үр көвүд, күүкд цуһар маниг йөрәдг билә. Ода би чамаг хайчклав. Мини буруй аль зөвий? «һалта күүкн Шаркаг авад йов, эцктән кениг үзүлснь йилһл бәәхш!» гиләч. Терчн кү эс күндлсн, иньгиннь седкл бишрәсн хар авсн, хочсн, керг угэ, өөрхн ухан бәәҗ. Бергн Бовра, Бадм шофер, ода Баатр цуһар мини зевиг ахлулҗана. Би эндүрсн угав. Намаг йовсна ард эцкчн керлдсмн билә, «авһм гертән орулсн уга, эврә ирсн кишгән эдлҗ чадсн угач» гиҗ шоодв гиҗ бичләч. Тедн тиигх зевтә «орчлңгин йос, өөрдин заң» меддг дадмг эк эцк хойр һәәзц болсн һанцхн күүкндәч хар сансн уга болх. Мини ичрәс теднә ичр ик болх зөвтә.
　　Хәрәд йовн гиҗәһәд, худгин буһу булңд би чамаг баһлцгасчн тач авад, хойр халхасчн селн үмсләв... Чи чис болҗ улаһад, ярлзад инәхләрн мини авч ирсн бадм цецг һарасн унһалач. Тодлвр тоолдг болхла, хая-хая тер буһу булңд оддг болхч! Тер чини унһасн бадм цецгән өңгнь хүврәд, хумхарҗ одсн болх.
Тер мет мини зүркнд урһсн түрүн дурни цецгә, чини буру хәләсн зүркнә хар сүүдр тусад өңгән хүврүлв. Болв насн дүүвр, нарни герл тусх, намчрҗ, дәкнәс цецглх гиләв, — гиҗ санад Бата өңгрҗ одсн түрүн дурни тодлвр тодлад, түүрчәд, сүүҗән соляд кевтв.
«Өңгрсн хур занч авч некдго» гидг, некәд, ухалад керг уга. Кииһс, кишва заңган хайхла, күргн тенүнд олдх. Менд йовсв, үзхв, соңсхв. Мини Гернзл терүгәр болхла, йосн чик ухата күн!
　　Оданас авн, урд уйн баһ дүүвр цагт дурни таалар эндүрдг эндүсин тускар, урн үгәр чимҗ дегтр бичхән ухалнав. Иргч үйнр умшҗ, уха авч, эврәннь цагин дурнла дүңгңүлҗ, болһаҗ амн үгән авлцхан санцхах,—гиһәд өрин өмн Бата әмтәхн нөөрар унтад одв...
　　Нөкәдүр өрүнднь съезд болх ик гидг саәхн герин һаза цаһан-цаһан бееләстә милицнр һар-һаран бәрлдәд бүсләд зогсҗ. Күүминь гедргән цокчксн «ФИАТ», «БИО», «ФОРД», «ГАЗ» олн зүсн гиигн машид ирәд-ирәд дерәл-дәд зогслдад бәәцхәнә. Машин болһнас һурвад, дөрвәд, зурһад бичәчнр буулдад орад бәәцхәнә.
　　«Алдр нертә бичәчнрин чирә үзхмн бәәҗ», — гилдәд Москван миңһн, түмн улс нег-негән ишкн алдад, цаһан-цаһан беләстә һармудыг таслн алдад дәврлдәд, өврмҗ келдәд бәәцхәнә.
　　—Горький хама йовна, Шолоховиг, Демьян Бедниг, Фадеевиг, Җамбулиг, Бруно Ясенскиг, Кольцовиг үзхмн бәәҗ, — гисн дун соңсгдна.
　　—һазадын орнас ирсн бичәчнр ирҗ йовна, — гиҗ дарцлдв.
Францин делегат гиҗ Луи Арогон, Жан Ришар Блок, Андре-Мальро машинәс бууцхав. Грецәс — Коста Варнились. Данияс — Мартин Андерсен Нексе ик оврта, булһар ахрхн шалврта күн буув. Китдәс — Ху Лань-Чи бичкн нурһта сәәхн күүкд күн болн Эми Сяо хойр ирҗ буув. Англяс — Амабель Вильямс Эллис буув. Испаняс — Мария Тереза Леон ирв. Японяс — революцнионн поэт Хидзикат, Венгрәс — революционн поэт Анатол Гидаш гиһәд эвртә сәәхн зүстә, отхта хар үстә күн, мандатан деерән өргәд, әмтнлә гекҗ мендләд байсад йовна.
Иим өвәрц гиичнр үзх дутман, мооквахн өврмҗ кел-дәд, бичәчнр болһна чирә үзхәр үүмлдәд бәәцхәнә.
　　Оштг, торһн, парч тугмуд, оһтрһу өөд чигтхләд, ора деер чимг болҗ чичрлдәд — «ортн» гиҗ дуудҗ делслднә.
　　Съездд орх зөвтә улан мандатта улсиг келинь һазрт күргл уга гилтә һольшгар гекҗ мендләд хәләһәд орулад бәәнә.
　　Күдр-күдр күд чолун бахнста, эр цаһан өөклдг чолуһар шатлгсн эрсмүднь нүр-гер мет долвксн, шатр эрәтә шар агч хар зандн хойрар шахн термләд дошилһсн девскртә. Болр толь, ширгәмр шил, шур санҗлһта. Электрическ шамин герлиг чилгр өдрин цеңкр оһтрһун онгтә брильянтар бүрсн. Күрл, меңгн, тан, зесин сәәһәр бүгҗлсн, дөчн дөрвн хасвчта дүңгһр сәәхн өргәд долан, долан дөчн йисн дуңһра күцәд бичәчнр сууцхав.
　　«Салд» гиһәд сангин идәнә үнр һарна, күңкнәд күҗин үнр чигн һарсн болна. Күн болһна зүркд күңкркәдән әрә багтҗ көвклзнә. Өдәс үмтрсн өрвллһ киисв чигч соңсгдм дүң-дүлә тагчг болв.
　　Алтн утцар хордаҗ хатхсн алх хадур хойр, арвһр сахлта цаһан тәрәнә толһаһар зәңгәлҗ зурсн, күрң улан килң бүрәстә өндр трибун күн ирҗ зогсхинь күләһәд кеңкәһәд зогсҗана.
　　Дүүрәд дөчн йисн дуңһра күцәд тагчг суусн улс дүү-гәд, ора деер оһтрһу ду һарсн мет, күрҗңнәд одцхав. Шавдр шар харһаһар урни сәәһәр харулдулад кесн мет эгц сәәхн ээмтә, өндр һо нурһта, эрг маңната, өр  җөөлн хәләцтә, сарсхр буурл сахлта Максим Горький трибун деер һарад ирв.
　　Эн суусн улст һазад далан дунд урһсн, һалвр зандн болҗ дүңгәв.
Санаһарн үмсҗ, седкләрн теврҗ, ташлһарн йөрәҗ, хәләцәрн миләҗ дор ормдан бослдад, бичәчнр болн гиичнр кесгтән байр-бахтан өрггдҗ шуугата альх ташлдҗ тосцхав. Алексей Максимович буурл сахлан хойр һарарн селн иләд, һаран өргәд «зогстн!» гисн докъя өгч байсв.
«Мел мини эцкин бәәдлтә, тиим җөөлн энкр хәләцтә. Нанур хәләһәд бәәнә. Өргн доран цаһан сахлта болчкад, нег өрәл метр маштг болсн болхнь, мел йоста мини эцк! Мини эцк бас мел иигҗ җөөләр келдг билә», — гиҗ би дотран санв. Нанд иим һазрт ирҗ, иим улс үзҗ, эднә ду соңсдг, хөв, кишг учрх гиҗ кен санҗ йовла! Цагин селгән гиһәд иим селгәтә юмнж.
　　—Эн мини хөв-кишг, та һурвна күчн, та һурвна хәәрн! — гиһәд Бата эрст зурад углчксн Маркс, Энгельс, Ленин һурвна зургуд тал хәләһәд, «хәәрн!» гисн үгән дахулад һаран намчлчкн гив. Теднәс нүдән авл уга хәлән бәәҗ, дотран лугшад инәв.
　　—Меҗә дотрк аһудан зун далн сай кү багтаҗ тевргсн Союз Советск Социалистнческ Республикин бичәчнрин делкән тууҗд негдгч болҗ хурагдҗах съездиг ик гидг байр, бах кеҗ секҗәнәв! — гиҗ Горький келв.
Кесгтән цуһар ормасн босад зогсчкад, ниргҗ альх ташлдв.
　　Советск литературин тускар Алексей Максимовичин келсн докладас нег чигн үг унһал уга хавлҗ, оньган өгч соңсад, толһаннь экнә эрә болһнд тодлҗ, багтаҗ авч хәрхәр седәд, Бата өмнән суусн улсин ээм ишкәд гүүҗ одад Алексей Максимовичиг зүркндән шахад теврх дурнь күрәд күгдләд бәәв.
Завср болв. Әмтн шууглдад хошадар, һурвадар күр келдәд тарцхав. Баатр Батаг дахулад «Георгиевский зал» гиҗ төгәлңдән эрсмүдинь күрң өңгтә торһн килңгәр эдрңгин шүдн эрә һарһад бүрсн, күрл бәрдгтә алтар хордасн зивгтә хорад авч одв.
　　Маңһдуртнь чилгр, нарта өдр бичәчнриг Тушинск аэродромд авч одв. Баатр тиигән ирсн уга. Тенүнд Бата нүдәрн үзх биш, зүүдндән үзәд уга нисдг машид үзв.
«М. Горький» гиһәд тавн моторта делкәд уга ик улан самолет үзүлв. Дотрнь телефонн станц, типограф, редакц дала. Терүнд бичәчнриг суулһҗ Москва деегүр нисгхәр седҗәһәд, бичкн ясврта гиһәд, талдан «АНТ-14», имени «Правда» гидг ик самолетд суулһв Бата күн болҗ үүдснәс нааран аһарт өрггдҗәснь тер. Самолетыг Советск Союзин Герой Громов гидг командир һардҗ нисв. Бата эклҗ өрггдснәснь авн буутлнь ду дуулад, олнд байран үзүлҗ ирв.
Теегин хонр көвүн Тенгрин нааһар эрвлзна, Теркә хойр зүркднь Тачкнҗ инәһәд ирвлзнә, —
гиҗ Бата буутлан ду һарһв.
Дәкәд «истребительмүд», бомб хайдг ик-ик бомбардировщик «Автожир» гиһәд, үзгдәд уга акад самолетмуд нисгҗ үзүлв. Тиим бомб хайдг самолетас уутас асхсн бадм цецгүд мет дала болсн олн зүсн парашютта улс буулдв. Парашютан хүмчкәд, зурм шүүрч йовх хар шовун мет һазр күртл ундг эрдмән үзүлцхәв.
Бичәчнрин зургудыг цокад, газетд барлад, эрст өлгәд, кинод цокад ниргәд бәәнә. Тиигхд Бата күн болснас нааран «Дружеский шаржд» орв. Ленинградас ирсн делегатнр толһалҗ бичәч Александр Фадеев ирлә. Өндр һо нурһта, көк цемгн галифетә шалврта, боокс һоста. Хәврһдән товчлдг киизң захта цаһан киилг деер хар сармта, хаҗудан бүлүстә кавказск нәрхн бүс бүслсн, тиньгр нәәрч күн билә. Тер күүг «Дружеск шаржд» орулхларн, өндр нәрхн шилвтә, ут күзүтә тоһру зурад толһаһинь Фадеевин толһа зурҗ.
Московск делегатнрт Сейфуллина гиҗ эгц хар үстә, ахрхн көлтә, маштг нурһта, нертә бичәч күүкд күн ирлә. Тер күүкд күүг «Дружеский шаржд» ахрхн көлтә петәш гестә һав ноха зурад, толһаһинь Сейфуллина толһа дуралһад зурҗ. Бата тедниг өврәд, инәһәд эргә бәә- тлнь Борис Ефимов гидг зурач Батаһар ик гестә мәәһг көлтә меклә зурад, толһаһинь Батан толһа зурад тааньһр хамр кеһәд «Известия» гидг газетд барлад оркж.
Шог кеһәд, өкәрләд зурсн шаржинь Бата медҗ. Зуг Батан ардкснв колхоздан ирсн «Известьд» Батаг тиим акадар центральн газетд зурсинь үзчкәд ик гидг
төр кецхәҗ.
　　—Акад юмн? Мана күн Москвад одад ямаран гем һарһсн болхв? Ода менд хәрҗ ирхмн болхв аль угай, — гилдәд тер Бата зурата газетиг әмтнәс бултулад ик гидгәр зовад бәәцхәж.
　　—Ном, бурхн, хуврг — һурвн Эрднь, эн му көвүндм нөкд болтн! гиһәд Батан көгшн эцк мөргүл кеһәд ниргәд бәәж.


БУРЕВЕСТНИК БИЧСН ҺАР 
Арвн   хойрдгч   бөлг
Нег дәкж ик гидг сәәхн герт хот эдлжәһәд цаарандк өдрмүдтнь ю кех, ямаран улсла харһх зура кужәһәд, хальмг делегатнрин толһач Ишлә Бадмаев келҗәнә:
　　—Ода энд бәәсн деерән яһад болв чигн, юуни арһар болв чигн делкәд нернь туургсн пролетарск бичәч Алексей Максимович Горькийлә харһж куүндхмн, зурган цокулхмн, Манд хөөн-хөөнән сәкүл болҗ, урдүдт ХәЛәГДЖ. йовх. Дәкж манд иим харһлһн берк болх, — гив.
　　Хальмг делегатнр цуһар нег дууһар байр кеж зөвтнь багтв.
—Не, ямаран арһар харһж үзий? — болцхав.
— Миниһәр болхнь, Батаһар гетулхмн, - гиж Баатр келжәнә, — Алекссй Максимович зав болсн наглань, эс гиж зургинь цоксн цагт, Бата өөрхн бәәжәһәд шуд гүүж, одад келг: «Алексей Максимович, мана Хальмгин  делегатнр танла зурган цокулхар бәәнә». Буру гихн уга.
　　—Мел чик эсв. Чи, Бата, бичә ә, бичә сүрд. Тер күүнчн чамла әдл батрак йовсн, пролетарск бичәч, дәврәд ор, — гиҗ Ишлә Батаг дөгәв. Наадкснь зөв гицхәв.
　　Завср болх цаг өөрдәд ирв. Москван пионермүд туган делскәд, барабаһан цокад, орҗ ирәд нег дууһар бичәчнрин съезд йөрәһәд, дала болсн бадм цецгүд цацад, Алексей Максимовичлә одҗ мендләд, зурган цокулх зөвшәл авцхав. Минь эн замд Бата пионермүд тал гүүҗ одад, мраморн бахнын ца гетәд зогсв. Хальмг делегатнр эс медсәр неҗәдәр босад Батан ардас өөрдв.
Пионермүд зурган цокулн бослһнла, Бата Алексей Максимовичиг күцц ормаснь босхл уга, гүүҗ одад:
　　—Алексей Максимович, мендвт! Мана Хальмг делегатнр танла зурган цокулх зөв сурҗана, — гиһәд «Буревестник» бичсн барун һаринь хойр һардҗ атхад, өрчдән шахв.
—Не, сән, сән! Хама бәәнә? — гив.
　　Батаг эн бәәнә гиһәд заатл, бахнын ца бәәсн манахс гүүлдҗ ирәд, Алексей Максимовичин һаринь атхҗ мендләд, зергләд сууцхав. Зурачнр, зургчнр, корреспондентнр цуһар маднур аппаратсан адһҗ зөрүлцхәв. Бата түрүн зөрҗ ирсндән Алексей Максимовичин зүркн туск зүн хәврһднь шахлдад суув.
　　—Эн товмудыннь аминь цааран зөрүлтн! — гиҗ Алексей Максимович шоглв.
Агчмд цуг сувс өмксн мет тагчгрв. Минь эн агчмд Бата, Алексей Максимовичин отхн көвүнь болсн болад, эрклҗ өвр деернь суусн болад, теңгр деер һарсн мет толһаһан өндәлһҗ, улм өөрдв. Алексей Максимовичин зүркн арһул «туг-туг» гиһәд Батан толһад «әдс» өгсн болад одв. Энд, тенд «чиг-чиг» гисн ә сонсгдв. Цуһарн босад Алексей Максимовичин һаринь атхад ханлт  өргцхәв.
—	Гем уга! Не, сансн кергтн бүттхә. Олн дурлҗ умшдг сән чинртә дегтрмүд бичтн. Социалистическ теегт, кеер көдлмшт йовх ударникүд үзүлтн. Гражданск дәәнә героймуд үзүлтн, съездин сүүләр шишлң күр кехвидн, —гиҗ селвгән өгн Алексей Максимович толһаһан гекәд, ардан һаран дайлад йовҗ одв.
Тенүнәс нааран тер байрта агчм санх болһнд мини өмн .Алексей Максимовичин сәәхн дүр дүңгәһәд зогсад мишәһәд оркна.
Тер цагт Хальмг делегатнр Михаил Шолоховла таньлдҗ бас зурган цокулцхав.
　　Эн хамг үзгдәд уга шин йовдлмуд мини толһад багтл уга деврәд билрш уга дарвасн мөр үлдәһәд, — намаг заядар өндртхәд, өргдхәд, олн-әмтнә ээмлә цацурулад, уха, серл улм орулад, байсаһад йовна. «Эн Горькийин келсиг тодлса» гиһәд хагсу үмснд кесн усн мет шиңгәҗ авхар седәд чирмәһәд нүдән хурцлад, чикән сонртхад, ахнран дахад, цуцрхан медл уга йовнав.
Баатр Батаг басл олн зусн һазрт авч одв.
　　— Нүр үздг ората герт орҗ үзлч? Тиим ората «Савой» гидг ресторан бәәнә, тенд одҗ үдлий. Тер герт Японск дипломатическ корпусин күүкд улс ирҗ хот ууна, тедниг үзхч, — гиһәд дахулад һарв.
Гер дегд сәәхн. Алькинь, алькинь хәләхнь медгдхш, нүдн хальтрад бәәнә. Болһаҗ эс йовсн күн дөшәд унҗ одх бәәдлтә, дошиһәд, долвкад бәәнә. Дора стол һатц сууһад хот ууҗах улс, деер оран нүр герт көлән деегшән кеһәд, толһаһан доргшан кеһәд хот ууҗах болҗ медгднә. Хот зөөһәд йовҗ йовх улс толһаһарн йовҗ йовсар акадар үзгднә.
Утулң мөрн цаһан чирәстә, ут-ут нәрхн хар күмсгтэ, гиҗг деерән атлс хар үсән бомбалһад, шил нүдтә ут шүдтә самар хатхҗ дарулсн, ут хормата олн зүсн намчта парч хувцта, буҗһр тавгта бичкн көлмүдтә, хойр әдл күүкд күн шулу-шулуһар җоралҗ ишкәд орҗ ирәд, шу- һуд одад сууцхав. Күүкдин ардас харвр чирәтә, хальмг куүнә бәәдлтә, әдл хар костюмта, киилгиннь цаһан захин товчлврт хар торһн «эрвәкәс хадсн хойр маштг залус күүкдин өөр одад сууцхав. Хоорндан арһул күүндлдәд, инәлдәд, хотын нерд барлата цаас хәләлдәд, нег-негнәсн сурад зөвчлдҗәнә.
　　—Одак мини келҗәсн японахн тер сууцхана, эс медсәр хәләҗ ав, — гиҗ Баатр хотан эдлн бәәҗ Батад хамр доран арһул келв.
　　Хойр баахн залусин негнь тедүкн суусн хойр көвүнә өөр шог нәр кеһәд, ярлзад инәҗәсн атлс шар үстә, цеңкр нүдтә, көвкр цаһан махмудта көркхн күүкн тал нег нүднәннь булцгар эс медсәр хәләһәд, дотран инәмсәд, тенүгән өөркстән медүлш уган кергт маңнаһан нег һарарн түшәд нүдән халхлад сууна.
　　Өөрк хойр күүкднь «бидн бурхна сәкүстә хурмсг, теңгрин арагнь күүкдвидн» гисн бәәдл һарлдад, эргндән суусн улсиг эс үзсн, эс соңссн боллдад, хурһд болһндан зүүлһәтә алтн, бриллиант билцгүдән хәләлдәд дөлилдәд сууцхана.
　　Бидн кен шинәс, ямаран юм бичҗәхән күүндлдәд, адһм уга хотан эдләд һарвидн.
Машин деер һарад суусн цагт:
　　—Не, япона күүкд үзвч? Сәәнәр хәләҗ аввч? Чини Цастаһас ямаран? — гиҗ Баатр Батаһас шоглҗ сурв.
　　—Уга. Төрүц таасгдсн уга. «Би талм бичә хәләтн, билцрҗ одн гиҗәнәв» гисн караг улс бәәҗ. Би тиим улсас мөр деернь мөңг хаяд, мордад зулх биләв. Цаста теднәр болхла йоста эгл хальмг күүкн болхгов. Зуг көндлң, киизң заңгарн керсүркнәв гиһәд, кишгәсн зулҗ йовна. «Чини Цаста» гиҗ чи бичә кел. Цастаһичн кезәнә әмдәр оршачклав.
Одак күүкдин өөр суусн япон залус одахн би үзләв. Августин 17-нд Алексей Максимович съезд секхд, ЦК-һас ирсн элчнр йөрәлин үг келхд иим әдл хар хув- цта, хар-хар козлдурта, маштг нурһта һурвн күн ложд сууцхала. Манахс ЦК менд болтха, Коммуна парть менд болтха! гилдәд хәәкрлдәд, альх ташлдхла, эднчн альхан ташл уга, зелилдәд сууцхала. Уурм күрәд, шуд «һарад әрлтн» гиҗ келхәр седләв, — гиҗ Бата угзрҗ келв.
— Мел чик. Чи ю болв чигн шинҗләд йовдг кун бәәҗч. Эдн сууцхала. Яһна гиһәд эдн байрлҗ альх ташх болһнач. Эднчн капиталистическ орн-нутгин элчнрлм. Альх ташх биш, эднчн урҗ өдр мана съезд деер босҗ үг келсн японск революционн поэт Хидзикатыг хәрү Японур ирхләнь бәрәд суулһх болад күүндцхәчксн бәәнә, — гиҗ Баатр цәәлһв.
　　—Маднд — байр, эднд — сүүдр гиһәд Хидзикатыг бәрәд суулһв чигн хаҗуһаснь босад холван келдг рево-люционн поэтнр улм икәр олдх! Мана Советск йоснла әдл иим сәәхн җирһлтә йоснд дур уга кен бәәх билә! Миниһәр болхнь, делкә цуһар мана улан туг дор багтн гисн болад бәәнә.
Зуг одак суусн улсла әдл, алт, мөнгәр, торһ-тончар бийән орасн, эгл улсас сеҗгләд, әмт мухлалдг баячуд бәәсн һазрт, мана Әрәсәлә әдл иим ни, иньгллһтә әдл бәәдг йосн баячудын хойр һариннь хурһд цацурҗ әдл болтл төрүц болшго гиҗ меднәв. Тедниг күч-келсчнр уңгарнь сөңглсн цагт тегәд оч тегшрҗ манла әдл төвкнхмн, — гиҗ Бата Баатрин чикнд хадҗ келв.
　　—Уй, сонсж чикнә хуҗр ханшго олмһа үг келвч. Иим мергн үгмүдтә дегтр бичдг болыч! Иим үгмүд илдкәд келҗ йович! — гиҗ Баатр ардан эргәд Батан барун һаринь атхад байсҗ инәв.
　　Бата дәкәд чигн тедү мет үгмүд медсәрн келхэр седв. Машин Батан бәәсн гостиницин һаза ирәд зогсв, шофер часан хәләһәд, папиростан һал кев.
Маңһдур Москван күч-көлсчнр Максим Горькийин нертә көк театрт бичәчнрлә чирәцҗ нәр үзүлхәр бәәнә. Ачта артистнр, нертә бичәчнр ирх. Терүнд эрк биш одхмн. Чи энд ирсн деерән нег чигн сенр юм алдл уга үзҗ ав. Би маңһдур ирнәв. Не, сәәхн зүүд бәрҗ хон! — гиһәд Баатр гүүлгәд йовҗ одв.
Бата машинәс бууһад, Баатрин ардас һаран дайлад йовулчкад, хорадан орад хувц өлгдг шкафин хасвчд уг-лчксн ик нүр-герин өмн бийән хәләһәд зогсҗаһад: «Күн дөңгәр, шовун далвагар» гиһәд хальмг күүнә келчксн үкл уга үг, хара үг биш. Баатр олна дөңгәр йова-йовҗ өөдлҗ Москвад ирәд дала юм үзәд, соңсад олнла таньлта, медрлтә күн болҗ йовна. Баатр ю болв чигн меднә. Үзҗ, медсән үүртән үзүлҗ, медүлҗ бийләрн әдл болтха гиҗ өдр сә уга чирмәҗ йовна. Энүг икәр дөңнҗ дасхсн күн Нимгр. Нимгр ик селвгтә күн билә. Тер ода манла хамдан йовсн болхнь, ямаран дала юм медҗ авх билә. Медснәсн күүнлә хувацдг күн билә. Акад юмб, күн-күн әдл биш. Негнь өндр, негнь маштг, негнь ухата, негнь һәргтә, негнь хар саната, негнь цаһан саната. Тиим цаһан саната улсин негнь — Баатр! Эн иигәд намаг дахулад юм үзүләд йова-йовҗ тенүндән шүлтәд, көдлмшәсн дутад шоодврла бичә харһтха.
　　«Орн деерән өсгсн өвгнәс сурхар, орчлң төгәлсн кө-вүнәс сур» гиһәд эс болх юм сурад салвлад дахлда йовҗ шоодврла харһулхла сән биш. Маңһдур энүнд сана орулҗ келнәв, — гиһәд Бата бийнь бийләрн күүндәд, хувцан тәәләд, сентябрин хойр шинд бичәчнрин Пленумд Алексей Максимовичин баһчудын тускар келсн үгәс:
　　«Күндтә болн үнтә үүрмүд! Эн мана бәәх бәәдлд, баһчудла көдлнә гисн эрк, дарх уга кех көдлмш. Эднәс бидн цань уга гидг литературмудын церг бүрдәх зөвтәвидн — бүрдәхвидн!» гиҗ умшв. «Бүрдәх зөвтәвидн, бүрдәхвидн!» гиҗ сүл хойр үгиг хойр давтв.
　　— Алексей Максимович иигҗ келсн хөөн тиим церг бүрдҗәнә. Мана Хальмг таңһчд бас бүрдх! Би тер ли-тературмудин цергин салдс болхв.
Цастаг авч ирәд эцктән үзүлхәр йовҗ йовад Городовиковин нертә колхозд одад, Темәнг, Санҗ, Эрднь гидг келмрч улсас хальмгин хуучна соңсхвр бичҗ авчаһад: «Эн хуучна үгмүд танас бичҗ авчкад, урн үгин соңсхврар ул кеҗ нәәрүлҗ, олнд таасгдм дегтр бичнәв», — гиҗ үгән өгләв. Тер мини күсл күцх бәәдлтә! Алексей Максимович, кеер колхоз, совхозд көдлҗ йовх улсин тускар бичтн гАк келвш. Теднә тускар бичхин кергт эрдм, медрл, соңсхвр, ухан кергтә. Тиим улсла өөрхн, залһлдата бәәһәд, теднә заң, бәрц-бәәдлинь медх юмч бәәҗ.
«Үүрмүд! Би тана оньг дакнәс сергәҗәнәв. Хамгин гүн ухата болн тодрхаһар урн үгәр чимҗ бичәд бүрдәсн героймуд күч-көлсч улсин келнд кедн-кедн келгдәд йовдг фольклорас бүрдсмн. Тиим героймудын дүр үнәр үзүлгч фольклор: Геркулес, Прометей, Микула Селянинович, Святогор, доктор Фауст, Василиса Пре-мудрая, приключения барона Мюнхаузен болн хальмгин «Җаңһр»...
Күч-көлсч улсин йоста гидг тууҗинь, теднә келнд бүрдсн фольклор медл уга медҗ болш уга юмн», —гиҗ А. М. Горький келвш гиһәд Бата уха гүүлгәд кесгтән унтсн уга.
　　Маңһдур өрүнднь съезд секгдсн сәәхн герин һаза де-легатнр зөөдг олн зүсн машид зогсчксн бәәнә. Әмтн һурвадар, дөрвәдәр сууҗ авад һарад йовлдад бәәцхәнә. Хальмг делегатнр «оратҗ очвидн» гилдәд гүүлдҗ йовтл, күүминь гедргән сәкчксн ут белтә гиигн машинә руль бәрәд суусн, өндр нурһта, далта-ээмтә, махта баахн шар залу.
—Кенәхнә делегатвт? — гиҗ сурв.
—Хальмг, — гиҗ зүдлдв.
— Наартн, сууҗ автн, йовий! — гиҗ, хойр талан делгчкдг захта цаһан киилгин ханциг тохадан күргәд шамлчксн күн Москван уульнцар миңһн, түмн машид заагар нүрҗ орад, дуулад, гүүлгәд йовна.
—	Не, залус, буутн, күрч ирвидн, — гиһәд залу машиһән зогсаһад, бийнь бун йовҗ: — Тадн, Пушкинә «теегин иньг хальмг» болҗ эс бәнт! — гив.
—Э, тертн тер, биднвидн, — гиҗ дегц хәрү өгцхәв.
　　—Не, тиигхлә таньлдий. Саша Безыменский! —гиҗ һаран өгв.
　　Шофер гиҗ санҗ йовсн цаһан киилгтә залу нергә комсомольск поэт бәәҗ. Баатр нүд ирмтл зургч дахулад күрч ирв, таньлдсна темдг, хәләҗ йовхмн гиҗ зурган цокулцхав.
　　Нәр һарһсн улс сәәнәр үзгдм бәәр хәәһәд йовҗ йовтл, зүн хаҗуһин ложд сәәхн гидг цевр, цегән бәәдлтә, нүдндән алтн цокарта, алтн ээмгтә пенсне зүүсн, атхр харвр үстә залу өөрән зеегтә хар нүдтә, зелвлзсн сәәхн күүкд кү суулһсн зүркдән холвҗ ам авлцсн бәәдлтә, нег-негән энкрлҗ наач-инәлдҗ сууцхана.
Баатр Батан ээмәс татад:
　　—Залус, түрд гитн! Цаатн Михаил Кольцов сууна. Эн күүнлә эрк биш таньлдхмн, — гиҗ зогсв.
　　—Миний? Энтн мана хальмгин нер өргҗ йовх күн. «Правдт» көдлнә, таньлдхмн, — гиҗ Ишлә Манджиевич зөв өгв.
　　—Не, яһҗ харһий, бас Батаһан илгәхгов, мана күн чадх, — гиҗ Батан ээмәс авад эңкрлв.
　　—Чик, чи ю келхән медҗәнч? Саак кевтән сүрдл уга шурһҗ одад: «Бидн әмд улсин балһснас» ирләвидн, танла таньлдхар бәәнәвидн гиһәд захинь һарһад келхләчнь — бийнь медх. Эн күүнчн «Арвн хойр балһсд» гидг дегтр бичлә. Тер дегтртән «Элст — әмд улсин балһсн» гиҗ бичлә. Йов, мана күн, — гиҗ Баатр Батаг зүдәв.
　　Урднь эднәс магтулад Максим Горькийин «Мотрт» әмтнәс түрүлҗ күрчксн Бата бийән ясҗ авад, цеб-цеб ишкҗ одад, дун уга толһаһан гекчкәд:
　　—Михаил Ефимович! Бидн «әмд улсин балһснас» ирләвидн, танла таньлдхар зөвшәл сурҗанавидн!—гив.
А, Элстәс ирлт! һазр деер тиим балһсн бәәдгинь меднәвидн, — гиһәд Михаил Ефимович босад Батан һар атхв.
Бата байрлад уульн гиҗәх күүнә бәәдл һарад инәв. Тер хоорнд хальмгуд ирәд ах, захарн һаринь атхҗ мендлцхәв.
　　—Мини гергн парнцс күүкн, таньлдтн, — гиҗ Ми-хаил Ефимович гергн талан зааһад парнцусар келв, күүкд күн ярлзад инәһәд босв.
　　—Манахс, иим улсин һаринь үмсдмн, — гиҗ Баатр арһул хальмгар келв.
　　—Күүкд күүнә һар кен үмсәд бәәх билә, — гиһәд нег чигн күн үмссн уга, цаһалҗахмн кевтә һаринь хойр һардад, әрә күргәд тәвцхәв.
　　Михаил Ефимович маниг ямаран улсннь, мана тускар «Хальмг күүкнд» гиҗ Пушкинә бичснә тускар гергндән парнцс келәр цәәлһҗ өгв. Гергнь хойр һаран өрч деерән кирслчкәд, залу талан нег хәләһәд толһаһан гекәд, «медҗәнәв» гих бәәдлтәһәр инәһәд бәәв.
　　Михаил Ефимович хальмгин хотл балһсн Элст яһҗ өсҗәхин тускар, әмтн ямаран бәәхин тускар сурад таарҗ күүндв.
　　—Та Элстин тускар бичләт, тенүндтн йир икәр хан - җанавидн. Ода мана әмтнә шин өслтин тускар бичтн, бидн таниг иртн гиҗ  сурҗанавидн, — гиҗ Ишлә сурв.
　　—Ирнәв, эрк биш ирнәв. — гиҗ Михаил Ефимович зөвшәрв.

Арвн   һурвдгч белг ӨВӘРЦ ШҮТӘН
　　— Элгн, садн болсн хөөн күүндх кергтә болҗахгов. Эн нәәртн кесгтән эклхн уга. Тер хоорнд эн дала болсн көк модн дотр орад күүндий, —гиҗ Михаил Кольцов
дуудв.
Бидн хальмг делегатнр бәәсәрн Кольцовин өөр суусн мана таньл Александр Безыменский, нертә ик зурач Борис Ефимов цуһарн босад көк модн заагт бәәсн ут суудг скамейк деер одад суувидн.
　　—«Әмд улсин балһсн—Элст» өсҗәхин тускар тадн келвт. Ода «үксн әмтнә балһсн — Чөөрә» яһҗана? — гиҗ Михаил Кольцов сурв.
　　— Элст өсәд, өргҗәд йовхла, тер улан лавшгта улс өөрнь дахн «байсад» йовцхана. Зуурм алсн моһа кевтә готьвкад көндрәд бәәнә. Җилин дөрвн дүүцңгән кеһәд, «зул өргнә», «шүтәнә гегән» болна, «мәәдрин эргц» кенә, дүләнә номан умшцхана. Теднд мөргдг бәрцән бәрдг, яслһ ясулдг улс ода бийнь бәәнә. Бурхн-шаҗн гидгтн бат әмтә юмн бәәҗ. Болв мана Советин йоснас хамаран одх билә. Бидн теднәс күчтәвидн, — гиҗ Ишлә хоҗһр толһаһан илв.
　　—Саак улан, улан лавшгта оошк, шар оркмҗс зүүсн гелңгүдтн ямаран бәәнә? — гиҗ Кольцов сурв.
　　—Тана эн сурврт хәрү өгх күн эн бәәнә, эн күн чаддмн, —гиҗ Баатр тал Бата заав, — эн күн тер халхартн сән меддмн гиҗ инәв. Баатр терүнә тускар яһад сән меднә гиҗ келсиг Кольцов медсн ута. Бата Баатр хойр йирин хоорндан, нег-негәрн шог кеҗ инәлддмн. Ода эн күүнә өөр Бата зог кеҗ келсн Баатрт таасгдсн уга. Бата Баатриг «мана чекист» гидмн.
　　Тана бичдг улан лавшгта ламнртн мана Советин йосиг таасхш. Шахгдад ирсән медҗәнә. Мадна — ком-мунистнрин кедг үүлдврт ик дурго болцхана, тегәд яахв гихләрн аль бис арһарн хов цацад, дораһар шимлдцхәнә. Урднь болхла иләр ноолдхар седдг билә, ода мел далдар гүүлднә. 1929-гч җил нег ик хурл хаахд, иләр босҗ үг келсн хурла мал хәрүлдг Отхна Манҗ гидг күүг боорлад алчкад, «бурхна сәкүсн ишклчкв» гиҗ зәңг тарала.
　　—Тиим гиһит! — гиҗ Кольцов уха туңһав. Цуһар баахн зуур дун уга болвидн.
әмтн һазриг Болв мана йосн эн шаҗн, хувргин тускар баах җөөләр, һольшглад бәәнә. Чаңһах кергтә. Ода бәәсн хурлмудыг цугинь хаачкхла, гелңгүд хамаран одх билә. Эдниг ээнгшәһәд керг уга. Урднь бәәсн хурлмуд хаагдад уга болв. Терүг хаасар керг дутсн уга гиҗ Ишлә толһаһан иләд төгәлңдән хәләв.
　　Зөвәр күүндчкәд хәрү нәр һарх һазр талан Манежин өөр ирҗ йовад: — Би тана чөөрән хурлд одхдан ик гидг өвәрц цутхмр шүтә үзләв. Тер шүтәнә утхинь ода күртл медҗ чадсн угав, — гиҗ Михаил Кольцов үгән эклв.
　　Чөөрән сүмин тотх деер хавхнтын бәәдлтә «Яст меклә» зурата бәәнә. Тер меклә деер төгрг юмн зурата. Тер төгрг хойр хувалһата нег бийнь цаһан, нег бийнь хар. Цаһань — таралң, харнв—там. Таралңднь олн-әмтн җирһәд, аль сансарн бәәнә. Там талнь һурвн кү ут деесәр холвад ик хар шулм чирҗ йовна. Тер төгргнь һазр, яст меклә деер бәәх һазр — гиҗ гелң цәәлһв. Тер тегрг һазр деер күчр гидг сәәхнәр олн зүсн өңгтә ширәр зурсн шар цоохр һаха зогсҗана. һаха деер моһа зурата һотьвкҗ йовна. Моһа деер такан аҗрһ цевкәһәд зогсҗна. Эн урн күүнә зурсн зург мини оньг өвәрцәрн эзлв. Кен гидг зурач энүг үүдәсн болхв? Эднәрн ю келхәр бәәдг болхв? — гиһәд ода бийм саннав, тиигхд цәәлһвринь эс авсндан ода бийм һунднав, — гиҗ Кольцов таңнаһан ташв.
—Юуһарн зург тана зүрк авлад оркв? Тертн йирин гелңгүдин тархачксн шаҗна үндстә юмн, — гиҗ Баатр келв.
—Уга! Нег уга юмн биш, — гиҗ Кольцов голһаһан зәәлв. һазр меклә деер бәәнә. һазрнь моһлцглм, тиигхләрн гүн номта философийлә үндсәрн харһҗана. Зәрм хавтха һазр гидг билүс, — гиҗ Кольцов инәв.
Энүгитн бурхн-шаҗн гиҗ шүтҗәхшв, энүг иигәд күчр сәәхнәр үүдәсн урн   зурачд   шүтжәнәв. Делкәд нернь туурсн орс зурач, шүтә цутхач Андрей Рублевин бийнь терүнә үүдәврин цутхлңгнь — төгрг, зөв эргцтә, мөңк дуһрад бәәх зөвтә болҗ һарна. Терүнә утхинь меддг күн бәәнү? — гиҗ Кольцов сурв.
　　—Мини санҗаснла харһад одв,— гиҗ Баатр байсв. Тана Чөөрән хурлд үзсн бурхд, шүтәд Андрей Рублевин үүдәврәс дуту биш болх бәәдлтә, зуг кен гидг күн кеснь манд медгдхш, — гиҗ Баатр келснд Кольцов зөвшәрв.
　　—Эн тотх деер зурата зургас цань сөм дотр бәәсн шүтәд күчр өвәрц. Келән балдалһсн далһа өвртә хар цар күүкд кү дарҗана, терүнә хаҗуднь бас күрләр цутхсн мәәдр бурхн күүкд кү «зооглҗах» шүтән бәәнә. Эднә анчнь, утхнь нанд медгдҗ өгхш, кен энүнә утхинь келҗ чадх? — гиҗ аш сүүлднь Михаил Кольцов сурв. «Чамаг, Бата, бәрҗ авхв», — гиҗ санҗасн Баатр, — Михаил Ефимович, тана сурврт хәрү өгч чадх манҗ эн сууна, — гиҗ Бата тал зааһад инәв.
　　—Би хурлд манҗ йовсн угав, зарцар йовлав, тер бийнь тер тана үзсн зургуд, шүтәдин тускар меднәв, — гиҗ Бата эклв.
— Яст меклә деер бәәх моһлцгинь һазринь тадн медвт. Тал дундк хар цаһан хойрар холвчксн «там» «таралң» хойринь бас медвт. Тер төгрг һазр деер зогсҗах шар толвта хар һаха, һаха деер бәәх моһа, моһа деер бәәх така һурвитн «һурвн му заят» гинә. Негнь — муңхг, хойрдгчнь — догшн (килүрхг), һурвдгчнь (бурхн-багшин) номар болхла күн хот идш уга юмсуд: шар цоохр һахан шальр, цаһан моһан зүркн болн такан улан зала.
Эн һурвн му заятнрас бишцкснь хойр чикнәс давад геснд орсн хөөн, ху хот, цугинь итхмн, — гиҗ келгднә. Тана келҗәсн сенр шүтән болхла инм утхта юмн: Кезәнә хальмт улс күүкән күүнд өгхиннь өмн зурхачур йовулҗ өдр үзүлдг бәәҗ. Зурхач күүкнә насинь сурад иигҗ селвг өгнә. Чи үнн седкләрн күүнд очанач, одсн өдрәсн үкн-үктлән авалясн талдан күүнлә шигҗ ухаһан сольхмн бишч. Кемр ухаһан сольхла, хөөт төрлдән иим юм үзхмч гиҗ одак хар цар дарҗах шүтә үзүлнә. Кемр авальтаһан үкн-үктлән үнн, чик седкләрн хаҗу, хәврһин улсла шиглдл уга бәәхлә, хөөт төрлдән таралңтин орнд төрхмч. Тегәд чамаг үнн седклтә, цевр күн бәәҗч гиҗ иигҗ мәәдр бурхна бийнь зооглҗ бахан хаңһахмн гиҗ хойрдгч шутәһинь үзүлҗ күүкнә сүринь авна. Тер тана Чөөрәд үзсн шүтәдин утхнь тиим юмн. Орсин йоснд тиим нәрн йосн бәәнү? — гиҗ Бата сурв.
Тер улсин өөр йовсн Борис Ефимович Александр Безыменский хойр эн күүндәнд орлцсн уга. Зуг әмин сүүләрнь — күчр нәрн йоста бәәҗт, тер хар цар дарҗах зург олнд үзүләд, музейд тәвҗ болвш уга, әәмшгтә гиҗ келәд хәрү нәәрт орцхав.
Нәр эклв.
　　Бичәчнр, шүлгчнр шүлгүдән умшцхав. Батад Семен Кирсановин умшлһн икәр таасгдв.
—Энчн Маяковскас дассн күн, —гиҗ Баатр магтв. Дәкәд венгерск поэт Анатол Гидашин умшсн «Эк»,
«Эва» болн «Шарик» гидг шүлгүд йир икәр таасгдв. Анатол Гидаш, Киршон, Фадеев һурвн йир сәәхн залус болҗ медгдв.
Артистнр эрдмән үзүләд тегсгҗ йовхин алднд:
　　—РСФСР-ин ачта артистк Саво ишкрхмн, — гиҗ зарлв. Суусн улс улм икәр шуугҗ альхан ташлдцхав.
　　«Акад юмб? Ишкрхмн гиснд иигтлән альх ташлдад бәәх, яһжахмб» гиҗ Бата дотран санҗана.
　　Маштг нурһта, махлюн, зөвин дунд наста күүкд кун һарад ирв. Өмннь микрофон өлгәтә бәәнә. Күүкд күн эгзңнүләд хойр-һурвн айс ишкрв. Ишкрлһнә дольган микрофона хулхд чичрәд, улм чацһ сәәхн айста болҗ медгдв. Әмтнә альх ташлдан сурлдан улм догшдад одв.
Бата тесҗ чадсн уга. Баатриг тохаһарн тулкчкәд:
　　—Күн ишкрснд иигтлән альх ташлдад ниргәд бәәх, яһҗ адрҗах улсв эднчн? — гиҗ өврҗ сурв.
Ю келҗәх күмбч? Иигҗ сәәхн ишкрдг улс мана Советск Союзд хойрхн күн бәәдмн. Талдан күүнәс иигж бичә сур, чамар наад бәрх. Эн күүкд күүнчн иигҗ ишк-рлһәрн ачта артистк нер авсмн, нернь Саво, — гиҗ Баатр Батаг гемнсәр келв.
　　—Күн өврм дала юмн угал. Мана теегт хөөч күк болвас иигҗ ишкрдмн. Богшурһа, торһа, халвңгнн айс дуралһад би чигн иигҗ ишкрдв, — гиҗ Бата эс өврсәр келв.
Баатр зөвәр удан тагчг сууҗаһад, өврсәр:
　　—Чи иигҗ ишкрдв гиҗ үнәр келҗәнчи? — гиҗ дәкн сурв.
　　—Күн болсара худл келҗ үзәд угав. Эс иткҗәхлә, Элстд ирәд соңс. Би чамд кеер һарад дурта айсичн ишкрҗ өгнәв, тер цагт медхч, — гив.
　　— Кеер яһад ишкрҗәхмбч? Күн дасад авчкх гиһәд әәҗәнч? — болв.
　　—Әәҗәхшв, мана хальмг улс, нег үлү өвгд, герт ишкрхлә, «килнц болна, герт моһа ордмн» гиһәд цеерләд уурлцхана, — гиҗ Бата цәәлһв.
　　Баатрин хойр хар нүднь цамрха дотран долдалад, «инәг-инәг» гиһәд, уха гүүлгҗәх бәәдл һарв.
　　—Не, сән, чи энүгән күүнд бичә кел. Нәр удл уга төгсх. Бидн ода үрвәд һарий. Би чамаг нег һазрт дахулҗ однав. Кемр чи иигҗ ишкрдг болхла... — Бидн нег һазрт одад ирнәвидн, керг бәәнә, — гиҗ Баатр Ишлән чикнд шимлдв.
Ишкрлһ өврәд чиңнҗәсн Ишлә Баатрт үг келл уга, һаран зацһв.
　　Баатр Батаг дораһур хатхад дахулад һарв. Шил будкд орад, телефо җиңнүләд, күүнлә күүндв. Удсн уга эн хойр ишкрлһнә тускар күүндә бәәтл, бичкн хар машин күрәд ирв.
　　—Не, сууҗ ав, йовий! Чамаг яһҗ ишкрдгичн хәләнәв. Кемр чи сәәнәр ишкрдг болхла, маңһдурин бийднь «манд иим күн бәәнә» гиһәд Москвад зарлнав, — гиҗ Баатр келв.

Бата минь ода күртл Баатриг шог кеҗ йовна болһҗала.
—Чи намаг үнәр ишкрүлхәр йовнчи? Ичкевт, намаг Москвад одад ишкрҗ гиһәд манахс наад бәрх. Дәкәд одак артистлә әдл нот хәләҗ ишкрдг күн бишв, му нерн болх, — гиҗ Бата буцх бәәдлтәһәр келв.
—Әрлһ цааран, терчн хуучна харңһу улсас үлдсн авъяс. Ишкрнә гиснчн бас нег һара эрдм! Эрдм үзүлх-дән күн ичдв? Йир ямаран болв чигн эрдм бәәхлә, олнд үзүләд медүләд йовхмн. Эрдмән эс үзүлсн учрар ода күртл маниг әмтн медхш. Бидн әмтнәс ард үлдҗ йовнавидн. Чи бичә бермсәд, эмәһәд бә, ю үзүлв чигн мана хальмгин нерн! Арһта болхла, ар һазрар иигәд ичәд, эмәһүд, даргдад йовдг дуулдг, биилдг, «Җаңһр» келдг, хуучн кезәңк ут дуд болн туульмуд меддг эрдмтә улсан хәәһәд, илдкәд олҗ авхмн. Тиим улс угаһар мана урн үгин нәрн бичг, эрдм өргҗш уга. Манас баһ келн-әмтн эрдмән үзүләд, дегтрән барлад, нерднь һарад йовна,— гиҗ Баатр Батад негл көвүндән сурһмҗ өгчәх өвгн кевтә медүлхәр чирмәҗ келв.
　　«Метрополь» гиҗ ик-ик алтн үзгүдәр һазань бичсн сәәхн герин һаза машин ирәд зогсв.
—Чи нег час болад нааран күрәд ир, — гиһәд шо-фертан келәд машиһән йовулчкад, намаг дахулад Баатр герүр орв.
Гер дотр биив-бүшкүрин, хуурин, кеңкрг-цаңгин дун олн зүсн айсар геглзәд бәәнә. Баатр көгҗм тачасн улст өөрхн зә олҗ авад Батата хоюрн суув.
—Көгҗм цокҗасн улсин өмн, стол деер, барта улан цоохр ут хувцта, өндр нурһта чилм хар күүкд күн, үсән хойр әңгләд һурвадар гүрәд, үзүртнь үүрмг цаһан мөңгд хадад орксн, хойр чикнәннь ашгт хавтха төөлг алтн сиик зүүсн, хойр һариннь баһлцгт хөңкнүртә хар сармта буһу зүүсн, үй, хай уга уйдад, моһа кевтә һотьвкад, ээмән холькад, нүдәрн инәгәд,көгжмин айсла көлән ниилүләд чичрәд бәәна.
Өмнән унд-чаһр, әрк тәвсн олн зүсн улс, күүкд күүнә һаньдгта биид бахтад, хоорндан төр келдәд, шаваш хайлдад, сүрә өгәд бәәцхәнә.
Баатр сенр хот тәвүләд, сәәхн шилтә пиив авхулад хойр стаканд кев. Бата авад амсчкад, аман бирчилһәд: — Шүвтр, мөрнәс һардгин юмна өңгтә, — гиһәд стол деер пиивән тәвчкәд, биилҗәсн күүкд күүнәс нүдән хуулҗ чадл уга хәләһәд, көлиннь үзүрән көндәһәд, һуян чичрүләд, босад биилх дурнь күрәд сууна.
　　Күүкд күн бииһән чиләһәд, гекҗ мөргәд, цааран һарв. Әмтн шууглдад, альх ташлдад дәкн сурҗ ниргцхәв. Күүкд күн дәкҗ һарч ирсн уга, бичкн зуур завср зарлв.
Нәр һардҗасн теглг нурһта, тевк хар сахлта, атхр хар үстә чотл хар залу көшг заагур хәләв. Баатр терүг барун һариннь хумха хурһар дайлад дуудв. һольшг хар залу. «Буйн болтха, тана зарцв!» гиһәд һурвдад суув. Баатр залуд пиив кеҗ өгәд:
　　—Үр, би танас нег юм сурхар бәәнәв. (Бата тал зааһад). Эн теегәс ирсн хөөч көвүн. Москвад малын һәәхүлд ирлә. Хөөнә ард кеер йова-йовҗ ишкрдг дассн эрдмтә күн. Тегәд та энүг көгҗмән дахулад ишкрүләд хәләхмн болвзат гиҗ сурҗанав. Тана нәр олн зүсн болх дутман әмтнд өврмҗтә болх. Та эврән эс медҗәхшт, «альхитн алтлнав», — гиһәд һурвн арслцга көк цаас атхулв.
　　Залу Батан келхәр седсн үгинь сонсл уга, сүүвдҗ авад, келинь һазрт күргл уга, көшгин ард авад орв.
　　—Бичә сүрд, чини ишкрлһ эднә келнд орчулн гиҗәхш «нүдинь көкрүлчк!»,—гиҗ Баатрин шоглҗ келсч үг Батад әрә медг-үлг сонсгдв.
Хар-хар көвүд, күүкд, залус Батаг аарглад авчкад:
　　—Биилдвч, дуулдвч? Ямаран келн күмбч? — гилдәд соньмсҗ сурцхав.
　　Бата цуһариннь чирә кедн-кедн хәләчкәд, мусхлзж инәһәд:
　　—Би таднла әдл нот меддн угав. Көгҗмин айс да-хулад ишкрҗ үзнәв, — болад олн бернтә баян бәрәд суусн томһ сахлта, өндр нурһта медәтә циигн тал заав.
　　«Ишкрнәв» гисн үг соңсчкәд, томһ сахлта күн тол-һаһан зәәләд, дур уга нүдәр хәләв.
　　—Манд ямаран төр бәәх билә, ишкрҗл бәг, килнң болхн уга. Альхим алтлчква! — гиҗ нәр һардҗасн күн, томһ сахлта күүнүр нүдән ирмәд оркв.
Томһ сахлта хар залу баяндан көг орулад:
　　—Не, ямаран айс татхв? Алдлго дахҗ үз! — гиһәд олн зүсн айсмудын көг орулад тач соңсхв.
　　—Мини меддгәр украин улс биилдг «Гопак» гидг айс таттн! Дарунь орс улс дуулдг «Тройка» гидг дууна айс тач өгтн, би алдлго дахҗ үзсв! — гиҗ Бата инәмсв.
　　—О, тиим болхла болҗана! Теднчн манд медгдд: айсмуд, дөләнәр эгзңнүләд дах. Шүдн заагур һарсн ки баянас һарсн айсла әрә ширвлдәд дольгалад одх йоста, — гиһәд баян татҗасн күн Батаг дахулад цөөк сөрҗ үзчкәд, Батан анчинь медв. Дәкәд нәр һардачд «белн болвидн!» гисн докъя өгв. Бата улаһад, бәәсн бийнь «дал-дал» гиҗ чичрв.
　　Баатр ууҗасн пивән оркчкад, тәмк татдго бийнь па-пирост һал орулҗ авад, тесҗ ядад йовдңнад, көшг секхинь күләһәд, үүмәд бәәнә.
　　Нәр һардҗасн маштг хар залу хойр әңгрдг көшгин хоорндаһар һарч ирәд, хойр һаран өргчкәд:
　　—Залус, эндр мана «Метропольд» хальмгин өргн теегәс гиич болҗ ирсн хөөч көвүн мана баян татдг кү дахҗ ишкрхәр бәәнә, соңстн! — гиҗ зәңглв. Зарин сүл угинь чиләл уга, цуһар шуугҗ альх ташлдв.
—	Украин улс биилдг «Гопак!» — гиһәд оркв. Ишкрлһн баяна айсла нииләд, геглзәд, дор орад доклзад бәәв. Хәләҗәсн улс хәәкрлдәд, ааһта ундан оркчкад, альхан ташлдҗ өврмҗ кеҗ шууглдв. Дарунь ("Тройка" гидг утар тач дуулдг дууна айс улм зокастаһар ишкрлһнлә ниицв. Залд суусн улс улм икәр шууглдад, Баатр тал цөгцтә ундан өргҗ   харһулад, өврмж кецхәв.
Баатр удан сууҗ чадсн уга, Батаг тосҗ гүүһәд, бий талан шахҗ теврәд: «Теегәс ирсн шарм!» — гиҗ бахтҗ әмтнд үзүләд, дахулад һарв.
　Маңһдуртнь Баатр Батаг Москван «Коминтерн» гидг радиостанцар ишкрүлв. Тер цагас авн радиокомитетмү-  дәр дуудҗ ишкрүлҗ Батад «ишкрдг» гидг нерн шиңгрсмн.

...Тиим элдв төр хаһлсн ик съездт орлцад теегәс ирсн көвүн—Бата Максим Горькийин һар тәвсн «СССР-ин бичәчнрин ниицәнә член» гисн темдгтә бичкн улан дегтр зүркн туск хавтхдан дүрәд, бичәч гисн нер зүүһәд, байрта хәрҗ ирв.


    Арвн   дөрвдгч бөлг
     ЙИРТМҖИн рЕВОЛЮЦ яхлхий?
　«Хүрм-хүрм гихлә хумха толһа көлврнә» гиһәд, эврә эңкр            үр көвүнә хүрмд одх кергтә», — гиҗ санад Бата хувцлҗ авад һарв.
　Булһна балһсн күртл юм зөөдг йовдсн машинд сууҗ һарв. Зерлцсн киитн хар салькн өрчәр орад, өрәр һарад йовна. Цодрҗ одсн халцха хаалһар «йовһн шуурһн» машинә өмн җилвлзәд урлдсн болад йовна.
Бата күлтиннь зах босхад, машинә ярндг деер делгәтә өвсн деер буру хәләһәд сууна. Нам «йовһн шуурһ» төртән авч йовхш. Маштг давхргта, ут хоңшарта хар башмгта көлин хурһд, хойр өскә киит урсад йовна, хүрмд оч йовх Бата терүгәрн төр кеҗ йовхш. Удл уга өскә цокад, мольҗад биилхлә дуладҗ одх—гиҗ санҗ йовна.
Хурдар гүүҗ йовсн хар машин хәврһшән һарх бәәдлтә харжднад зогсв. Бата һәрәдҗ бууһад йовҗ йовад:
　　—Залу! Энүнәс   «Ленинскд» яһҗ  йовхмб? — гиҗ йовдсн күүнәс сурв.
　　—Тер поштын һаза зогсҗасн мөрн цанта кун — Харцх йовхар бәәнә гив. Батаг ирҗ йовтл бузав далта ахрхн хар девлтә, зөвин дунд наста залу цаасар чикәтә читвр мишгүд цан деерән ачад, деерәснь өвсәр бүркәд, ташр деерәснь паарсар хучад нәрхн олсар цанн ярндгла боов. Харцх, чиктә махлаһан буулһад, өргвчинь боочкад, мөрн талан одад хомутын сур, седелкин теңнә чаңһаһад, мөрнә сурмсг, дел деер   хурсн цас унһаһад.
　　—Не, боргчн, көндрх кергтә. Үзҗәнч, төгәлңдәч бүркгдәд орн шурад долдалх бәәдлтә, — гиҗ мөрнләрн күундв. Боргчн ик нүдәрн эзн талан зелиҗ хәләһәд, бийән шилгәһәд «белмб» гисн бәәдл һарһв.
　　—Менд бәәнт! Та «Ленинск» орхар бәәнт? — гиҗ Бата сурв.
　　—Э-э, Ик Чонс орхар бәәнәв. Чи тиигән йовхарий? йовх болхла сууҗ ав. Нег-негндән баран-харан цасн хату, нанд ацан болш угач. Сууҗ ав,—гиһәд Харцх хавтхасн түнгрцгтә тәмкән һарһҗ авад амндан авчкад, цанын дерндг деер бәәсн җолаһан авад мөрәч көндәв. «Айта гидг юмн болв», — гиҗ санад Бата ханҗанав гиҗ келн цан деер һарад суув. Харцх Батан башмгта кел үзчкәд:
　　—Көлән өөрк өвснәсн сәәнәр бүңн. Энчн үвлин найн — бар сар эклчкв. «Седң күн серүнлә» гиһәд зөвәр гиигнар хувцлҗич. Гер буулһхар йовхмн биш болхговч? — гиҗ Харцх хөкрлв.
　　—Гер буулһхар биш, гер буулһҗах үр Очр талан одҗ йовнав, — гиҗ Бата маасхлзв.
　　—Терчн сегләтр Церенов Очр болвза?! Айдҗа, би чамаг таньн гиҗәнәв. Нидн урзн манахнд ирҗ хург эс келт? Дөрвн комсомольцнр маниг эн шин герт ортн гиж өдр сө уга гилтә ноолдҗ йовлуст, — гиҗ Харцх Батаг таньҗ келв.
　　—Тертн тер би Батав. Не, шин гертән ода ямаран бәәцхәнт? — гиҗ Бата шамдҗ сурв.
　　—Сән бәәнәвидн, тер шин гермүдтн нам күртсн уга. Хар һазрт йовсн хойр хөөч гер уга үлдцхәв. Тегәд инь-гиннь хүрмд яһад оратҗ йовхмч, хүрм өцклдүр экллә. Оратҗ одв гиҗ эмәҗәхлә, мана тал од, мана гер тана балһснд бәәдг улсин герәс дуту биш, дулан, сарул, зл бәәнә, — гиҗ Харцх мөрән шавдв. — Мана ахлач Йисән Анҗаг таньдвч? Одх болхлатн күргчкнәв, манаһас хол, — гиҗ цан деерәсн көмлҗ нульмв.
　　—Йисән Анҗаг сән таньдв. Ода ора болсн цагт эвго болх. Намаг бүрүц школд күргчктн. Тана школын багш Хар-Күүкн Картинова маниг сурһҗ йовсн күн. Одл уга бәәҗ болш уга, — гиҗ Бата хәрү өгәд, өндәһәд эргндән хәләв. Дор цаһан, деер цаһан, холын баран үзгдхш. Үүрмг цасн киисәд зөвәр шуурчана.
　　Дәкәд зөвәр хатрулад орксн цагт салькн догшдад, цасна омшнь икдәд, боран болх бәәдлтә. Бата му санж йовна.
　　—Әәх юмн уга. Ода орн шуурад долдалад одв чигл манд юмн болш уга. Бидн яһв чигн хойр залувидн. Төөрв чигн мана дадмг мөрн авад хәрх. Шуурһн боран, буднд төөрсн цагтан мөрнә җолаһинь сулдхад тәвчкдмн, мөрн эврән герән олад хәрҗ ирдмн. Маниг өвгд тиигҗ дасхла, —гиһәд Харцх кесг сурһмҗ келәд йовна. Бата захан босхад, хойр зах хоорндан хоңшаран бултулад соңсад йовна.
Батан нүднд энд-тенд «гилс-гилс» гиһәд терзин һал-муд хая-хая үзгдәд ирв.
　　—Эй, залу, күрч ирвидн! Буух гертн эн, — гиҗ Харцх мөрән зогсав.
　　—Залу ах, танд икәр ханҗанав! — гиһәд Бата ээм деерән унсн цас саҗад, хавтхан уудлад һурвна цаас эркә доран дарҗ авад Харцхин һар атхҗ мендләд хавтхднь һурвн арслңган дүрв.
—	Уй, Бата, яһҗанач, керго! Хальмг күн мөрнә көл снд тооцдмн биш, ав энүгән, — гиҗ Харцхин келсиг күцц соңсл уга: — Кергтә болад чигн бәәх күүкдтән балта авч өгтн, — гиһәд Бата школын хашан үүд секәд орв.
Төгәлңдән ә-чимән уга. Зуг шуурһнд ниссн цасн ху-рлһад, герин ора давшад, хәрү киисәд наадад бәәнә, эн салькна әәд герин ораһас унҗсн хальста көк хулснас эгзңнәд уульҗах бнчкн күүкдин ә һарад бәәнә.
　　Бата арһул чемшҗ йовад, школын үүд дунд хурһнаннь үйәр тоң-тоң гилһәд цокв. Ә уга. Бәәҗәһәд хавтхдан йовсн хар иштә тоңһрг авад тоңшулад цокв.
—Кемб? — гисн күүкн күүнә дун соңсгдв.
　　—Элстәс ирҗ йовх Җанан Бата гидг күмб! Хар-Күүкн Картинова бәәнү? — гиҗ Бата хәрү өгв.
　　—Баахн зур айдҗадтн, — гичкәд күүкн хәрү йовҗ одв. Зөвәр болҗаһад «гилс» шамин герл терзәр үзгдв. Үүдн күртл топ-топ гиһәд көлин ә һарв, шарҗңнулад үүднә чөөҗ тәәлҗәхнь ил медгдв.
　　—Ортн! — гиһәд үүд тәәлв. Ардан үүдән хаачкад, көк цемгн күлтән сул көдрсн, хөңглдң чәрг өмссн хо цаһан күүкн школын коридорар көтләд захин үүднд ирәд «Хар-Күүкнә үүдн эн» гичкәд хәрү йовҗ одв.
　　Бата арһул үүд цокв: — Буйн болтха, ортн! — гив. Чилм хар бүшмүдән өмссн, толһа деерән ик хар шааль альчур кедргсн, чирәнь хумхарад муурсн бәәдлтә Хар-Күүкн хойр һаран өмнән бүтүләд (элкән теврәд) дун уга зогсв.
—Багш Хар-Күүкн, мендвт! — гиҗ Бата ярлзв.
　　—Менд! Бата, уралан йовад су, —гиҗ герин эрс дахулад тәвсн диван зааһад, — ямаран зәңг бәәнә? Кел, — гичкәд, дәкәд тагчг болв.
　　«Акад юмб? Урднь болхла, Бата, менд, хәәмнь, яһҗ бәәнәч?» — гиһәд байрлад оддг билә. Ода болхла «Менд, уралан йовад су гидмб! Берк кергтнь саалтг болад одув, гиҗ санад Бата арһул йовад диван деер суув.
Ора болсн цагт орҗ ирв гиҗәхий?» гиҗ санад чееҗләрн гувдлдҗәһәд:
　　—Багш Хар-Күүкн, би кергәрн йовҗ йовад ора болсн цагт таниг серүләд орҗ ирүв, гемим тәвтн!
　　—Гем уга, гертән бәәсн әдл бол, бол уга яахмн билә, — гичкәд дәкәд тагчг болв.
　　—Багш Хар-Күүкн, нанд энүнд хонад һархла болх, би күүнд саалтг болш угав. Класст эс гиҗ эн коридорт хонад һарсв. Би гертәсн оратҗ һарад баһсаһар оратҗ одув. Цернә Очрин хүрмд орхар һарлав. Хүрмнь болад чилҗ одсн бәәдлтә, шин гер-мал болсн улст ора болсн цагт одҗ йовхар гиһәд, таньдгарн танаһар орҗ ирсмн эн, — гиҗ Бата бермсҗ келв.
　　—Ю, дәрк мини, Бата, яһҗаначи! Ямаран хүрм бәә-дв? Орчлнд юн болҗахинь сонсад уга болвзач? — гиж, Хар-Күүкн ик хар нүдән Бата тал зөрүлв. Бата доран өсрәд босн Хар-Күүкнә өмн көшә болҗзогсв. «Юнболв? Шулуһар келтн!» — гиҗ зүркнь амарнь һарн алдв.
　　—Юн болх билә. Ленин... Ленинградт эндр Смоль-нд... Кировиг алчкҗ... Хаһад...
　　—Уй, Хар-Күүкн, ю келҗәнәтә! Ю? Худл, хов болх!.. Үнәрий? Кен... Кен келв? — гиҗ Бата Хар-Куүкин бахлур авн гиҗәх бәәдл һарад өмннь чичрв.
　　—Иткҗ болҗахш, радио келв. Түрд ги, хәәмнь, цә у, ода сөөһәр яһнач.
　　—Уга. Хар-Күүкн, йовнав, Элст орнав. Үнн, худлынь йилһнәв. Ода, минь ода Йисән Анҗа тал однав. Сөөһинь бийднь йовнав, —гиҗ Бата бор картузан үмгв.
　　—Сельсоветд күн уга болх. Эндр партячейкин сегләтр, сельсоветин ахлач, колхозин ахлач цуһарн район орад гүүлдҗ йовла. Ода көлгн хама бәәх билә. Өөрк диван деерән унт өрүндән эрт серүлчкнәв,—гиһәд хуучн диван деер дер көнҗл хойр тәвҗ өгв.
Бийнь Хар-Күүкн зөвәр удан тагчг зогсҗаһад орндан орад буру хәләһәд кевтв. Бата диван деер одад даһмдан йовсн ручкан тач авад арандан зууһад тагчг менрәд суув. Хар-Куүкн Бата сууһа суухинь медә бәәнә. «Эн көвүг иигҗ зовх гиҗ медсн угав. Өрүндән келхмн бәәҗ, киитн шуурһнд ирсн күн дуладхларн унтх», — гиҗ санад стол деер шачасн лампин һол дорагшан эрәд орулв. Бата терүг нам медсн уга. Ламп әрә урң-урң гиһәд герл өгчәнә.
Өдрәрнь өрүнәс авн асхн күртл сельсовет, колхоз, школ хоорнд гүүһәд, сурһульчнрла хург кеһәд зовчксн медәтә багш унтҗ одв. Батан толһад кесг, кесг ухан орад, зүркнь күгдләд, күңкркәдән әрә багтад нөөрнь хатад унтулҗахш. Хар-Күүкн унтад одсиг лавтнь медҗ авад, Бата арһул босад лампин һол эргүләд оркв, герл улм икдв. Багшин стол деер дегртмүд, тетрадьмуд дала цацата үзгдв. Бата юм бичәд уга көк һадрта нег тетрадь авад хавтхлчкад, лампан авад арһул үүд татад коридорт һарч ирв. Коридорин зүн үзүрәс хойрдгч үүдн сул бәәснь үзгдв, өөрдәд хәләхлә зөвин дунд класс дөрн зерглүләд тәвсн партсин өмн дөрвлҗн стол, суудг стул бәәнә. Бата классин үүд хаачкад, стол деер лампан тәвчкәд, көк һадрта тетрадь өмнән делгәд ручк карандаш хойран һарһҗ авад суув...
　　Хар-Күүкн сүүҗән соляд эргв. Терзин хааһул заагур медг-үлг хоовтрсн гегән үзгднә. Стол деер бәәх хонхта час «чиг-чиг-чиг» гиһәд часин килһсд эргсн ә соңсгдна. Зөвәр удан нүдән аньл уга хәләһәд орксн хөөн, асхна Батад делгҗ өгсн көнҗл дер хойр Хар-Күүкнд тодрха узгдв.
　　Бата сеөнә «йовнав!» гисн айстан йовҗ одна гидг эн! гиҗ санад Хар-Күүкн босад хустг шатаһад ламлд һал орулхар седхлә, ламп ормдан уга. Арһул үүд секәд коридорт һарв. Хойрдгч классин үүднә заагар шамич герл үзгдв. Хар-Күүкн көлиннь үзүрәр ишкәд чемшҗ одад түлкүрин нүкәр шаһаһад хәләв...
Бата нар-цар йовад, хойр һаран дайлад өрчән цокад, хәрү стул деер сууһад юм бичҗәһәд хойр нудрман өргәд дотран хәәкрәд умшад һаньдглад бәәнә. «Мана күн өцклдүр мини келсәр халун өсрң деернь шүлг бич-җәнә, көндәһәд керг уга», —гиҗ санад Хар-Күүкн хәрү хораһурн орв.
Батан өмнк көк һадрта тетрадьт:
...Аһу иктә теегәр Алгтрҗ малмуд цоохрдна, Айс орулҗ шухтнад Алтн буудяс шархлтна!
Хәәләд, цутхад сиилүләд Хаҗуд заводмуд дүнгәлһнә. Хөөтин, үрдин зөөр Хәәртә коммунизм делднә!
Коммунизм батрх дутма Кулакудын нүднь хонцрна, Күчтә мана диилврт Капиталистнрин  сүүрнь нәәхлнә!
Шүрүнь хәрх дутман, Шудән хәврҗ һалзурна, Шүүснь хатх дутман Шпионс илгәҗ мегшлднә...


...һаньрлдад, һалзурлдад хорлхар һазаран элктнриг олзхар, һарнь сулдсар һатлхар һазаһас нааран мөлклднә!..
Мана өшәтн гетҗ Миронович Кировиг халһн, Маначин сулынь олҗ Мана классар цоклһн!.. Эй, манач, сонсҗанч?! Өөрк хаһрхаһан үзҗәнч, һам яһад һарһвч? һаран юңгад сулдхвч!..
Иим, иим үгмүд ард, ардасн цүврлдәд, нег-негән күцәд, орман олад асхрад ирв. Генткн классин үүдн тәә- лрв. Суулһта ус, чингтә кенчр бәрсн маштг хар улан гергн орҗ ирн Батаг үзчкәд, суулһта усан пол деер тәвб, далһа суулһин гинҗ «җиң!» гиһәд одв. Бата чочад босад одв.
　　—Көвун, өдрәр шам шатаһад яһҗанач? Хоңх җинкүлх цаг болҗ йовна, — гиһәд хар лааңк лавшгиннь ханц шамлв. Бата үкс босад, төгәлңдән хәләчкәд, өмнән бәәсн ламп үләһәд унтрачкад,  менд бәнт! Би эн Хар-Күүкнәд хонлав! — гиһәд өмнән бәәсн цаасдан ахулҗ авад адһад һарв.
　　—Эн, эн лампинь күргҗ өг! — гиҗ гергн хәәкрв. Бата доран хәрү эргәд шилтә ламп авад Хар-Күүкнә тал орв.
　　—Бата, яһлачи? Күүнә герт ирҗ хонсн күн ә уга һарад йовҗ оддви, чамаг һарч хәәхәр седҗәләв. һаран уһа, цә уухмн. Шүлг бичвч? — гиҗ Батан нүд хойр хар цецкәһәрн бурһудв.
　　—Я, өрүнә эрт босад нег юм эклләв, юмн болҗ өгхш, — гиҗ көк тетрадь талан хәләв. Чамаг эклхлә юмн болдг билә. Алькв, умшлч, — гиһәд Батан өөрк диван деер суув. Бата көгшн багш талан хәләчкәд, дассн авъясарн зогсад чанһур хадаһад умшв...
　　Хар-Күүкн дун уга босад Батан хойр халхаснь селн үмсчкәд, буру хандад: — Цәм буслҗадг болх,—гиһәд гүүһәд гилтә һарв.
Бата цааранднь урньдад умшхар седв, бадгуднь чилҗ одв. Стол деерк хонхта час хәләчкәд бор картузан шүүрч авад гүүһәд һарв. Асхна үүд тәәлҗ өгсн хөңглдң чәргтә күүкн өндр давхргта цаһан башмг өмссн, шин күрң-улан күлт өмссн, һартан хот зөөдг хар түңгрцг бәрсн зөрлцҗ мендлв. Батаг һарад йовҗ йовсинь медчкәд:
—Айдтн, цә ууһад йовхнтн, —гиҗ инәмсҗ келв.
　　—Уга, уусн болсв, адһҗ йовнав, Хар-Күүкнд менд келчктн, — гичкәд ардан үүдән хаав...
Элстин уульнцс: мөртә, тергтә, йовһн улсар диг дүүрн. «Алач, өздн фашистнрин элчнр, алтн делкәд бича үзгдтхә!» «Үкл зөөдг капиталистнрин элчнр урнь-төрнь болҗ үмснд хуврҗ хү салькнд нистхә» гиҗ бичкн улан. улан кенчрмуд транспорант өргсн «Мана Коммуна парть мөнк менд болттха!», «Саг-сергән өргҗүлий!» гисн олн зусн лозунгуд өргцхәҗ. Элстин тал дунд бәәх Хальмг танһчин советмүд бәәх ик цаһан герүр делвәд йовҗ йовцхана.
Эн герин ик ирмәг деер ВКП(б)-н Хальмг танһчин комитетин сегләтрмүд, цуг района советмүдин һардачнр, Хальмг тацһчин күцәгч комитетин ахлачнр зогсцхаҗ.
　　«Аавнр, ээҗнр, үүрмүд! Мана Советск орн-нутгин олн келн-әмтнд келҗ болш уга ик һундлта зовлн үүдсн бәәнә! Күмн келҗ болш уга, иткҗ болш уга йовдл! Өцклдүр Ленинградт, Смольнд, олн мандан ик тоомсрта Советск Төрскнә алдр Коммунистическ партин һардач Ленинә ном дасад, Ленинә хаалһар үнн чик седкләрн олн келн улс көтлҗ йовсн Сергей Миронович Киров хортна бузр һарар алгдв. Тер мана классов саг-серггән гееснә, сулдхсн учр. Хортн тохм тасрҗ, үкәд уга. һам һарсн һазр хәәһәд, тер һамар дамҗж орад манд хорлтан халдахар мөлклдәд йовцхана! Сергей Мироновичлә әдл үнтә, туста күн манд уга билә. Нег үлу мана Хальмг танһчд ик тус, ач күргсн күн. Серген Мироновичин һардврар Әәдрхнә медл Хальмг танһч хойр цаһачудла ноолдҗ теегтән Советин йосан батллавидн. Мөртә Улан Церг бүрдлә»,—гиж ВКП(б)-н Хальмг таңһчин сегләтр келв. Цааранднь кесг олн күч-көлсч, хөөчнр, көдлмшчнр дара-дараһарн босҗ келцхәв.
Сергей Миронович Киров мана зүркнд мөнк бәәх! Хортнд эврә ни-ниицнгү цутхмрарн хәрү өгхмн! Саг-сергг болхмн, — гиҗ хәәкрлдв.
Бата бас тер кердәг деер бәәх улсла деегшән һарсн нудрман атхад, араһан зууһад, үсән иләд нар-цар йов-дннад бәәнә.
　　Бадман Ишлә Батаг дуудҗ авад: — Одак шин шүлгән эн әмтнд умшҗ өг, — гиҗ сурв.
— Өцклдүр бичсн деерән эндр немләв,—гиһәд босв:
—Хортид хулдгдсн бирмн Хәәртә Кировд күрв, Хортнаннь даалһсн даалһвр Хаһрхаһар шаһаҗ күцв.
Заляр падрдг келнь. Зөрмг баатр зүркнь, Залу дүмбр цогцнь Зуурдын аюлар царцв...
Хортна класс, сонсҗанч, Хөөтк үклән санҗанч! Олн келн церг Омгта баатрннь медҗәнч!
Йиртмҗин революц яхлхий? Яарад партия уульхий?
—Яһад, яхлхн уга!
—Яһад, уульхн уга!..
Партин, .комсомолын зүркнд, Поэтнрин хурц үзгүдт, Пролетарск делкән революцд Падрҗ зальчн улах!
Чини цусн ишкрсн Чинртә улан туг Чини татсн хаалһар Чигтхлҗ уралан делсх!
Хальмг танһчин омгта Хөөтин үрдин зүркнд, Хәәртә чини цусн Хөөн-хөөнәс буслх!
Танһчин өргн теегәс Терек, Баку, Әәдрхнәс,
Тууһад цаһачудыг дарсичн Тууҗлҗ шүлгчнр дуулх!
Миңһн, түмнәснь үнтә Мандан зөөр ачта, Миронович Киров нерн Мөнкинд мартгдхн уга!..
«Ура! Маниг һардгч Коммуна парть, мөңк менд болтха!», «Хортна уцгнь җитхәрн тасртха!», «Хадг һарнь тәкртхә!» — гилдҗ хәәкрлдв.
　　—Сән, шүрүтә шүлг болҗ, эрт барлул, — гиҗ Батад селвгән өгч һаринь атхҗ йөрәцхәв.
　　—Чи нанд юнгад эс авч ирвч? Эндрк эрк биш барл-нав!—гиҗ «Улан хальмг» газетин редактор Иван зүдәв.
　　—Уга, сән болсн уга. Улм сәәнәр бичхәр седләв, яс-нав, хәләнәв дәкәд бичәчнрт умшҗ өгнәв, —гиһәд Бата цаһан герин кердәг деерәс бууһад хойр көк мөңгн уласдын өөр ирҗ уха тунһав...


Арвн тавдгч бөлг
мөңктур
　　Терүнә хөөн диг хойр җил болсн цаг. Батан урл үгин нәрн келәр чимәд бичсн дегтрмүд дару-дарунь һарад, дам-дам барлгдад, олн умшачнрт күрәд, седклиннь сергмҗ, чикни хуҗр болад, Батан байр бийиннь цогцас өндр, өргн, дала-нала болад бәәв.
　　...Орчлңгин кишг өңгтә шар нарн олн зүсәр солңһтрад оһтрһу зүсәд өөдлҗ йовна. Нәрн өвсдин бүчр нәәхлүлм салькн-савр уга, тег төгәлндән суняһад шинкн серҗәнә.
Бичкн-бичкн бор өрүни торһас ора деерк оһтрһуһас төлмәр бууҗ йовх аралҗд мет дүң-дүлә аһарт дүүҗләтә, әрә торс, торс үзгднә. Зуг теднә җиргәд дууллдсн җирһлиннь айс, «җир-җир» гиҗ өрүн маңһар дүүргнә.
Нигт көк ноһана альхд болсн бүчрмүд деернь болр толь болад бусргтад чичрлдәд хонсн цегән чиг, күцц хагсҗ унад уга. Нарни герлд мөңгтрәд, нәәхлсн ноһан деегүр цацад хайсн үүрмг шил мет гилвкнә.
　　Өрүн эрт һарсн малмудын мөр, чиг унһаһад ара-сара болад олн зусн хаалһ татҗ. Идгтән күрәд төвкнсн, туруһан норһсн, толһаһан һудылһсн мал көк беткс хазж йовхнь үзгднә. Тиигәд орчлң серәд, җирһлин җисән экләд, күч-көлсни айс делгү соңсгдв.
　　Бата урдкасн эрт босад, хувцлҗ авад кеерәкшән һарад, ки кииләд «шин күүнә үүдлһн» гидг шүлг бичх седвәртә уха гүүлгҗ йовна. Хойр башмгиннь хоңшармуд чиигәр бийән уһалдад, чилм хар чииһин бәәдл һарлдад, гилвклдәд йовна.
　　Асхн үмилдәд хонсн шар-шар цецгүд, нүдән ээлдәд нарнур хәләлдәд, сарсалдҗ йовна. Бата тедниг ишкш угаһар болһаһад энд, тенднь ишкәд, алхад орчлң өврҗ йовад, герүрн орҗ ирв.
　　Ямаран йор тачахнь медгдхш. Батан зүркнь дотран лугшҗ инәһәд, әәвлхәһән гүвдәд, дуулх дурнь күрәд догдлад бәәнә. Шин цаһан киилгән, костюман илврдус өмсәд, галстукан зүүһәд, ик нүр-герин өмн одад бийән хәләв. Цеңкр шеемг костюмин зүн элквч деернь «ЦИК Калмыцкой АССР» гисн значок гилв-далв гиһәд үзгдәд одв.
　　«Би өрүнәһәс нааран «шин күүнә үүдлһн» гидг шүлг шаглад, шидәд йовнав, эврән шинәс үүдсән үзҗәнәв! Бата, менд! Өмн цагт иим билч?» — гиҗ дотран ухалҗана.
　　...Сәргсн сәрсн шалврта, салврха бор өрмгтә, чирәдән көөмг хавдрта, Оватын Хамр деер һарад:
— ...Алтн шар уурган 
Амлулад өсксн экм, 
Сегрхә хар гертәһән 
Седклинм киләсн болна,
Нутгт үлдсм һасн болад Кеер һанцарн шованав, Хуучн чиигтә буршмгта Хөөнә ард хатнав.
Цәкр зуни халунднь Цанһад, цәәһәд өлснәв, Цаадаргсн цар гесән Цандгин ботьхаһар дүүргнәв...
иигҗ гейүрҗ дуулҗ эс йовлч?.. — Тиигҗ санад, бийиннь дүр хәлән бәәҗ өргәд дуулв. Минь эн цаглань эрст өлгәтә бәәсн эргүлдг иштә телефона хоңх җиңнв. Бата дуулн йовҗ телефо авч чиңнв.
　　—Кемб? А, Батавч! Гернзләстн көвүн һарв!.. Көвүн!
—Үнәрий!? Ханҗанав.
　　—Үнәр болл уга! Амулңг келҗәнә. Ууц зоолһх эцк болвч!
　　—Э, Амулңвчи? Эк болсн эмгншң ууц зоохар бәәнчи? Зоолһнав. Күүкн күн һархла, өвцү зоолһдмн, меднәв! Көвүнәнм киисинь керчсн, Амулң, ут наста бол! Өөрк экнрчн, экнрәсн һарсн үрд цуһар амулң эдлх болтха! Мини нерн деерәс Гернзлиг үмс! Көвүһим сәәнәр хәләҗә, өмскүл өмскнәв. Кезә ирҗ үзҗ болхинь телефоһар зәңгл. Не, не ханҗанав! — гиҗ хәәкрчкәд, телефоһан тәвәд, бийән хәләһәд:
　　«Бата, керин хөөч! Чамас көвүн һарч, көвүн һарч!» — гиҗ хәәкрәд, ширә деер бәәсн Гернзлин зург шүүрч авад, зүркндән шахад үмсҗ, телефоһар әмтнд зәңглв.
　　Доладгч хонгтан шофер Тавна Бадмиг машитәһинь дуудҗ авад, ик баг бадм цецгүд һартан бәрсн «Цаһан төр» болдг герүр күрәд ирв.
Оошк ширтә, һурвн давхр цаһан гер дотркнь цевр-цер. Цаһан хувцта күүкд, гергд наар-цаар йовлдад бәәцхәнә. Шухтнҗ, җаагҗ ә һардго шил тольмудта үүдд татгдх болһнд бәәглдәд уульдсн   нилхсин дуд соңсгднл.
Зәрмснь овҗурин товч амнднь бәргдҗ өгл уга, уурлад уульҗах бәәдлтә, көшәд ээрәд одна. Зәрмснь әрә җаагад зуурм дун һарна. Тедн заагас нег бүдүн дун баркрад йилһрәд бәәв.
　　—Минь тер баркрҗасн мини көвүн болх бәәдлтә!.. Кениг дурав гилч? — гиһәд Бата өмнәһүрн нилхс теврсн улс йовх болһнд өңгәҗ хәләнә. Давад одхлань доргшан хәләһәд, чирәнь улаһад одна.
Өмнм Амулнгин чирә үзгдәд одв. Сана өгл уга:
　　—Бата, мендвт! Көвүһән хәләтн! Йоста баатр, — болҗ Амулң бер оошк бумази орацта нилхин чирә секҗ үзүлв.
Буҗһр хар үснь зуурм һарсн хүрһна бушхгин килһ', болҗ дошив. Чирәнь оошкин бәәдлтә, түүкә улан, хамрнь котхр, нам яңһрцгарн тасрха болҗ медгдв.
　　Бата көвүһән теврәд авхар седчкәд, дәкәд игзәрләд хооран цухрад, сана авсмн кевтә һартан бәрҗ йовсн це-цгүдән көвүндән өгхәр седв. Минь эч агчмд Гернзл үүднә заагар шаһаһад хәләв.
　　—Эн цецгүдән көвү һарһҗ өгсн ачта авальдан өг!— гиһәд, Амулң көвүг теврәд хәрү эргв.
　　—Гернзл хувцан өмсҗәнә. Удл уга һарч ирхвидн!— гиҗ бер товчлҗ келв.
Дәкәд нег нилхин баркрсн дун соңсгдв.
　　—Яһлав, одак бер көвүһим унһачкв, яһв! Мини кө-вүнә дун болдг бәәдлтә, — гиһәд Батан хуухин үсн ирв-лзәд, берин ардас гүүһәд орхар седчкәд, хуухан мааҗад, улаһад хәрү эргв.
Ик удан болсн уга. Шил тольмудта үүдн арһул тәәлрв. Ах эмч хо цаһан бер хойр Бата тал байрта нүдәрн хәләлдәд:
　　—Авальчн иим ик зөөртә йовна! — гих бәәдлтә Гернзлин хойр талнь ярлзлдад йовц.хана.
Батаһас әрвҗ уга өндр нурһта, ил эрг маңната, элән сүл хар күмсгтә, ик зеегтә нүдтә, төвшүн хәләцтә, күнд толһата, баһлцгин дүңгә бүдүнәр гүрсн хойр атлс күклмүдән гиҗг деерән моһлцглад сернҗләр боочксн Гернзл дун уга ярлзҗ инәһәд улан торһн һадрта өрүлг көнҗләр орасн көвүһән Батад бәрүләд өгв.
Бата авалян хойр халхаснь селҗ үмсәд, баглата бадм цецгүдән барун һартнь бәрүләд, көвүһән теврәд һарв.
　　—Бичкн эцк Бата, көвүнчн ут наста, бат кишгтә болҗ, эк-эцктән эцкр үрн болҗ неричн дуудулҗ йовтха! — гиҗ тәв күрсн наста ах эмч йөрәв.
　　—Йөрәл бүттхә! — гиҗ Бата көвүтәһән ардан эргж хәрү өгв. Гернзл дун уга толһаһан гекҗ ханлт өргҗ инәмсв.
Машинә өөр күрәд ирцхәв.
　　—Не, Бата, ууһн көвүнчн ут наста, олнд туста залу болтха! — гиҗ келн шофер Бадм Батан һар атхад, Гернзлд машинә үүд тәәлҗ өгв.
　　—Ханҗанав! — гиһәд Гернзл шоферин өөр зерглҗ сууһад, Бата тал эңкр нүдәр хәләһәд:
　　—Чи терүгән нааран ас, өөрк үүднләрн харһулхч!— гив.
　　—Мә! Чи өөрк шовһр төмрләрн харһулвзач. Ода деерән энчн күүрг — мөөрсн, зулань цоорха. Бадм, арһул машиһән йовултн! — гиҗ Бата негл нальцһш тәрлкд дүүргчксн мөңгн ус авч йовх мет болһамҗтаһар көвүһән Гернзлд өгв.
　　—Хәлә, хәлә, кииһән авч йовна! — гиҗ Бата байрлв.
　　—Әмд күн кииһән авл уга яахмн билә, — гиҗ Гернзл инәһәд, өрч талан шахҗ энкрлв.
Энчн кииһән авх биш, нүдән ээһәд уга бәәҗ, һарад дола хонад гиигн машиһәр хәрҗ йовнахн. Цагин эргц гиһәд иим акад юмн. Эн цагин эк болгч эмчнрәр киисән керчүлҗ «чүүһин усар» уһалһҗ бооҗдг кишгтә көвүн энтн, — гиҗ Бадм шофер эн шин цагин шин улсар бахмҗ кеҗ келәд, машиһән арһул. даңшан уга, җөөлн хаалһар йовулв.
　　—Та, Бадм, Манҗин Нимгрин бичсн «Шар ямана арсн» гидг келвр сонслт? Минь терүнлә дүңцүлсн бийнь эк нилхин үүдвр зун җил шаху уралан йовҗ оч. Көөркс, мана өвкнр, эцкнр басл күчр бәәдлд асрулҗ өсдг бәәҗ. Хуучна бәәдл санад эс гиҗ умшад оркхнь хуухин үсн босад одна, — гиһәд Бата келә йовтл, машин Батан һаза ирәд зогсв.
　　Батанд хальмгин йосар көвү йөрәхәр ирсн улс дала бәәҗ. Батан бергн Муузран Цаһан, көвү һарһад авч ирҗ йовх дү берән тосад, цаһан ширдг деегүр йовулад хойр халхаснь селн үмсәд, һалд цаһан тос хаяд орулҗ авв.
　　—Бата Гернзл хойр гер-мал болхд мана аавин тәвсн йөрәл:
Ташхтн — тосн,
Таслхтн — торһн,
Таалхтн — көвүн болтха! —
гисн ода ирҗ күцҗ йовна, — гиҗ Цаһан келв. — Аавин йөрәл бүтнә гидг эн. Ташх тосн дала, таслх торһн бәәнә. Таалдг көвүн олдв. Ут наста болҗ аавиннь наснд күр, ардан олн дүүнрән дахул! — гиһәд Цаһан нилхин зулад тос түркәд, теврв. Дәкәд цааранднь:
　　—Эн өмскүл, эк болҗ киисинь керчсн акушеркд өмсктн, — гиһәд Цаһан цеңкр торһн эд һарһҗ өгв.
　　Тер бәәсәрн мөнг тәвҗ көвү йөрәлдәд, көгшдүд хәр-цхәв. Баһчуд, иньг-амргуд өр цәәтл нәр кев.
　　Маңһдуртнь Батад өдр яһҗ чилснь медгдсн уга. Оошк нилх махмудта, буҗһр хар отхта үстә, бәрм шииртә бичкн өкәр көвүнь өмннь үзгдәд, сарвлзад, бәркрәд уульсн болад, байр-бахар бәәсн   бийнь дүүрәд.
зүркнь булылад, босад биилх дурнь күрәд, кен гиж нер өгхән санад, өвклзәд бәәтлнь өдр чилв.
Бата гүүхәрн гилтә хәрәд ирв. Ар һазрас ирсн хадм экнь Гернзлтә хоюрн көвүг уһаһад, задһа бәрнә өмскәд, гедргән сарсалһад тәвчксн, таалҗ сууҗ. Бата гүүҗ орҗ ирәд хадм экән үзәд, мендләд, эмәсн бәәдл һарв. Хадм экнь күргән күзүдҗ авад, хойр халхаснь үмсв.
　　—Баав, Батаг көвү олҗ авсн деерән депутат. болснднь йөрәтн! — гиҗ Гернзл экдән келҗ байрлв.
　　—Йо-о, хәәмнь, кезәнь энүгән авчклач? Чамаг Моску орҗ гиҗәлү, тендәсн авч ирлч? — гиҗ эмгн хумха хурһарн гилвксн значок илҗ хәләһәд, — өлзәтә болтха! — гиҗ йөрәһәд дәкн одак нилхин өөр оч өкәрлв.
　　—Ээҗ, би Москва орхларн эврәннь кергәр, эн значок авхар одсн уга биләв. Олна кергәр йовлав, — гиһәд Бата хадм экиннь өөр оч сууһад, цааранднь үгән суңһв.
　　Мана Хальмг республикин дөрвн зүсн малмуд икр иктәһәр, дегц төлән авад, дүмбр гидгәр түгҗ өсҗ йовна. Тер малч улс Москвад болсн ик хургт яһҗ одсн, ямаран ачлврт күртсинь цугтнь келҗ өгв.
　　Тиигәд мана хөөчнр, үкрчнр амр-таварн хургтан орад, үзәд уга өвәрц һәәхүл үзәд, соңсад уга сурһмҗин селвгүд, дамшлтс соңсад дола хонад орксн цагт, эднд өгдг олн зүсн хот, эднд ордган уурад ирв...
　　—Йо, көөркс, «цадхла цаһан хурһна сүл һашудна» гиһәд цадад тамшалдад ирснь тер болхгов, — гиҗ хадм эк тартаһад кевтсн көвүнә делгц-орацинь соляд хүүрәлв.
　　Хадм эк келвринь оньһҗ соңсҗахнь ханад, Бата улм өөрдҗ сууһад, көвүн талан хәлән бәәҗ келврән уттхв.
Нег өрүн хотан ууҗасн цаглам бидн тер олн зүсн хот һардҗ кедг зам, столовин толһач хойр нанур ирәд: «Танахс мана тәвҗ өгсн хотас баһар эдлдг болад ирв. Мана кесн хот таасгдлго бәәдг болвзга, суртн! Эврә эдлҗ дассн хальмг хот эдлхәр бәәхлә келтхә. Иднәв, уунав гисннь болһҗ өгх арһта чадмг улс манд бәәнә. Ямаран хот керглжәхән манд келж өгтхә!» — гиҗ сур-цхана.
Нег өрүн зөрц наадк әмтнәс түрүн эрт ирүвидн. Не, залус, эн эдлдг хот-хоолтн таднд таасгдну? Тадниг баһар хот эдлнә гиһәд эн маниг тоодг герин толһач, хот кедг ах зам хойр икәр зовҗана. Эврә эдлҗ дассн хотан санҗадг болвза. Ямаран хот кехинь таднас сурад эндр келҗ өгтн гиҗ нанд даалһла, — болҗанав.
　　—О, энүнәс даву олн зүсн хот альд бәәх билә? Иим амтта, шимтә, зокаста хот бидн биш, маниг зарҗ йовсн баячуд, нойдуд эдлҗ йовсмн биш. Энүндтн шовуна үснәс бишңкнь цуг бәәнәхн. Бидн йир икәр таасҗанавидн, икәр ханҗанавидн гиҗ келтн. Оньдин мини стол иим хотар дүүрәд бәәхиг деедс евәтхә! — гиҗ күч-көлсни Улан тугинн орденәр ачлгдсн Алексей Дутов инәв. — Москва гидгтн уург-таргарн урсад, өөкн-тосарн билгәд бәәдг йоста «уурха саң» бәәҗ.
　　—Хальмг цәәһәс бишңкнь цуг бәәнә. Ода нег хальмг цә ууһад орксн болхнь! — гиҗ Ленинә орденәр ачлгдсн Салвга Хавтха сахлан илҗ, хоолан ясв.
　　—Не, тиим болхла, би эднд күргәд келнәв, маңһду-рас авн таднд хальмг цә чанҗ өгх, — гиһәд күүндә бәәтл, одак хот уудг герин толһач ирәд, сурҗана:
　　—Не, эднләрн күүндвт? Ямаран хот керглҗәх бәәдлтә? — гиҗ сурв.
　　—Күүндҗәнәвидн. Аадм-эк заяснас нааран аав-ээҗин ууҗ дассн хальмг цәәһән санҗах бәәдлтә, — гиҗәнәв.
　　—Йир сән, тер цәәтн ямаран цәв? Олҗ болх. Зуг тенүгән яһҗ чандгинь манд келҗ өгтк! — гиҗ хотын ах-лач соньмсв.
　　—Пө, энтн манла нег күүкд күн йовснь сән болв. Мана Бута чанад бәәхгов, — гиҗ Хавтха теднлә хамдан орденәр ачлгдсн Манҗин Буга гергн тал заав.
—Мел чик, мана күн зандрулад орк. Үсн, тосн, өрм эднд эс бәәхмн биш, — гиҗ наадкснь хөкрлцхәв.
—Ю, әәҗәнәв! Иим олн улс заагт кен цә чанад суух билә! Бн нам эдн заагттн геедрҗ одхв, — гиҗ Буга бермсв.
—Не, залус, цә чандг кү хәәһәд керг уга. Мацһдур өрүн хальмг цә уухар белн болҗатн. Би танд йоста гидг керә даам тоста, келн ээдрм җомба чанҗ өгнәв, — гивв.
—Энтн чанҗ чаддмн! Кезәнә баячудт кесг җомба чанҗ доклзҗ йовсн күн, — гиҗ Лиҗ медсәр келв...
Маңһдур өрүнднь эрт ирәд, хәәснд цә тәвәд, өрмәр үсләд, дәкн нег буслһад, шааринь кевкүрдҗ авад, зать зорҗ тәвәд, зөв эргүлҗ самрад, цаһан тос тәвәд, давсинь зөвләд оркув. Цә зандрҗ улаһад, зәтин үнрәр канкнад, көвәнь көөстәд, келн ээдрм бәәдл һарад, тунад бәәв.
Арвн йисн, хөрн куүнд дурндан күрм улан ширтә ни-скд кеһәд, бүркәд орксн цагт манахс шууглдад орҗ ир-цхәв. Аль сансарн бахинь хаңһаҗ тоохар седҗәсн хот уудг герин толһач ах зам хойр хальмг цәәһәс кеһәд ууҗ үзәд, аман тамшалдад, толһаһан зәәллдәд, амтинь авад җилвтлдәд, хальмгуд яһҗ уудгинь медҗ авхар мадна суусн стол тал ирцхәв.
—Не, одак җомбатн белн болву? Өцклдүр хальмг цә уухмн гиснәс нааран бийән тавлад мегдәлдәд бәәһәвидн. Эрт терүгән авч иртн! — гиҗ Дорҗии Басц хөкрлҗ йовна.
—Нам терүнәнтн өңгинь үзәд, үнринь соңсхнь болхмн бәәҗ, — гиҗ өөрнь суусн күн, «намаг йирин цә чансн уга болх» гиҗ санад, келҗәнә.
—Күүкд, эднд хальмг цәәһинь халуһар кеҗ өгтн!— гиҗ хот уудг герин толһач закв.
Маднд хот зөөҗ өгдг әдл-әдл хувцта, маңна деерән кезәргтә цаһан-цаһан боодһаста баахн, баахн комсомолк күүкд бәәлә. Тер күүкд хальмг цәәг   манахст экләд зөөцхәв. Стакаһар зөөсн цәәг негнь иртл, негнь ууһад, зөөвр күцгдәд бәәв.
Мана малч, хөөчнрин заһрмгаснь авн көлсн асхрад, өргнәннь хойр тальксар һооҗад, нурһднь тинилдәд ирсн бәәдлтә, альчурарн бийән сәвлдәд, өрчиннь товчсан тәәллдәд, улалдад ирцхәв.
　　—Яһлав, эн күүкдән иигҗ бичә зоватн. Цәәһән тер савтаһинь, шанһтаһинь авч ирәд, эдн дунд тәвчктн. Кень кедү ууна, кеһәд ууһад бәәх! — гиҗәнәв.
—Тана келн-әмтн тиигҗ ууну? — гиҗ нанас сурв.
　　—Манахс мел тиигҗ уудмн, тернь авъяс болад зокад бәәсмн, — гивүв.
　　Тегәд хойр күн ик улан мисктә цәәг дамҗлҗ авч ирәд, стол деер тәвәд оркв. Манахс хошад, һурвад бийснь кеҗ уулдад, хооран суулдад, көлсән арчлдад, тинилдәд бәәцхәв.
　　—Тиим җомбад тинил уга яахмн билә! Уул хальмгин ууҗ дассн улан зандн цәәг наадад «цә шицгн болв чигн, идәни дееҗ, цаасн нимгн болв чигн номин көлгн» гиҗ келдг болһнт! — гиҗ эмгн келв.
　　Нег өдр цә уга бәәсн бийнь, күн ноҗарад, толһа күндрәд, залху күрәд җе гинәхн. Тенд ик балһснд йовад тиим сән цә чанҗ өгсндчн, көөркс, чамд хансн болх.
　　—Тиигәд олна даалһврар тер малчнран дахад Москвад одад, теднә байр-бахднь орад ирҗ йовнав, — гивв.
　　—Энд хәрҗ ирн гихинь намаг Деед Советд депутат суңһҗ. Бас ик байр болв. Хойрдгч байрнь эн «сур кевтә суняһад, суха кевтә улаһад» кевтсн бичкн баатр, Мөңтур медҗәнт! — гиҗ хадм экдән Бата эрклв.
　　—Медҗәнәв, эн нернчн өлзәтә болг, көвүнчн ут наста болг!—гиһәд хадм эк, инцгләд, иргләд гиҗгән шудрад серн гиҗәсн көвү теврәд, Гернзлиг дуудҗ авад теврүлчкәд, эврәннь хораһур орад йовҗ одв.
Бата Гернзл талан ирәд күзүдәд, таалад, эңкрләд инәҗәһәд:
　　—Гернзл, эн көвүндән кен гиҗ нер өгий? — гиҗ сүркрәд унтсн көвүн талан хәләҗәһәд келв.
　　—Чи эцк күн, көвүндән эврән дурта нерән өг!—гиҗ Гернзл ууһн көвү һарһҗ өгсндән байсҗ инәв.
　　—Би энүндчн Мөңктур гиҗ нер өгчәнәв. Эн нерән би энүгичн һарад уга бәәтлнь нерәдчкләв, — гиҗ Бата Гернзлиг күзүдв.
　　—Я, әрл цааран! Көвүн һархинь яһҗ медләч? --гиҗ Гернзл Батаһар наад бәрв.
　　—Э, би меднәв. Нанд өвгд келҗ өглә. Барун ээм деегүрн эргәд бәәхлә — көвүн, зүн ээм деегүрн эргәд бәәхлә — күүкн болдгҗ. Чи барун ээм деегүрн эргәд бәәләч, — гиҗ Бата шоглҗ инәв.
　　—Мөңктур гиснчн ямаран нерн болҗахмб? — гиҗ Гернзл дәкн мөшкв.
　　—Чи шин цагин школын багш күн медх йостач. Нерн болһнд учр бәәдмн. Кезәнә болхла, манла әдл угатя му улст Ноха, һаха, Чон, Үкрч, Хөөч, Адуч гиҗ нер өгдг бәәсмн. Ода бидн эврән, эврәннь үрдтән эзмдн. Мөңктур гисн Мөңк туур гисн үг, мана көвүн мөцк туурҗ йовтха, — гиҗ Бата дәкн Гернзлиг эцкрлв.
　　—Нам тиим гиһич! Не, өлзәтә, ут наста болтха! Энчн мел чамаг дураҗ, тааньһр хамрта, — гиҗ Гернзл инәв.
　　—Ууһнь көвүн болхла, дарукнь күүкн болдгҗ. Күүкн олдхла чи нер өг! — гиҗ Бата Гернзлд келәд кевүнәннь бичкн буҗһр көләснь бәрҗ наадв.
　　—Бичә серүл! Бидн йовҗ унтнавидн. Эцк, төв сәәхн зүүд бәрҗ, төвшүн сәәхн амулң хонтн! — гиһәд Гернзл көвүһән теврәд унтдг хораһурн орв.
　　—Тадн бас таалврта төв сәәхн зүүд бәрҗ хонтн! — гиҗ Бата тедндән үүдинь тәәлҗ өгәд нөөртнь үдшүлв.
Бата эврәннь хорадан үлдәд, дуулҗасн зүркән дарҗ сууҗ чадад, нар-цар йовад уха гүүлгҗәһәд, сууһад стол деерк ноһан шилтә шаман шатачкад: «Шин күүнә үүдлһн» гидг келвр бичхар шанаһан түшәд, холд харвад уха тунһаһад, мусхлзҗ инәһәд суув.
Батан өмн стол деер бәәсн деерән хоңхта төгрг час «чиг-чиг» гиһәд, әәвлхә дотрк зүркн мет   цокад бәәнә.
　　Бата часиг авад хонх цокдг эрәсинь эрәд, Гернзл серҗ көвүндән хот өгх цаг темдгләд, дериннь өмн тәвчкәд, цааранднь уха ухалад, бичәд суув.
　　Батан бульглсн зүркнь байрин шин айсар дүүрәд. дуулад, бииләд, долдалад, бүлтрәд һарн алдад удан суу-лһҗахш. Сумнас шулун, салькнас хурдн санань, саннаһинь илҗ өөдләд, сүүһәснь өргҗ босхал, шуһуһас шуһу тал көтләд йовдңнулад, уха цеглүләд бәәнә.
　　Урн үгин зокъял үүдәгч цецн ухань негт шин цагин шуугсн дольганд цокгдад шилҗрҗ йовх хаана хуучн бәәдлин мөр ишкҗ нутгударнь йовад, негт шуугад, шу-рҗннад инәһәд аашх шин Советск йосна шин җирһлин җолаһаснь авч угтад, алькаснь эклҗ үүдврән нәәрулхән олҗ ядад, цасн әдл цаһан цаасн, йорал уга хойр нүдн хоорнднь нисҗ бууһад өдин үзүрт бәргдл уга хальгад бәәнә.
　　Җигтә зун җил уралан җирһл угаһар туужлгдж йовсн хальмгин җигшүртә зовлң, һашута нульмсн Батан өмн җирлзсн җирлһнә буурл дел деер нег булхад, нег көвәд, җирс-җирс гиһәд, хара тасрад холҗад йовсн болна.
　Тер тег тенгр хойрин хоорндаһар хара тасрад һарч йовх җирлһн мана мууһин сүл авч йовна   гиҗ Бата ухалжана. Ухань күцц давад уга бәәтл, дәкәд толһань, дала болсн үзгдләр дүүрәд, делвәд одна.
«Күн кү даҗрш уга болҗана. Күүкд улс кезәнк авъяс, камзолан хаяд, олна төрт орлцдг болҗана. Эврә, күүнә гиҗ йилһлдән уга энкр иньг, амргуд болх. Сурһуль, эрдм, герл сансн санаһар седкләр күцх. Олн келн әмтн  ни-ниицңгү — Ленинә заасн хаалһар йовж; герәсинь күцәх! Күмн-әмтни теҗәл-теткүл колхоз, совхозмудар бүрдәд социалистическ янзар делгрх. Эннь шин бәәдлин зокал — сәәни түрүн!» — гиҗ санад Бата дәкн босад йовдңнад, түрүн бичсән билләд, дәкнәс бичәд, уха гүүлгә бәәтл, цаг Батаг күләҗәхш, җисәһәрн йовад йовна.
Цагларн серүлдг часин килһсн дигтән күрәд хоңхан җиңнүлв.
Бата сана авсмн кевтә босад цаадк үүднәннь көшг секәд хәләв. Гернзл хоңхин дуунд серәд көвүндән хотынь өгчәнә. Монтхр халхта, анята нүдтә көвүн меемәһән үмкәд авчкад, шовшад бавадад бәәснь соңсгдна. Шар торһн альчурар бүрксн шамин герлд көвүн оошк зүстә әмд наадһа болҗ үзгдв. Бата мусхлзҗ инәһәд хәрү эргәд терзин сернҗл секәд, ки киилв.
　　Сар ик эрт суусн бәәдлтә. Сар суусн сүүр көөгтәд, теңгр һазр хойрин хоорндк, көк лааңк көшг татсн мет көкрәд уняртна.
　　Оһтрһун олн одд нарн суух үзг талагшан шилҗрәд шооһад зогссн хөд мет баглрҗ, һашун усна көөснә бөлвәс мет ивр-ивр гилдәд, селн чирмлдәд, долвклдад бәәцхәнә.
　　Сар сух орм талан көвсн цагтан саңна, сүл деләрн оһтрһуг ардан арчад илврдәд одсн бәәдлтә, бүркчксн цеңкр шил тәрлк болсн теңгр ца-цааһан цегәрәд, цеңкртәд зеңкрин бәәдл һарад җилмәһәд бәәнә.
　　Шин орсн көвкр цас әрәд, йовад одсн цанын мөр болад теңгрин уйдл, ар үзгин «алтн һаснас» һарад, «долан бурхдын» хаҗуһар давад, «мөчнәс» көвкәһәд, «чөдр оддыг» дәврн алдад, «һурвн марл» хәләһәд өмн үзгүр цоонград дарваһад бәәнә.
Өрүн цолвң өөдләд арһмҗ турш болҗ. Цеңкр болр толь биизән өмсәд орксн цевкәһәд, нааран хәләһәд ярлзад цәкләд һал асад бәәнә. Цәклх болһнаснь цеңкр чүүкл очд һал падрҗ асхрад, үүлн уга чилгр сөөд үсәр хур орҗах болҗ төгәлңдән үсәрнә.
Орчлң цуг төв сәәхн зүүд бәрәд, төвкнүн сәәхн амулң, амр таварн нөөрән хаңһаҗана. Терз тус, тедүкн теегт шир-шир гиһәд  сүҗәр   урһҗах  ноһана ә соңсгдна.
«Сән урһцта җилин хаврин сөөд, ноһан асхн мөр ар-хлсн арһмҗ бүркҗ урһдмн» гиҗ мана аав келдг билә.
　　Тиим урһцта җил болх бәәдлтә! — гиҗ санад Бата утар тач кииләд, оошк, зүркән аһарар дүүргчкәд, терзян арһул хааһад, бичҗәсн зокъялдан цег тәвәд бүркчкәд,  орндан орад хойр һаран бүтүләд гиҗг доран тәвәд гедргән кевтв. Удл уга хойр оочан татад, сурмсгудан көндәһәд мишәһәд унтв.
ТОВЧЛГЧ БӨЛГ
(эпилог)
Кезәнә Пиитрт бәргдсн эзн цаһан хаана Үвлә Бәәшң тус ард, Нева гидг һолын өргн булңд җахран хаяд зогссн «Аврора» гидг дәәнә кермд углата товмуд, революц эклҗәхиг зәңглҗ генткәр Үвлә Бәәшңгиг хаһад, эзн цаһан хааг ширәһәснь буулһад, хуучн йосинь хольвлад, шин Советин йосн тогтаһад, хойр-һурвн җил шаху болҗ йовтл, Хальмг таңһчин өргн теегин захар нүүҗ йовсн санамр хальмгудт, Советин йосн гисн ямаран йосн, кенә төлә бүрдҗәх, кенд нилчтә йосна цәәлһвр харңһу сөөһин хөөн тунтрад цәәҗ йовх өршң җиирҗ соңсгдад, угатя, ялч мухлалгдҗ йовсн улсин уханд орҗ урмдын серл орулла. Тиигхд мана арин хальмгуд кезәңк кевәрн «орчлңгин йосн, өөрдин заң» гилдәд, бурхн, шаҗндан зальврлдад, баячуд, нойдудтан заргдад, нүүдг авъясан хаяд уга билә.
Зәәсңгүд, нойдуд, баячуд зах-зухинь медә бәәсн бий-снь дөрә доран дарчксн дөрвн зүсн малын ард йовулдг «хар ястнртан» медүлш угаһар гөрнәлдәд, хөргләд һазрин зах бәрәд, эс медсн боллдад зарҗ дассн авъясарн зарад йовцхала.
Манцин кец Шорвин кец хойрин хоорндк миҗә деер бәәсн Баһ Чонс әәмгә Оватын һолын өмн булңд бүүрлсн өмнән хойр ик цаһан ишкә гертә, арднь сундлдад бәрсн дөрвн хар хурмш герин адг герт бәәсн төхмин угатя Муузран өрк-бүләс, отхн көвүн арвн хойртаһасн авн ахнран, эцкән дахад баячудт заргдад, заргдлһнд залу, дүүвр насан чиләсн буурл аавиннь келврмүд соңса-соңса йовҗ, әм авргч Советин йосна ажг анчинь авад, урдк йоснд өшрлһн үүдәд аавнр, ээҗнр, ахнр, эврән үзсн һашута бәәдл, шин ирсн килмҗтә бәәдл хойрин Бата көвүһәр үлгүр авч, дүр үзүлҗ бичх серл орҗ эн хойр дегтр эклсмн.
Цаг, цагин эргцәр җирһл ясрад, сурһуль-эрдм делгрәд, күн уралан йовх дутман хуучн шилҗрәд, шин үүдәд өлзәтә болад йовна.
　　Эн деер келгдсн хамг, эн хойр дегтр эклх цагт цуһар эдлгдҗ, соңсгдҗ йовла.
　　Хойрдгч дегтрин чилгчәр Бөөрг кедәд, бүүр хәәһәд, нүүһәд йовдг ишкә гермүд балһснд, селәд, колхоз, совхозмудар бүүрлҗ сольгдв. Цар, темән, мөрн тергдиг — машид, мотоциклмүд, самолетмуд, ода болхла спутник, ракет, аш сүүлднь космическ кермд күн сууһад космост күрәд ирдг цаг болв.
　　Эн хойр дегтрин эклцәс авн иим хол уралан өсҗ ирвидн. Эн цага баһчуд хальмг улсиннь бәәдлин тууҗ шинҗлҗ мөрдсн цагтан хәрү нег эргәд хәләхләрн, мана өвкнр, эцкнр ямаран даңшата болн чагчм, удан болн уудьврта, ут зовлңта, хаалһар шин җирһл хәәҗ шин улс ирсинь медхд дөт дөн, болтха гиҗ бичгдсмн.
　　Эн хойр дегтрин экн мөрәснь авн сүл мөр күртлнь һол дүр үзүлгчнь тер цагин арв әрә һарсн көвүн Бата. Бата ода җирн насан авсн буурлтад ирсн өвгәрг күн. Тер бийнь «җирн нас орҗ йовнав, җирһлм бөкҗәнә» гиҗ үрүдҗ өвгдин ханьд һарч цухрхар седҗәхш. Җирһлин җидхднь дүүнрән дахҗ дүркрҗ күрхәр һолта зүркнәннь «һалан хадһла» йовна. Утьлта цагин урмд дахад уралан йовх дутман унтрл уга унһдад, улаһад зальтад йовх дурнь күрнә.
«Тавгиннь көлсән маңнадан түркәд, маңнаннь көлсән тавгтан түркәд, туһлын туруһар ус ууһад, туурһин хаһрхаһар нар үзәд» кеер хонад, кец дерләд, көлстә киилгәрн ораһад теврҗ өсксн эңкр эцкнь, үрдиннь шин жирһлин дееҗ ууҗ көгшрәд, седкл төвкнүн далн тавта насндан тенд оршагдсн бәәнә.
Батан заргдҗ йовсн Ноонин көвүдәс күн үлдсн уга. Ик көвүнь гемин зүүләр хорв. Муша Манҗ хойрнь дәәнд мордад хәрү ирсн уга. Манж баатр кевәр зөрглҗ төрскән харсҗ ноолдснднь Новочеркасск балһснд бумб делдсн бәәнә.
　　Эн хойр дегтрт Батала хамдан дүрслгдсн улс хавхара биш бәәнә. Бата тер үурмудән олҗ мендинь медж чирәһинь үзхәр сурад, сонсад эргәд хәәһәд бәәв.
　　1959-гч җил Хальмг Әрәсәлә сән дурар нииләд 350 җил болсн байрин өөн болв. Тер ик байрт Хальмгин хотл балһсн — Элстд теегин захас, Тенгин телтрәс, Манцин ташуһас, Иҗлин көвәһәс эр эм уга ик баһ уга кесг, кесг улс ирцхәв. Терүнд кесгнь улан чирәһәрн харһцҗ, уста нүдәрн үзлцҗ ик байр кецхәв.
　　Тер ик байрт нерәдҗ Батан бичсн дун гиж "Әрәсә"  гидг ду 350 күн дуулж радиоһар сонсхв. Тер ду сонсад Бата менд амулн, аавиннь цогц үлдсн һазртан алтн җола зөв эргүлҗ ирв гиҗ кесг үр, иньгүднь хәәж харһцхав.
　　Совхоз, колхозмудас, райодас ирсн хошмуд, малмудын эдл-уушин һәәхүл, мөрдин урлдан Батаг Элстин школд сурһуль сурчахд, Элстин дорд биид бәәдг боодгин ар ам унад хурдг «Яармин халцха» деер болв. Урднь энд яарм һарсн цагт Бата эврәннь үүрмүдтәһән яармд ирҗ элгн-садн, төрл-төрсән хәәҗ харһдг билә. Тер улснь харһхларн эднд хот авч өгәд, яс авч кемлх деншг, бульшг өгцхәдг бәәсмн.
Тиигәд Бата үүрмүдтәһән яармур гүүлдәд оддг цовг хаалһ ода уга. Тер хаалһин ормд чолудсн асфальтар илсн өргн уульнцс болж, хойр хажуһарнь тәрмр модд шавшллна. Боодгин наад бийд бәәсн ик эҗго булнгд Элстиг тәрә-темсәр, зер-земшәр теткдг ик совхоз бүрдҗ. Боодгин ар көвәд хооран һарсн күнкрг кедәд пионер- мүдин лагерь бәргдҗ. Альмн, кедмн, чииһин моддар сала судл цуг дүүрч көкрнә.
Элстин ар девсңд тер цагт мөрд урлдулдг, һәәхүл һардг, бөк ноолдулдг халцха билә. Эн хойр дегтрмүдин чилгч 1963—65-гч җилмүдт бичгдв. Ода тенд һурвад, дөрвәд давхр гермүд, школмуд, магазид, ресторан бәргдсн оңц сәәхн балһсн болҗ дүңгәнә. Ачад, өргәд, зөөһәд тәвдг кранс дала дерәлднә. Эн хамгиг медәд, эзләд эдлдгнь коммунистическ күч-көлснә бригадмуд хальмг, орс көвүд, күүкд шин тосхачнр, инженермүд, архитектормуд, механизатормуд, чолучнр.
　　Урднь Батан дасҗ йовсн улан школын өөр багшнр белдҗ һарһдг Кануковин нертә училищ бәргдҗ. Седклднь зовлң уга, сананднь саалтг уга, сурһуль, эрдмин көрңднь йосндан күртҗәх кишгтә көвүд, күүкд багшлх күслән өмнән үзсн байрта җирһҗәхнь эн герин өөгүр йовхла соңсгдна.
　　Бата иим баһ дүүвр цагтан үр көвүд, күүкдтәһән көөлдәд, бултлдад нааддг Элстин һолын булң, булңгас өөдән салад һарсн цандгин цаһан шаврта сала хойриг негдүләд, хоорндаһарнь асфальтар иләд, тегшләд одсн өргн хаалһ татад, хойр хаҗуһарнь олн зүсн кеерүлгч модд тәрәд, көкрүләд, деегүрнь гөлм мет суңһг татад электрическ герл орулад олн-әмтн амрлт авдг «Иньгллт» гидг парк секгдҗ.
Өмн ар хойр көвәһәрнь өндр, өндр олн давхр гермүд, гостиницс, театрмуд, Государственн университет, фабрикүд, заводмуд бәрәд орксн Элст балһсн эңдән ун-яртад, дүңгәһәд, герлтәд бәәнә.
Эн сәәхн элдв өслтәрн, эрдмтә олн шин улсарн эрдм-бардм кеһәд, Бата Элстиг өөдләд, урудад байсад йовна.
　　Батан өмнәс бурул үстә, баахн теглг нурһта «Александр Невский» гидг орден зүүсң залу тосҗ ирәд: «Чи, Бата, эс минийч?» — гиҗ теврлдҗ мендлв. Бата Бавуриг үзн таньв.
Бата Богзгин хө хәрүлҗ йовад «Оватын бура» гидг һазрт шуурһнд цокгдад хөөһән җисүлҗ йовсн цагтнь Насңкин Моньдас гидг күн мөринь булаҗ авхар гүвдҗәхднь хө хәрүлҗ йовад Батаг ирҗ харсҗ авсн Шамлдан Бавур.
Бавур дәәнд сүл күртлнь йовад, ах лейтенант нер авад, менд ирәд, гер-бүлән олҗ авч. Ик күүкнь зарһин халхар институт чиләһәд көдлҗәнә, көвүднь школд сурҗ йовна. Бавур көгшн коммунист. Ода пенсионер, Элстд бәәнә.
Бата, Бавур, Сергән Василий һурвн хө хәрүлҗ өссн Оватын һолын өмнк Чонын царң гидг һазр дүүрәд, Уттин белчр күртл шин, шин гермүд, школ, больниц, магазид, хойр, һурв зерглүлҗ бәрәд, модд тәрҗ көкрүләд электрическ герл орулад орксн ик гидг Калининә нертә совхоз бүрдҗ.
　　Терүнәс дорагшар Батан эзн Гришкин, Мөңкә, Иван, Василий һурвна эзн Михайловин гермүд хольврҗ унад ширгҗ, ормднь совхозин ферм, сад, пионермүдин лагерь болҗ делгүдән көкрәд, уняртад күриһәд бәәнә.
　　Батата хамдан түрүнк дегтрин «Хар модн һанз» гидг бөлгт тодрха кевәр дүрслгдсн Василиг немш орҗ ирхд, немшин үлмәд орҗ өглго орһад, бултад бәәхләнь арһмекәр үлдсн байн Михайловин көвүн немшт Василиг муудхад алулҗ. Василин эгчнь Мололкина Ганька ода Элстд бәәнә, көвүнь инженер.
　　Дәкәд минь эн Оватын экнд 39 җил уралан хамдан нег хошт хө хәрүлҗ йовсн ах хөөч Цернә Мөңкәг үзхәр Бата харһсн күн болһнас сурад хәәһәд бәәв.
Мөңкәг Хар Булгт бәәхинь соңсчкад Бата үүрән үзхәр адһад һарв.
　　Бүтү күүмтә бичкн хурдн хар машин экнә өргн зам улан хаалһар өвцүһәрн һазр иләд өрвкәд йовна. Хаалһин хойр көвәһәр дерәлдәд урһсн нәрн өвсд нәәхлж һазр дерллдәд, хәрү өндәлдҗ машинә ардас өврҗ хәләсн болна.
Бүдүн шарлҗд, буурлдас бүчрән тасртл дайллдад хү салькнд дәврулсн мет хурлһад, мана машинә ардас некҗ даладлдад нег-негнләрн нәәхлдж шимлдсн болҗ медгднә.
Машинә ард хутхлдсн маш улан тоосн: теегт тугәд шатсн түумрин утан болад, тенгрт курч буднһрад, темән хар үүлн мет күриһәд, талрад көшгрәд һазр элкдәд унад йовна.
　　Далвн, царңгуд, сала-судлмуд давад һарх болһн эрвн, зултрһн, камб шарлжна үнр машинә терзәр сальк дахж сүүгж орад сангин идәнә үнрәр салд, салд гиһәд канкнад одна.
һучн-дөчн жил уралан, мадниг көл нүцкәр хө хәрүлҗ йовсн цагт эн хаалһ дундаһарнь шарлжи урһсн әрә медг-үлг хойр төгән өвстә хаалһ билә. Ода болхла зүркнәс салсн судцд мет олн ацмудта хаалһс дала болҗ.
Ардагшан, өмәрән. хооран, хәврһшән салад һарад одсн өргн зам хаалһсин аг болһнднь шин-шин совхозмудын, колхозмудын нерд бичәтә саадгин сум дуралһсн харһас бахнст хадата. Хажуһарнь һарсн хаалһс болһнар аца ачсн арвс әдл ик хар машид ард, ардасн цувлдж гүүлднә.
　　һучн, дөчн жил уралан эн эжго бәәсн теегт хая-хая чичкнсн зурмд, хаалһин хажуһар салькнд көөгдсн хамхул, харвад делсн хар шовуд үзгддг билә.
　　Тиигхд әрә медг-үлг узгддг эн хаалһар, дөгд уга дөрвн төгәснь жаагсн, хумха харһа ярндгта цар тергд йовснь үзгддг билә.
　　Ода эн теегин зо деегүр тедүкн хар-хар боднгуд болад һазр удрж йовх трактормуд тачкнлдна. Эн тракторн бригадын ахлачнь Балдра Йисән көвүн Анһрг, Хальмг республикин Деед Советин депутат болж һарв.
Күнкргин белчрт совхозин занһта худгин ца ташу буркәд ик гидг хош хөн идшлҗ йовна. Ах хөөч Мөңкә, арбич болж йовсн Батаһан нам яһсн-кегсинь медхш. "Хөөч болад дуулж йовсн бичкн Бата,   харнһу сө хасн бууһиң сумн мет хама одснь медгдсн уга...» гиҗ санчкад, Мөнкә мартад хуурла.
«Бата болхла — батын ээҗ уульдго, бат деесн алдрдго. Би Баталм! Уульн гив чигн ээҗ угалм. Күн өнчндән укдго, ноха һурядан үкдго» гиҗ дотран тиигхд сандг. «Залу күн урүдәд йовдмн биш, өрәд йовдмн» гиҗ ах Мөңкә келдг. — Өрә йовҗ медх кергтә! — гиҗ Мөнкән келсн  оньдин сангдад йовдг болв.
　　Кезәнә Бата Мөнкә хойрин хө хәрүлҗ йовсн Оват Хар Булг хойрин ар ташус ик холас шархлтҗ үзгдв. Хадад авчксн тәрәнә архньгс, эн зах уга гүрмр зегсд делгсн мет эндән дөрвлҗлнә. Захарнь зерглүләд овалад орксн солом, өвснә скирдс, устгуд, ковньг то-томж уга товрутна. Бәрәд орксн шифр ората цаһан-цаһан тоосх гермүд үүднь секәтә, терзнь татата "орад һартн!" гисн бәәдлтә дүнгәлднә.
　　Барун өмн үзгнь баглад зогсачксн улан-улан ширтә комбайнс олн иртә плугс, хадн овалдг машид, буудя ачсн, деерән улан дарцгта машид архалдна. Тал дунднь төгрг-төгрг төөлгүд — ута деегшән шивәд тангшулсн моторин дун сонсгдна.
　　Ам авлцсн ах хөөч Мөнкәг үзх авгин санан, Батад амр өгсн уга. Адһс гиҗ бууһад, арв-хөр зерглүләд тәрсн көк модд заагур  йовад, совхозин конторт Бата күрәд ирв.
　　Совхозин директор, парторганизацин сегләтр, ах агроном фермс эргҗ буудя зөөлһ шамдулх төр хаһлжаж. Батан йовсн керг сонсад Мөнкән бәәсн ферм тал Бор усн гидг һазрур хамдан йовх болцхав.
　　Дунд-Нуурин ар зо деегүр һоодан һарсн хаалһар хо-йр машин цувлдад һарв. Хаалһин үзүр хама күргхнь медгдхш, төгәлндән өргн көк тег, тенгс болҗ налана.
— Ода эн төгәлндән үзгдҗәсн цуг мана совхозин һазр. Җирн нәәмн минһн гектар һазртавидн. Зурһан җилин эргцд арвн минһн гектар эмнг һазр хаһлҗ, зөөрнь авчанавидн. Долан җиләс үлдсн хойр җилднь дәкәд тәвн минһн  гектар хаһлж эдлхвидн,— гиж совхозин директор цәәлһҗ  йовна.
Зооһас көмрәд орхла. хаалһин барун амнд, зөвәр тедүкнд дааһн мөрн эргж гүүж ирж чадшго өргн халцха тог деер, һахан зо һарһад далвагтрулад хурасн овалһата буудя шарлад, күрцтәд кевтнә. Өмнк хошад өнцгтән улан дарцгуд делсксн ик машид транспортерар ачад тасрхан уга зөөһәд бәәнә.
　　—Эн арвн машид Элстд күртл өдртән хошад күргнә. Ода һурвдгчнь эн болжана, —гиж агроном келв.
　　Көндлн хар үүлнә цаад бийәр нарн бултад сүүрән улалһад сууж йовна. Салькн, савр уга, тег уняртад бәәнә.
　　Батан күрхәр күгдлж йовсн Цернә Мөцкән хошур орад ирвидн. Кесг жиләс нааран үзәд уга хөөч иньгән узхәр  йовх Батад, мөнт чирәһәр харһж, уста нүдәрн үзлцхнь зу болад, машинә шил һатц харвад өндлзәд йовна.
　　өмнк царнгинь бүркәд, деләд орж йовх хөөдин мәәл-лдән, нохасин хуцлдан улм-улмар өөрдәд, овалчксн хөөнә көрлин, шеегтә хуулврин үнр һарсн ут цаһан шавр герин һаза машид ирҗ зогсв.
　　Нарнд хүврәд бәәсн көк цоохр киилгтә, мергр хар өвгәрг күн, хойр талан хойр ач көвүһән көтлсн, маши тосад һарч ирәд, маасхлзад зогсв.
　　—Мөнкә, менд, чамд гиич дахулҗ ирж йовнавидн. Эн кү таньдвч? — гиж директор түрүн болж мендләд, Бата тал заав.
Мөнкә Бата хойр нег-негән хәләлдәд, менрҗ одцхав.
«Чи, Мөнкә!» «Чи, мини саак арбич!..» гисн үгмүд сонсгдв. Хойр иньг дәкн нег-негән хәләлдәд, теврлдж үмслдв. Мөнкә дегд байрлхларн гер-бүлдән иньгән үзүлж, бардмнхар «Канур!» гиж көвүһән дуудв. Батаг дүүдән үзүлхәр «Орһдг!» гиж дуудв. «Орһдг хөөһән орулад аащна», — гиж хәрү өгцхәв. Дү берән дуудв. «һурвдгч хөөч хөөһән тогтнулж   йовна», — гилдв. Ач көвүдән үзүлхәр «Орһдга Канур!» гиҗ дуудв. «Ах хөөч мотоцикл хулдҗ авхар совхоз орҗ одла», — болцхав. Ач берләрн таньлдулхар дуудв. «Хөөчнрин хот кеҗәнә», — гилдв. Ик ач көвүһән дуудв. «Арвдгч класст орх дегтрмүд хулдҗ авхар йовҗ одла», — гисн дун соңсгдв.
　　—Күн дала, зуг сул, цолта нег чигн күн  уга! — гиҗ Мөңкә хойр альхан делгв.
　　—Саак «Хөөчин дун» мартгдад уга болхнь соңсхмн бәәҗ, — гиһәд Меңкә өөрдәд өвдгләд суув. Мөңкәд Бата хөөчин ду дуулҗ өгв.
　　—Та ода манд эврәннь тууҗан келҗ өгтн, бидн икәр соньмсҗанавидн, — гиҗ Батала ирсн улс Мәңкәг аарглв.
　　—Я, нандтн дала юмн уга. Таднла әдл сурһуль-эрдм уга. Хәәртә ээҗ, аавин заясн насан хөөнә ард чиләҗ йовх күмб, — болв.
—Дәәнә дала ордентн яахмб? — гиҗ директор дөң-
нв.
　　—«Тавн талта одн» орден, гвардейск значок, һурвн медаль, нег цөөкн ханлт бәәнә, — гиҗ Мөңкә өрч талан хәләв.
　　—«Дадмг хөөч» гидг нернтн яахмб? — гиҗ парторг угд орлцв.
　　—Мана күүнә дамшлтнь дала. Энтн дамшлтан дала күүнд өгчәнә, бидн энүгитн хөөчнрин багш гидвидн, — гиҗ фермин залач келв.
　　—Ода медсәрн эднән көтләд, зааһад завдад йовҗ, ах-дүүһәрн, гер-бүләрн цуһар хөөчнр йовнавидн, — болҗ Мөңкә келв. Дәкәд уха туңһаҗаһад: — Зуг мини ач көвүм манас алдрад одх бәәдлтә. Арвдгч класст орҗана, яһад болв чигн институтд орнав гиһәд, күгдләд бәәнә, яахнь кемҗәнә, — гиҗ Мөңкә үгән төгскв.
　　—Сурһуль сург! Мел цуһар хөөч болад йовхмн биш, олна негнь инженер болг, —гиҗ Бата Мөңкәи далар ташв.
...Сар мана манна деер манхаһад һарад ирҗ. Мөңкән туск тууҗ бас соңссн бәәдлтә, манурад мелтәһәд инәсн болад бәәнә. Мана машидин харан тасрад, ирмг давтл, Мөңкә хөөнәннь захд гирлгән түшәд, һаран дайлад маасхлзҗ инәһәд үлдв...
Тиигҗ үүрләрн Бата харһсн, "ода наадк үүрмүдән яһҗ олҗ авса. Кен ямаран күн болҗ, яһҗ бәәдг гилч" гиһәд Бата дотран уха гүүлгәд йовна.
　　Терүнә хөөн хойр сар болад Бата Манц һол аюта һарад йовв. Кесг хуһлц һуйран хувацҗ, хамдан үүрлҗ сурһуль сурч йовсн Тавна Иван Кольчи хойрин һарсн һазр — Негдгч Үлдчн.
　　Шифр деевртә дөрвлҗн герт Бата ирҗ буув. Герт зөвәр олн улс бәәҗ. Цуһар маңна тиньгр, байрта серглн нәәрлҗәнә.
　　Деед бийд суусн томһ сахлта өндр, нәрхн хар өвгн һазаһас зүс-буру улс орҗ ирсиг үзн:
　　—Залус, эндр хальмг улспн үвләс менд һарсна темдг сән өдр — цаһа кеҗәнәвидн. Цаһалтн, нааран суутн! — гиҗ байрлҗ, сахлан ясв.
　　—Нам гиһит, бидн, балһсна улс, эн өдритн мартад хуурчанавидн, — гиһәд Бата өвгнәс авн зөв эргүләд экләд цаһалад, суув.
　　Таньл-үзл боллдад, тоовр-тәквр кеһәд, күр-күүндвр эклв.
　　Дадмг өвгнәс үг һарһҗ авч күүндәһән уттхҗ үүр-мүдиннь тускар җиирәд сурхин кергт Бата кезәңк хальмг улсин авъяс, зокал, шинҗин тускар сурҗ өвгиг салвлв.
　　«Өндр уул деер һархла, седкл сергдг, өвгн күүнлә күүндхлә, ухан сергдг», — гиҗ Батан эклсн күүндән хөөч өвгнд таасгдҗана.
Минь эн ясна бийднь кесг шинҗ бәәнә,—гиҗ өвгн эклв,—чи меддвч? Меддг болхла, энүнә махинь мөлҗәд идчкәд, кемәлһҗ өглч! Кемәлһҗ эс чаддг күн махинь иддмн биш! — гиһәд өвгн Батан өмн хөөнә кемәл- һдг нурһ тәвчкәд, «боогдад эс бәәвч» гих бәәдлтә, ханцан шамлад, хоолан ясад, сеңкәҗ суув.
Бата өвгн хойрин күүндән зөвәр оралдата, марһата болад ирсинь сонсад, цуг бәәсәрн оньган өгч чиңнцхәв.
— Тиигхлә энтн зөвәр дашката хот кевтәмб? — гиҗ Бата өвгнлә хөкрлҗ келчкәд, нурһиг шүүрч авад хойр иртә тоңһргарн утлад идв.
　　Өөрнь зергләд суусн залу Батаг дораһар тохаһарн хатхад «бичә көндә!» гисн докъя өгв. Бата дораһур нүдән чирмчкәд, нурһиг мөлҗәд чиләһәд ирв.
Берәд, күүкд, баһчуд Бата өвгн хойриг селҗ хәләһәд, хоорндан шимлдәд бәәцхәнә.
　　—Не, болв, ода энүгитн яахмб? — гиҗ Бата нурһиг эркә хумха хойрарн өргҗ үзүлв.
—Кемәлһҗ өгтн! — гиҗ баһчуд дегц сурлдв.
　　—Махинь идхән медсн күн, ясинь яахинь эврән медҗәдг болхговч. Кемәлһҗ эс чаддг күн махинь иддмн биш гиҗ келлүсв! — гиҗ өвгн йодарх бәәдлтәһәр келв.
　　Бата өвгнә чирә хәләчкәд, өвгнә өмнк махта тәрлкин өөр кевтсн сөвән хавс авад кемәлһдг нурһна нуһрсна нүкнд орулҗ өргәд:
　　—Не, аав, «ундан өгсн күн, учринь суртн», — гиҗ өвгнәс күндлсн дууһар сурҗ инәв. Минь эн агчмд хотна хойр-һурвн залу орҗ ирәд, өвгнәс авн экләд цуһаралань цаһалад сууцхав.
　　Маңсиһәд суусн өвгнә манна деер нарна герл туссн мет, мусхлзҗ инәһәд:
　　—Хәләһит, эн күүг, арһлх бәәдлтә, баһчуд, сонстн! — гиҗ Бата тал өөрдәд, нурһна аран болһниг эргуләд, даран-даранднь хурһарн зааһад сурв.
　　—Энтн хөөнә хөрн дөрвн нурһна хөөт бийд, хөрвцг ясна деед бийд урһсн, йисн шинҗ бүрдсн, хош эрдни гидг ясн, — гиҗ Бата экләд өвгнә сурсн аран болһна һурвад сурврт кемәлһҗ хәрү өгәд; нуһрсна нүкн дотрк судцна нүкн күртл келәд өгв.
—	Хәлә, хәлә, арһта залу бәәҗ кевтәмч! Не, минь
эн түмн мөрн туруһан шавртал уга, урлан норһл уга ус уудг һәнг мөрни далан көвәд урһсн модн ямаран модн болхви? — гиҗ өвгн нуһрсна нүкнд шурһулһта хавс зааҗ товчлтч сурвр өгв.
　　—Эбә-эбә энтн, «һазад дала чалчаг цагт, һалвр зандн бура цагт, өлңгин захд урһсн өнчн ярһа модн болдмн», — гиҗ келәд Бата кемәлһдг нурһиг стол деер тәвәд, дәкәд сурх үг бәәнү? гих бәәдлтә, өвгн тал хәләҗ инәв.
　　—Пө, йоста гидг залу бәәҗч! Әрк кеҗ өгтн эн күүнд, цаһана өмскүл өмсктн! — гиҗ өвгн Батан һар атхв.
　　Цуһар Батад ханҗ шууглдв. Хуучна йосар Батан ээм деернь үзүртнь цаһан мөңг боосн альчур өмскүл гиҗ тәвцхәв.
Олнд амар келгддг зокъялмуд хав-хара биш меддг өвгн кесгәс нааран нег иигҗ чееҗән хаһлҗ, бахан ханһаҗ күүндхәр үүдәд, делврәд җе гиҗәсн бәәдлтә. Батаг икәр таасад, дахулҗ ирәд, өр цәәтл гилтә таарҗ күүндәд, кесг сенр соңсхвр болн Батан хәәҗ йовсн иньгүдиннь тууҗ мөрдәд гилтә келҗ өгв.
　　өвгнә келҗ өгсн туульсас «Долан миңһн наста, дууни герл хатта, нәәмн миңһн наста Намҗл гидг өвгнә туск» болн «Туг-түмн сүүлтә, түмн-җова җивртә Зууһан Увш нертә хо һалзн моһан» туск туульс Батад икәр таасгдв.
　　Бата тиигәд хойр-һурвн хонгт Манцин көвә эргәд, даалһвран күцәһәд, урн үгин, нәрн бичгин хань — зөөр зооцта байрта хәрҗ йовна.
　　Приютн селәнә барун өмн захар орҗ йовхла, улан хала деевртә углад кесн дөрвлҗн модн гер үзгдв. Эн гер Батад тоб болад одв.
　　—Минь эн гер саак 1936-гч җил Күч-көлснә Улан Туг орденәр ачлгдсн стахановец Дутов Алексейд колхоз бәрҗ өгсн гер болдг бәәдлтә, зогстн! — гиҗ Бата маши зогсав.
Ахрхн көк күлттә, цаһан үстә, цаһан сахлта махта
шар өвгн тосад һарч ирәд, зөвәр удан хәләҗәһәд:
　　—Ой, ой! Таньдг күүнә бәәдлтә. Айдҗа, кен биләч? Мин, мин, саак Бата! — гиҗ таняд Батата хоюрн теврлдәд үмслдв.
　　—Эмгн, күүкн, наартн! Саак маниг дахулҗ Москвад оддг бичкн Бата! — гиҗ эмгн күүкн хойран дуудв. — Шулун болдгар магазинд од, эн харһлт темдглх кергтә! — гиҗ күүкән гүүлгв.
　　—Не, иньг, ямаран бәәнәч? «Хойр уул биш, хойр күн харһна» гидг эн! — гиҗ Бата цаһан үстә өвгиг дәкн теврв.
　　—Ямаран болх билә, йир сән! Эмгн, авдран уудл, мини әмн сәкүл хадһлсн хазним һарһҗ ас, — гиҗ Алексей түүтхлзв.
　　Маштг шар эмгн инәмсәд, ик гидг хала һадрта модн авдр уудлад, эвкәд давхр-давхр цаасар ораһад хуучн булһар түңгрцгт дүрәтә хөрн долан җил уралан Хальмг республикин Деед Советин, Хальмг обкомин, Наркомзе-мин, района өгсн күндтә грамотс, улан орден һарһад өгв.
　　—Та, Алексей, пеньст һарх болҗ эс йовнт? Урднь депутат йовсн, негдгч стахановец, орденәр ачлгдсн, хаадг уга пеньст һарх йостат, — гиҗ Бата шар өвгиг күзүдҗ келв.
— Пеньст һарх цагнь болҗ одла. Зуг түүгән көөлдхш, — гиҗ Дутовин күүкн хәрү өгв.
　　—Тиигҗ болдви! Иим дала ач күргсн күн эркн биш ачта пеньс авх зөвтәт, — гиҗ Бата өргв.
　　Хөөннь ирсн бичгәр болхла, Дутов Батан селвг сонсад, цаасан йовулад, персональн пеньс авсн болҗ һарв...
Батан энкр иньг Коля сурһулян төгскәд, багш көдлҗ йовад, зеткрин шалтаһар әмәрн шордҗ. Буля Ута хойр бас әмд, менд, хоюрн ик номтнр болҗ.
Деер келгдсн цәәлһврәр Бата хол һазрт йовад хөрн җилин эргцд Москвад ирәд уга билә.   Аш сүүлднь ач иктә мана партин хөрдгч съездин хәәрәр цеврдәд хәру Москвад ирсн өдрән иигҗ бичлә:

...Москва теңгрт күрәд Мөнкрҗ улм сәәхрнә, Гижгтә күүкн болад һалвр зандар саглрна.
Солңһрсн ке бумбсарн Сиилүлҗ бийән кеерүлнә, Шур-сувсар өнглсн Шухмр алтар нартна.
Минь эн җирһлд Москвала әдл дүнгәһәд, Мини энкр багш Маасхлзҗ намаг тосв.
Орс арвс һарарн Оньчлҗ намаг теврв, Буурлтсн сахларн ширвәд Багшм энкрлҗ үмсв...

Эн күн һучн-дөчн җил уралан Батаг сурһҗ йовсн Хальмгин ачта профессор Борис Климентьевич Пашков. Ода доктор филологическ наук, зөвәр ик наста, Азин келн-әмтнә Институтд номта күн болҗ көдлҗәлә. Бата Москвад одх болһндан багшларн оч харһҗ мендинь меддмн.
Батаг бичәч болхднь үнн ухани сүв-селвгән өгч дасхҗ йовсн Батан ах — хальмг урн үгин нәрн бичгиг өр-гҗүлхин төлә әмән әрвлл уга шунҗ йовсн «Уршгта улан Манҗ» бичсн Манҗин Нимгр «Красный профессүрий» гидг институт чиләһәд, залу дүүвр насндан зуурдын шалтгар эңкр эврә һазрасн холҗла. Ду күүкн Байрха аваль Җула хойрнь Нимгрин һарсн, өссн һазрт йовна.
Батан түрүн дуран Цастата холвҗахд Саратовд Батата нег патьрт бәәһәд дурни шүлгүд бичҗәсн Көкәдән Мацг ода бас бичәч болсн деерән МВД-н подполковник болҗ амрчана.
Эн дегтрт Батата хамдан итклтә иньг-амрг болҗ седклән медлцҗ йовсн — хальмг урн үгин нәрн бичгин эрдмин төлә, хальмгин нернә төлә үнн седклән өгч чирмәҗ өргҗ йовсн Басңга Баатр олн җилд Москвад цергләд Батата хамдан бичәчнрин съездд орлцҗ йовла.
　　Баатрин бичсн дегртмүдинь барлҗ һарһад, терүгәрнь урн үгин нәрн бичгин бумб делдгдв. Хальмг государ-ственн драматическ театрт Баатрин нер өгәд, неринь мөңкрүлв.
　　Эн хойр дегтр эклҗ бичсн һашута цагас авн эндрк байрта «Бумбин ор» делдгч герлтә өдр күртл, мана ха-льмгин теегт маш ик җирһлин хүврлт болв. Зүүдн болсн сәәхн үзмҗс үзгднә, зүрк авлҗ зөргтә шин үрд үүднә.
Шин цаган дахад, шин дүүвр баһчуд ирәд, цааран давҗ амулң бәәдлин төвкнүн ду дуулҗ йовхинь, даңшата хаалһан давад ирсн «дууч шар хөөч» Батан дүрәс медгдҗәнә.
Ода кесгнь әмд, менд, саңсн күцлән күцәд сәәхн цагин җирһлд ирәд җирһҗ бәәхинь Бата эврән үзәд, харһад бахтҗ, байсҗ бас чигн хәрү бадмшҗ, дүүвр нас зүүж шинәс, шин дегтрмүд бичхән зәәдҗ, зүркни һалан хадһлҗ, жирһлин җидх давшҗ йовна. Ода чигн Батан шүрүнь хәрәд уга, шүүснь хагсад уга, шүднь мокад уга, шинәр, сенрәр бәәх күцлнь мөрәднә:
Шүлгинм жиннсн айс Шурдсн зүркд шинрүлх, Шур өнгтә хаврар Шуһу болһнд күнкнх!—
гиһәд дуулад чигн оркна. Баһ дүүвр цагтан баячудт заргдҗ, биилҗ, дуулҗ йовлав гиһәд ачнран чигн дасхна.
　　«Үкх гисн үксмн уга, үнгн девлт үкҗ» гисн хальмг олн-әмтнә келдг үлгүрин үндснь иигҗ үннд хүврв.

　　
