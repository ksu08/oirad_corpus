ӨНЧН БӨК 
Олн әмтн дөрлдәд, 
Онцрад, тасрад бәәнә. 
Хоорндан үүмҗ керлдәд, 
Хойр бөкиг белднә. 
Дала олн улсин 
Дорд өмн бийднь, 
Көк торһн көшгнь 
Көндлңнҗ сальк хавлв. 
Көр Инҗрин бөк 
Көшг һатц алхлзв. 
Шалвран һуйдан эвксн, 
Шалхһр махмуднь балхлзв. 
Элс атхҗ цацад, 
Элкән ниткрҗ адрв. 
Нудрмарн ольҗ саҗад, 
Нудрҗ һазр хадрв. 
Тус өмн бийднь 
Тушад сөөҗ орксн, 
Мөрәд өгхәр һарһсн 
Мөрн арнзл цуурдв. 
Эн мөрнә өөр 
Эңдән сәәчүд цуглрв. 
Өнчн булг хариг 
Өврҗ, шинҗлҗ баглрв. 
Деед үзгин баг 
Делскҗ көшг көдрв. 
Дөрлдх бөкән хавсрҗ, 
Дөрвдәхн бас бедрв. 
Көк цаһан хойр 
Көшгүд дүсәд өөрдв. 
Хаҗуднь дахсн улс 
Хавсрад, аарглад ирв. 
Мөрнә хойр бийд 
Мөткәлдҗ эдн тулв. 
Әдсин Дәәвд нойн 
Әәлтхлин үгән келв: 
- Эн хойр көшг 
Эндрин байрт сәрвкх. 
Күүчәд, тасчад оркм, 
Күчтә маңһсмуд бәрлдх. 
Үрст боссн бөкнр 
Үрдин эркн болх. 
Уңгин өшән угаһан 
Ууднь авч тоолх. 
Өнр хойр отг 
Оньдин ата булалдх. 
Нег-негән дорацултлан 
Нерән эс алдх. 
Хойр бөк биш 
Хойр отг босв. 
Эднә күцлинь көөхәр 
Эмәлтә мөрн тосв. 
Мана төриг эвдхәр, 
Маңһс бөкнриг көөдхәр 
Чидл уга нохас 
Чирдәлдәд босхар седнә. 
Отгин нерн уга 
Нутгин һанц күмиг 
Өнр эн байриннь 
Өөгүрнь ишкүлхмн биш … 
Өөрнь бедрҗ бәәсн 
Өнчн бөк медв. 
Үзлтә, нүцкн цогцарн 
Үкс алхад одв … 
- Олн нутгин цуһаран, 
Орн хар ястнрин 
Ицгтә нерн деерәс 
Инҗрин бөклә ноолднав. 
Инҗрин бөклә ноолдхар 
Ирсн тавтан күрнәв. 
Нутгин адг көвү дутаҗ, 
Отгин өнр нер һутаҗ, 
Торһдиннь көвүнәс хорҗ, 
Торһн көшгтән орҗ, 
Ноолдхн угаһар бәәхий? 
Нанас, чавас, әәхий? 
Нааран һарч ир! 
Нанд һаран өг! 
Чамаг эс диилхлә, 
Намаг олн цааҗлг!.. 
Иигҗ келн, гүүһәд, 
Инҗрин бөкин көшгиг 
Хойр талнь зааһад, 
Хордҗ, ташалдҗ зогсв. 
Ичр эрк деерәс 
Инҗрин бөк урньҗ ольв. 
Өнр сәәчүдин нернәс 
Өнчн бөклә ноолдх болв. 
Хәврһднь бәәсн Инҗр 
Хәәкрҗ, сүрә өгв. 
Бөкән буульҗ магтад, 
Өкән тоолҗ дөгв: 
- Ташаһинь хамхлҗ күүчәд, 
Тавгинь цәәлһҗ цок! 
Һолцхр цогцинь күүчәд, 
Һолнь тасртл ач! 
" Үкәд одхла, яахв, 
Үрәд одхийв " , - гиҗ 
Яһмҗ бичә әәһич, 
Ялынь би өгнәв. 
Эгл энүнә әмн 
Негл үкр болх, 
Махсч ирдгинь үзүл, 
Маңнаһарнь һазр мөргүл … 
Хойр бөк ирв, 
Хоорндан эргҗ шүүрлдв. 
Элкдҗ күчләд угзрв, 
Ээм-даларн нүрлдв … 
- Шүрүсн бөкин тохмлч, 
Шүүҗ бийәрн күчлич! 
Эргәд, хүрүләд саҗич! 
Элкәрнь һазр дахулыч! 
Төрүц юмнас бичә сүрд, 
Төгәлң эргәд ачхан - чад! 
Нертә тохман дурд, 
Нурһинь һазрла хад!.. 
Өвгнә келсн үг 
Өнр ицгтәд - дәвлднә. 
Эн хойр саҗлдад, 
Энд-тендән тәвлднә. 
Һарарн тулҗ түлклдәд, 
Һазрла наалдад кевтнә. 
Эрчмнәд, хатурҗ авлдад, 
Ээмәрн нүрҗ девтнә. 
Инҗрин бөк сенкәчкәд, 
Ик цогцан холькна. 
Өрчднь нудрман шахчкад, 
Өндәҗ, күчлҗ түлкнә. 
Тиигҗ йовад хоюрн 
Тиирчҗ үкс босна. 
Адһҗ хоюрн татлдна, 
Ард-өмнән хайлдна. 
Темтрүләд, Өнчн бөк 
Теврҗ авад эргнә. 
Инҗрин бөкиг сарсалһад, 
Ики деерән өргнә. 
Толһа деерәсн буулһад, 
Тоһшрулҗ һазрла хадна. 
Дәкн татҗ көлврүләд, 
Даларнь цәәлһҗ ташна.