“Үкх гисн үксн уга, үнгн девлт үкҗ”
Негдгч бөлг
Һарсн герин чинр
Өргн көк теегин шавшсн ноһана өңгнь хүврәд, бүрүлин гегә дахҗ үүмнлдг бүчрмүднь бүргәд, делгчксн барта шар цоохр кевс мет эрәтрнә. Бавилсн савһр көк беткс заагас шаһалдҗ чимглдг бадм цецгәсинь эрт урһаснаннь намчнь билрәд, өңгнь цөлдәд ирҗ.
Оратҗ урһсн цецгәснь – ода мана селгән ирн кевтә олн зүсн өвснә бүчрмүд заагар меклән нүдн болҗ бүлтәлднә.
Хаврин хар бальчг халун нарнд хатад шавр болад шаврасн үүрәд шора болҗ бүргнә.
Хамг олн хорха, меклә хумстнь ичәндән орхларн, эдлвр кех: өвснә бүр буудя, девскр кех гөлмн ноһа зөөлдҗ бигшлднә.
Хая-хая ик хар шовуд халунд ээврлсн зурмд гетәд, харвад нислдснь үзгднә.
Эн тег өнр-өргн болв чигн, саглрсн сәәхн тәрмр модар ховр, метглзсн – булг усар хатяр. Төгәлңдән тиньгр у тег, теңгс мет налаҗ уняртад күҗ мет каңкна.
Эргүләд энд-тендән харвхнь, сала-судлмудын белчрәр, һолын булңгудар, сальк өрәд, толһаһан һазрла наалдулчксн идшлҗ йовх үкрмүд, эргин сүүдрәр шооһад (баглрад) әңкллдәд зогссн хөд үзгднә.
Теегин зо талас худгур орсн җим хаалһар тиирңнәд хатрлдсн мөрд түрглднә.
Күрилдсн чагчм эргстә. Амар усн уга, худг уста Эргнин җирн зурһан шиирин (шилән) негн – Оватин һол сала-судлмудан судцд мет сарсалһад делчксн, зуни шуугсн халун хү салькнд саалтг болад харлад уняртна.
Көнтргн болсн көк цоңхс деернь һарад хәләхлә: ца зо деерәһүрнь уулас гүүсн дольган мет, хотхр, монцхр, сала-судлмудынь дамҗн-дамҗн һәрәдсн җирлһн җирс-җирс гинә.
Цань зөвәр хол зо деер бәәх һурвн ик хар толһас, тер җирлһнә дольганд совр-совр гиһәд хатрҗ йовх эмгнә халмгин зала болҗ сегсхлзнә.
Өмн ар хойр ташуһиннь нимтр цаһан өвсн, салькна аю дахад, суһлмр торһн утцн мет нәәхлҗ һаңхна. Холас хәләсн күүнд: киитн хар салькнд, көвәһән цокад дольгалҗах, көк теңгсин көөстсн усна  дольган мет цәс-цәс гиҗ дәәвлснь үзгднә.
Һолын өмн амнднь “Чонын царңд” бүүрлсн, өмнән нег ик цаһан гертә зөвәр ик хотн бәәнә. Дорагшанднь һол урудулад хәләхлә зөвәр тедүкнд, орс селәнә темснә модд, өндр эрстә шавр гермүд җирлһнд: негнь хойр болад, хойрнь һурвн болад күриҗ үзгднә.
Нарн асхн үд кецәһәд оч. Үүлн уга мелткр көк теңгрәс, өңгтә шар нарн ца-цааһан цонаҗ хәәрнә. Дорагшанднь нарн һарх үзгин теңгр-һазр хойрин ниилврүр хәләхлә, көөгтәд му өңг һарад бәәнә.
Ирвлзсн халун салькн зүн өмн биясн үләһәд, өңгнь цөлдәд ирсн өвсиг хурлзулад, хуухлад, шарлад шарлҗн болад ирсн туула хамхулмудиг сөңгләд нискәһәд бәәнә.
Һазрин элсн-шора халад, өгрҗәх өвснә ур деегшән һарад, халун киитн хойр авлцад хү салькн болад иигтә утцн мет дуһрна.
Эн өмн үзгдсн хотна зүн ар захин бичкн хар гериг хү дәврәд, хотн дунд сальк ядҗасн көвкр шар тоос оһтрһуд күргҗ һанзһрулад оркв. Гер дотркиг будңһрулад, хамг ааһ, шанһ, хәәсиг шораһар бүрәд, арсн-көрсн, хәәснә бүркәс хәргүләд, салврха хар гериг шигҗңнүләд, барун талагшанднь далҗилһәд, давад дуһрад йовад одв.
- Дәрк-дәрк, ээҗ-аав мини! Авч одв, — гиһәд, хү салькнд нульмад, гүүҗ һарад, даб-даб гиһәд делсҗәсн ар дееврин дәвүр хошлң бүчиг татад, герин өргн бүсәс бон бәәҗ герин эзн Цаһан келв.
Эн шатад одн гиҗәх һаңла һалв болсн салькн юмб? Эн йосн соляд, коммун-домун болна гихлә цаг чигн хүврҗәх кевтә!—гиһәд, ду һара йовҗ гериннь бүс татад, делсҗәсн туурһин хорма дарулад, һас цокад чигтх татад оркв.
Тер дотр цаһан буурл өвгн (өвк), герин эзн номһн шар залу орс селә орад көдлмш хәәһәд, муурад ирсн бәэдлтә, барун биидк, өвгнә маштг орн деер өвгнлә ю-бис күүңдәд кецәлдәд кевтнә.
Ам-хамрнь шора-тоосн болҗ одсн бичкн көвүн күүкн хойр өвгнə өөр һазр эрəләд наадад сууцхана.
Зүн биидк Муузран орн деер арв һарсн наста Бата кевүн хуучн хар шалвриннь нег шуңһрцгинь тәкмдән күргәд эвкчксн, нег көлән термин нүкнд шурһулчксн, коосин дорагшан кеһәд делгчксн, хуучн девлин көрсн деер чүүкл сах эрчмнәд кевтнә.
Цаһан һазаһас орҗ ирәд, һал деер буслҗасн хәәснә бүркәс авад –  наалдсн шораһинь үләһәд унһачкад, зүн биидк таг (тәвц) деерәс шанһ авад, цәәһəн самрад, үсләд болһв. Цаһан һаза дала көдлмш кечксн, йир ик уурта бәәнә.
- Деерəн сүүдр кеҗәсн герән салькнд уна йовтл, генәртə ген-һон уга суудг юмсудв эдн! — гиһәд, муурад ирсн залу Муузрад болн цуһараднь ууртаһар келнә.
Көгшн буурл өвгн, «энүнәс хуурхла болх» гисн кев-то, өерән наачасн кевүн күүкн хойрин ам-хамринь арчад әәтрлв. Цаһан уурлхларн күүкдән цокдг заңта, тегәд чигн өвгн күүкдпг Цаһанас зааглҗ әәтрүлҗәнә.
Цаһан цәәһән һарһад, шааринь шүүһәд дуусчкад, сана авсн кевтə, адһад һалин көвəд кевтсн чимкүр шүүрч авад, һалин улан хогас нег бийнь өгрəд бəəсн, үкрин нүдн чиңгә нүктә, ааһин амншң аһута һуйр һарһад авб. Тер һуйран зүн биид термин толһад өлгəтə бәәсн аадмгин түңгрцгт хойр-һурв шудрад арччкад, һалын көвəд кевтсн көөтə ишкə бəрүл деер хайчкад, зүн бийдк чигәнә суулһин өмн шорад хутхлдад кевтсн хуучн шалһин ирəр кесн өргн балг авад, һалын көвəд кевтсн өрәл ширдгин захд арчад, одак һуйран барун өвдг деерән тәвəд хував.
«Ода энүг кудү әнг кесə?» — гисн бəəдл һарад уха туңһав:
- Өцклдүр Ядмин эцкинд өдрин дуусн түүдг түүдглҗ өгəд, сурҗ авлав. Эн һə болсн салькн гиһəд, гүүһə йовҗ, шатачкув. Идхəн медцхəнə, татад авад оркхла яһдв эдн! — гиһәд, зөвəр хүүкрдəд оркв.
Орн деер гедргəн кевтсн Бата, бергəн уурлҗахинь медчкәд, босад, ааһс үкүгәс авад, агч модар кесн дееҗинь цөгцд дееж өргүлв. Бата бергнәсн əəҗəх бəəдлтә. Аавиннь зүн ээминь түшəд, барун һариннь хумха хурһан зууһад, барун колиннь эркəһəр шора тееһәд, хая-хая нусан татад зогсв. Хуван гиж дамшад бəəсн Цаһан агч ааһин чиңгə һуйран нәр-нәрәр хуваһад күргв.
Цаһан Муузрад цə кеж өгчəһəд:
- Батаһан Ядмин эцкинд бəəлһхмн кевтə энтн. Эн теңгрин шатсн халунд малас усн һардган уурчана! Өрүнә Батаг Ядмин эцкинд одад ташмр ташлцад, нөкд бол гиләв, аанан-саак хар хəəсəн хəлəһəд, одсн уга. Одад нөкд болсн болхла, ядхдан цадтлан хөөрмг уух билəч. Эврəн өдрин дуусн үкн-тасрн көдлəд олсн һуйрасн өгəд бәəш угав. Тек болсн залус, эврəн олад идцхəтн! - гиҺәд, Батад нег хурһн чиңгә һуйр өгв.
Эн уг чамаг амраш уга болв гисн бәәдл һарад, буурл өвгн:
- Дееҗəн ав, — гиһәд Батад ааһасн нег хуһлцн һуйр һарһад өгв. Эркəр өссн отхн көвүндән эцк болн ахнь басл дурта, зуг экин орчд эк болсн ах бергнә зүркн хату болвчн өр җөөлн.
Цаһана йодарад келҗәсн үгинь цугтнь соңсчкад, Муузра хоолан ясад:
- Батаг бичкн гиҗ эс өөхлә, Ноонинд бәәлһхмн кевтә. Нег иим хө хәрүлһх көвү хәәҗәдгҗ гиҗ соңслав, — гиһәд, шарлҗ хуһлҗ авад, шүдән шигшлв.
Цаһан Муузраг күцц келүлл уга:
- Бичкн болх билә эн! Даң яһад бичкнәр йовад йовхмб? Иим көвүд йовадл йовцханахн, — гиһәд цәкәд оркв.
- Бәл уга, даң гертән бәәһәд бәәхмн биш, — гиҗ өвгн дахулҗ өгв. — Ноонинхн бичкн күүкдт му болхн уга, тедн яһв чигн иим бичкн күүкдтә улслхн, — гиҗ келсн өвгн, буурл сахлан ясад, һалын көвәд бәәсн һанзан шүүрәд авв.
- Тиим, үүнлә әдл көвүд заргдад йовнахн. Гернь өөрхн. Дәкәд Батаг бәәхлә, эднтн хара бәәхн уга. Бәәснәс күртәдл бәәдмн, — гиҗ келн Цаһан хәәсән хурав.
- Өөһин өөрк ө, көөһин өөрк кө гиһәд, кишгтә улст бәәхлә, му болхн уга. Үкрин үсн, хуучн-сәәчн, толһа-турунднь күртснә бийнь ямаран. Дәкәд бидн эднәдтн нег бүкл цә өртәвидн, тенүгән чигн даңцах, — гиҗ Цаһан сана авсмн кевтә, хәрү эргҗ келв.
- Юн тиим үүрмг юм тооцад бәәх билә. Одахн Муузра өңгәр худгинь малтад егчквш. Чи долан алд арһмҗинь томҗ өгвч, эн хамгиг эс медх билү? — гиж өвгн үнн цаһан седкләрн келн, болв аврлт угал улс гиҗ дотран санв.
«Ода йир яһнат, тана дурн» гисн бәәдл һарад, Бата дораһур гилң-гилң гиһәд, әәрстә нег көлән көл деерән тәвәд, ор түшәд, кецәлдәд зогсҗана.
Керсү көвүн эн мана күүндәнә аюһинь ава бәәдг болх гиһәд, өвгн Батаһур хәлән, санань зовад одв.
- Алькв наарлч! — гиҗ   дуудҗ  авад, толһаһинь иләд, үсинь әрəд хәләжәһəд, Цаһан тал нүднәннь булңгар хәлән:
- Цаһан! Эн көвүнə киилг, шалвринь нег уһаһад өгич. Җе гиһəд, кир-даг болад бəəҗ. Толһаннь хагт тәрә тәрҗ болхмн, — гиҗ келчкәд: «экин седкл үрнд, урнә седкл көдәд» гидг үлгүр сананд орв. Экчн бәәсн болхла, йир ямаран түрү болвчн чамаг иим киртә-хурта бәәлһкн уга билә гиҗ ухалв.
- Ода уһаҗ өгнәв, арһс авч ирәд, ус халулчк, — гиҗ Цаһан Батаг уснд илгәв. Минь одал мини келсәр болн гиҗәх кевтә гиҗ дотран санв.
- Не, йов, бергндән ус халулҗ өг. Ноонинд бәәх хөөч, әвртә залу энтн, — гиһәд нам керүл-цүүгән угаһар кирән уһалһҗ автха гиһәд, аавнь магтад тәвәд оркв.
Бата хойр суулһдан, хө услҗасн Дорҗин заңһта худгас ус дүүргҗ авад, әрә дааһад, чирдһлзәд күрәд ирв.
Бергндән киилг, шалвран тәәлж өгәд, усан халулад толһаһан уһалһҗ авад, аавурн эрклж өөрдв.
- Не, иигәд кун болад бәәнә гидг эн, — гиҗ нүл уга цаһан буурл аавнь, нурһинь илн бәәж, таалж келв.
- Аав, Бата Ядмин эцкинд кезәһәс авн бәәхмб? - гиж Цаһан шамдж сурв.
Нег бәәх болсн хөөн, өңгəр наг урəһəд яахв,- гиҗ барун биидк маштг орн деер буршмган хатхж суусн Муузра зөвшәрҗ келв.
- Та маңһдуртан Батаг дахулад күргчктн. Күүнә герт бәәҗ узҗәсн биш, нам башрдад, ю-кү келхән медхн уга, — гиж Цаһан эдниг зөвшәлсн деернь эврәннь сед-нороп цуцлшг угаи эркд шамдж келв.
Тиигл уга яахм билә, «хар нүднәс күмсг һаза» гиһәд, кедү таньдг-үздг болвчн, хар ястнриг һазаладл бәәдмн, — гиҗ өвгн сахлан имрн бәәҗ келв.
Баячудт заргдн гиҗ шүүснь хатад бәәсн өнгн баячуд яһҗ күүнә шүүс, шигдәч мет, шимдгинь медҗәнә. Олн үрдин сүл отхн көвүһән, медә бәәҗ, баячудт шимүлхд өвгн дурта биш. Болв өвгнд арһ уга: дав-деер күүнд бәәлһхмн биш гиһәд келхлә, энүг зарулҗ олврарнь бүлдән дөң кехәр седҗәх Цаһанд таасгдшго.
- Нохан амнд орсн шаһа бүтн һардмн биш, — гиҗ өвгн соңсхҗ келв. Тер келсинь күн нам төртән авсн уга.
Тиигәд эн бүлин күүндән төгсәд, Батаг Ноонинд бәәлһхх болҗ шиидәд маңһдуртнь Муузра Батаг Ноонинд күргх болв.
Минь эн өдр күүндәнә хөөн, Цаһан негл чик седкләр җөөлн нүдәр хәләҗ Батад өр өвдҗ келв:
- Не, иигәд залу болад бәәнә гидг эн. Һарчн һанзһд күрәд, көлчн дөрәд күрнә гидгнь эн. Герчн өөрхн, өрүн-асхнд ирәд ора-һара бәәхч. Чамла әдл көвүд күүнд заргдад гер-бүлдән дөң-нөкд болад, бийән хувцлад йовнахн, теднәс дор болх билч. Ахнрчн бәәнә, бидн бәәнәвдн, хая-хая селвәд чигн бәәхвдн, — гиһәд эвлҗ келәд, нег ик сеңсн ээдмг ээдрүлҗ өгәд, нег цәәһә тос ээдмгтнь тәвҗ өгв.
Тедүкн күрдиннь өмн эркән татад суусн өвгнд: иим баһ-дүүвр цагтан күүнә хө хәрүлҗ йовад, ишклң, хөөрмгин маңһарт диинрәд, хаврин халун нарнд диилгдәд, җөөлң көк ноһан деер, дуг гиһәд унтад оддгнь сангдв. Эргүлҗәсн эркән эвкәд күрдиннь догт өлгчкәд Батаг дуудҗ авад:
- Кеер йовсн күн саг-серггәр йовдмн. Кеер йовсн күүнд юн болвчн үзгддмн. Чон, ноха тергүтнәс саглҗ һазрин өндринь бәрҗ йовдмн. Гүн һол, саласар орхларн хәәкрәд, ишкрәд әәһән өгәд ордмн. Будта бүркг өдрт хәләҗ йовсн хөөнәсн холд заагрдмн биш. Хаврин халун өдрт хөд хурһлсн цагт хөөнәннь арднь дахад, хотхр зуух һазр негҗәд сәәнәр хәләҗ йовх кергтә. Тер юңгад гихлә, бичкн хурһд, ямана ишкс хотхр, зуух бәрҗ нааддмн, тенүндән авлгдад нарнд диинрәд экәсн салад үлдҗ оддмн, — гиһәд кесг дамшсн селвгән өгчкәд, «көөрк, теңгрин шалтг ярвг уга менд амулң йовтха!» — гиҗ дотран зальврв.
Цал буурл сахлта цаһан өвгн, сард һурв мацглдг билә. Сарин 8, 15, 30 — һурвн өдр. Мацглдг өдрән өрүн гү тәвх кемд «үд авна» гиһәд тавгт эс гиҗ тәрлкд шар тоснд һуйр нүдәд идчкәд, маңһдур өрүн күртлнь цәәһәр дамҗг авад бәәдг бәәсмн. Маңһдур өрүн мацган тәәлтлән әмтә юм алх, хар санх йосн уга — килнц болх. Тер өдрән оньдин маань умшдмн.
Ик шар цоохр күрдиннь ут зег бүчиг барун һариннь дунд хурһнд өлгчкәд, эркә хумха хойрарн эркән эргүләд, өдрин дуусн дуулад маань умшдг билә.
Отхн көвүнь Бата аавиннь өөр чөкләд суучкад өвгиг дахад «Миңһн зеевә» дуулна. Тер миңһн зеевән үгмүдинь Бата биш, өвгн, нам гелңгүдин бийснь меддмн биш. Тернь төвд келәр бичсн ном, тенүгиг давтад, умшад бәәхлә килнцәс хөөһдмн гиҗ гелңгүд, ламнр әмт меклдг бәәсмн. Тернь иим үгмүдтә билә:
Миңһн зеевә
Деерчн җаңһрин зег.
Эрмбә, чембә,
Һумба, җембә яң.
Яң, һанҗан кеевән,
Зууҗн зуңква.
Йол, уузон кеевән,
Шолва-шолван дег.
Деер гермбед, чембә,
Һумба, җембә яң...
Иигәд дуулад күрдән эргүлдг билә. Күрдиг төгәлүләд таңһл-төвд келәр бичгдсн үзгүд бәәдг билә. Энүг ол эргүлсн күн хөөт төрлдән, таралңгин орнд төрх, эн насндан кишгтә-буйнта күн болх гиҗ гелңгүд цәәлһдгиг өвгн сән меднә. Тегәд Батаг керәкшән һарһад йовулхиннь өмн яахв гихләрн, эн бас тус болвза гиҗ Батад дасхсмн. Бата баһасн авн иим тууль, келвр соңсхдан дегд дурта билә. Цаһана келҗ өгсн «Ярл уга гүүдг, ясн долда харта, мөңк төмр чилдң баатр» гидг тууль дасҗ авхин кергт Цаһана өврт кесг оч хонсн болдг. Бата «Миңһн зеевә» дасҗ авсан аавдан келҗ өгхләнь Цаһан Батаг бууляд, магтад, эндр мини өврт хонхлачн би чамд: «Буурхн буурл Һалзнта Богд Аршин гегән», «Арҗ-Бурҗ хан», «Хаср-Баср нохата, хала шоңхр шовута xaана түшмл көвүн», «Цецн бер» гидг туульс келҗ өгнәв,— гиҗ өкәрлҗ келдмн.
- He, маңһдур хөөч болад йовн гиҗәх күн эндр бергнәннь өврт хонад йов. Тиим сәәхн туульс келҗ өгн гиһә бәәтл. Тенүгичн дасад авччкла цагтан кергтә болдмн. Кезәнә маниг баһд, мал мансн цагт сө ахрдххар тууль келдг улс дуудулҗ авад цә чанҗ өгәд, булмг кеҗ өгәд тоодг билә. Сән келмрч улсиг зәәсңгин бийснь дуудулҗ авхулад, олн хурсн хәр улсин чирәд келүләд, мөрәләд, магтад тәвдг билә, — гив.
Цаһан ю-кү ахулад, аавиннь оринь ясад унтулчкад, зүн биидк Муузран орна өмн хуучн ширдгән делгәд, буулһмр сәрсн һадрта түнтг дерән тәвҗ авад, Батаг өврләд орндан орв.
Гер дотр ә-чимән уга. Хая-хая хотна захд түргсн мөрнә ә соңсгдна. Аав маштг орн деерән сүркләд, унтад одв. Муузра унтсн угань медгдхш, хая-хая эргәд, дуһрад, бийән мааҗснь соңсгдна.
- Нанд туулян кезә келнәт? — гиһәд, Бата бергән күзүдәд, шиврлгиннь товч бәрҗ наадад эрклв.
Цаһан даранднь хойр ут тууль келчкәд, Батаг унтҗ одсн болх гиһәд, кел деерән хайчксн хуучн бумаз хувцан тач авад, Батан нурһн деер арһул тәвәд бүңнв.
- Би унтад угав. «Хаср-Баср нохата, хала шоцхр шовута» гисн тууль йир сән бәәҗ, дәкәд одак «Цецн бер» гисән келҗ өгтн. Маңһдур би Ноонинд одад хө хәрүлхләрн, кесгтән иим сәәхн тууль соңсхн угав.
- Чи мини келсиг тодлҗ аввч? — гив.
Би цуһараһинь меднәв. Та эн туульсан үвләһә Зуңһру, Дорҗ, Басң һурвн манад ирҗ хонхт келлүст. Би тиигхт зәрминь тодлад авчклав. Ода «Цецн бер» гидг туулитн соңсчкад, тер аавла әдл сурҗңнад унтнав, келтн! — гиһәд, Бата Цаһан бергнәннь толһаһинь иләд, токугинь тач авад, амндан авад наадад эркләд кевтв.
Унтулхар бәәсн Цаһан улм Батад санань зовад «Цецн бер» гидг туулян эклв:
- Кезәнә бәәҗ. Тентл хаана нутг Энтл хаана нутг гиҗ хойр нутг бәәҗ. Тентл хаана нутгнь ик байн, баатрмуднь олн, алач-махч. ''Талдан хаана нутгуд дәәләд-даҗрад бәәхләрн амрад бәәдг. Байндан бәәҗ ядад, баатртан тесҗ чадад: күзүн күрхән хазад, көл күрхән ишкләд бәәдг болна.
Наадк Энтл хаана нутгнь болхла: «Эвдрләс цусн һардг, эвәс тосн һардг» гиһәд, эвәр, төвкнүн, олн-әмт даҗрл уга, эрдм-медрл делгрүлхән хәәдг, цецн ухата улснь олн, цаһан санатаһар бәәдг цеб гисн нутг бәәҗ.
Тентл хаана нутг дәәлдхәр седәд кедү элчән илгән чигн, Энтл хаана нутгин цецн ухата улс урн-сәәхн келәрн келәд, эвтән орулад авчкад, дәәллдл уга бәәһәд бәәдг болна. Тентл хаанахн Энтл хаанаг дәәләд, һазр-усинь, мал-геринь эврәһән кеһәд авхинь гиһәд санчкхларн: хоолднь хот орл уга, орнь өвр-шөвг болад унтл-кевтл уга бәәнә.
Тентл хан цуг алвтыннь түшмлмүдән, цецн-ухата улсан цуглулҗ авад хүүв кенә:
- Не, Энтл хаанахн дәәлдҗ өгшго болв. Ода яһад болв чигн теднә цецн улсинь боом ухата әәль, мек, эв-арһ хәәтн гиҗ хан закдг болна. Теднә цецн ухата улснь долан долан дөчн йисн хонгтан хүүвлҗ-хүүвлҗ Энтл хаана цецн ухата улсиг иим арһар шүүҗ болх гиҗ хаандан соңсхана:
Негдгч марһань: мел йилһҗ болшго әдл зүстә, әдл урһцта һурвк алг мөрд илгәхмн. Эн һурвн мернәс алькнь экнь, алькнь унһинь йилһҗ эс өгхләтн, бидн дәәһәр дәврнәвидн гихмн.
Хойрдгч марһань: утарн, урһцарн, бүдүнәрн мел йилһҗ болшго әдл хойр шар толһата моһа илгәхмн. Эн хойр моһан алькнь эр, алькнь эмннь эс медхләтн, бидн дәәһәр дәврнәвидн гихмн. 
Һурвдгч марһань: ә угаһар дөрвлҗлҗ зорад дошилһәд орксн дөрвн шана, дөрвн хаҗунь мел әдл зандн мод илгәхмн. Эн дөрвлҗн модна алькнь орань, алькнь йозуринь йилһҗ эс өгхләтн, бидн дәәһәр дәврнәвидн гихмн гиҗ шииднә. Дөрвдгч марһань: наснь цацу (җирәд наста) һурвн өвг илгәхмн. Негдгч өвгнәннь — үснь цаһан, сахлнь хар. Хойрдгч өвгнәннь — сахлнь цаһан, үснь хар. Һурвдгч өвгнәннь — сахл чигн уга, үсн чигн уга җулһдг болна.
Энтл хаанас эн һурвн наснь цацу өвгдиг яһад заяч иигәд заясинь медҗ эс чадхлатн дәәһәр дәврәд, үрнь-тәрнь кеһәд, түүмрдәд үмсинь салькнд нискчкнәвидн келхмн, — гиҗ шииднә.
Тентл хан, эн дөрвн шинҗ меддг күн Энтл хаанад хама бәәх билә гиһәд, һолһаһан хаһртл һош-һош инәһәд йовдңнад бәәнә.
Әдл Һурвн алг мөр олж авад: — Эн һурвн алг мөрнәс алькнь экнь, алькнь унһинь медҗ эс илгәхләтн, бидн дәәһәр дәврнәвидн, — гиһәд, һурвн мөрнә сүүлднь бичг бичәд, бооһад элчән илгәнә.
Энтл хан цуг цецн ухата улсан цуглулҗ авад: — Не, алвтм ценн ухата эс билт. Эн һурвн мөрнәс алькнь экнь, алькнь унһинь эс йилһҗ илгәхлә, Тентл хаанахн дәәһәр дәврн гиҗәнә. Арһ олн танд, — гичкәд ууляд-урсад бәәнә.
Нег чигн күн йилһҗ медҗ чадхш. Хан цуг алвтран төгәлцднь зар тәвнә, күн медхш.
Хаана цахрин угатя хар өвгн гертән ирчкәд, хот идл уга хооран унн гиҗ гиҗгиннь арсан шулвлад, өмәрән унн гиҗ маңнаннь арсан шулвлад бәәдг болна. Тиигәд кесг хонад орксн цагтнь му бернь асхн сав-саңхан хурачкад:
- Аав, юн болад одв, юңгад иигәд ууляд бәәнәт? — болна.
- Хәәмнь, кукн мини. Тентл хаанахн мана хаанд һурвн йилһҗ болш уга әдл алг мөрд илгәҗ. Эднәс алькнь экнь, алькнь унһинь эс медхләтн, бндн дәәһәр дәврнәвидн гиҗ бичҗ. Хәәрн алвтм, хәәрн орн-нутгм, күүнд дәәлүләд мухлалгдн гиҗәнә, — гиһәд өвгн экәрәгән авл уга ууляд унад бәәнә.
- Аав, юңгад иигтлән зовад бәәнәт! Тенүгитн медхәс амр юмн угала, — гиҗ бер келнә.
- Уга! Чи биш, чамас болх, бүкл алвтын цецн ухата улс кесг хонгтан йилһҗ, медҗ чадҗана, ода һурвн хонг үлдв, — гиһәд чишкәд ууләд бәәнә.
- Аав, болһатн! Һурвн хонг үлдсн болхла, хаанд зәңгләд одад иигҗ келтн, — гиҗ бер ааван эвлнә.
- Юн гиһәд?! — гиҗ өвгн хәәкрнә.
- Тер һурвн алг мөрдиг 4-5 хонгт харһнултн. Тегәд ут тевшт суль делгүднь кечкәд, һурвлаһинь зерглүләд сульд орултн. Һурвлаһинь тус өмннь һарад оньһад хәләтн. Теднәс негнь, бийнь аман суляр дүүргҗ авчкал, өөрән зерглҗәснә негнүрнь эрк биш урларн тенүнәр түлкх. Тер түлкснь экнь, наадкнь унһнь гиһәд бичүләд йовулчкхм, — гиҗ бер келнә.
- Тернь чигн орта, — гиһәд, өвгн өрун өрлә хаанад ирәд: — Би тер нәрн шинҗнтн тәәлхв, — гиҗ зәңглнә. Юм ядҗасн хан өвгиг дуудулна. Өвгн берин келсәр кеһәд бичг бичүләд, сүүлднь боолһад йовулад оркна Тернь чик болҗ һарна.
Тентл хаанахн хойрдгч марһа, йилһж болш уга хойр шар толһата моһа илгәнә.
Энтл хан саак кевтән цуг алвтыннь цецн ухата улс цуглулна. Күн йилһҗ чадхш. Хан саак өвгнд шулун болдгар һурвн мөрнд татсн тачанк илгәнә. Өвгиг залад авад ирнә. Өвгн йилһҗ чалхш. Долан хонгтан ээрәд оркна, өвгн йилһҗ чадхш.
- Урдкинь йилһҗ чадсн күн, энүгинь яһад эс йилһҗ медҗ чаднач? Чи йилһҗ чадхмч. Чамаг эс йилһҗ медхләчн цааҗла харһулнав, — болад хан ик гидгәр цухлдна.
- Хан зергәс, би хәрәд уха ухалнав, — болҗ өвгн сурна.
- Не, йов! Һурвн хонгин дунд ирҗ эс йилһхләчн нурһнасчн һурвн сур авнав, — гинә.
Өвгн хәрҗ ирәд саак кевтән гедргән унад, гиҗгиннь арс шулвлад, өмәрән унад, маңнаннъ арс шулвлад бәәнә.
- Аав, юн болад одв? — гиҗ бер саак кевтән сурна.
- Хәәмнь минь, саак Тентл хаанахн мана хаанд мел әдл хойр шар толһата моһа илгәҗ, алькнь эр, алькнь эминь медҗ өгтн гиҗ. Күн медҗ бәәхш. Ода һурвн хонг үлдв. Нутгим бидн дәәләд авч одн гиҗәнә. Кукн, хәәмнь мини, арһл, — гиҗ берәсн сурна.
- Аав, юнгад иигтлән зовад бәәнәт! Тертн медхд юмн уга гинә.
- Кел, кукн! — гиһәд өвгн босна.
- Тер хойр моһаг серүн һазрт бәрҗәһәд, ээвртә өдр нарнд: үстә кевс үсн уга торһн кевс хойр делгчкәд хойраһинь тәвчктн. Хоюрн йовҗ-йовҗ, негнь үстә шүрүн кевс деер һарад толһаһан деерән авад тоһшлад кевтх. Негнь үс уга торһн кевс деер һарад толһаһан доран авад тоһшлад кевтх. Устә шүрүн кевс деер кевтснь — эр моһа, үсн уга торһн кевс деер кевтснь — эм моһа болдмн, — гиҗ бер келнә.
Өвгн адһн-шидгн, хаанад зәңг өгүлнә. Хан өвгнд һурвн шарһ мөр татсн тачанкта элч илгәнә.
Өвгн ирәд, бериннь келсәр кеһәд, алькнь эр, алькнь эминь цааснд бичүләд сүүлднь бооһад илгәнә. Тернь чик тәәлвр болна.
Ач-ач кесн, тус-тус кесн орн-нутган цецн ухаһарн харсҗ авсн өвгнд, ооср-бүч уга дуд цаһан өргә бәрүләд, сөңч-сөөвң өгәд аль сансарнь бәәлһнә.
Тиигәд бәәһә бәәтл, Тентл хаанахн һурвдгч марһа ө угаһар дөрвлҗләд зорад дошилһәд орксн дөрвн шана, дөрвн хаҗу өнңгнь мел әдл зандн мод илгәнә. Эн дөрвлҗн модна алькнь орань, алькнь йозуринь йилһҗ өгтн. Эс йилһҗ чадхлатн, тадниг цецн улста орн-нутг гиҗ тоолхшвидн, дәәһәр дәврәвидн гисн күрәд ирнә.
Энтл хан саак кевтән цуг медрлтә цецн улсан цуглулад сурна. Күн медҗ чадхш.
- Не, энүнәс хооран тадниг мини алвтын цецн улс гиҗ тоолхшв. Цахрин му өвгнәс дор бәәҗт, — гиһәд цухлдад цуһараһинь көөһәд йовулчкад, өргәд бәәсн өвгән дуудулҗ авад:—Не, өвгн, арһ танд. Урдк хойр нәрн шинҗ тәәлсин күн, энүгинь чигн чадхт. Буйн болтха, йилһтн. Энтн һурвдгч марһань эн. Кемр эн һурвдгч марһаһинь медәд авхларн бидн дән-даҗг уга, алвтарн амулң менд бәәхвидн. Тер цагт танар алвтан медүлнәв, –гиһәд уульн-дуулн сурна.
Өвгн өдр сө уга ухална. Юмн медгдҗ өгхш. Болзг өөрдәд ирнә, өвгн медхш. Өвгн бердән күрәд сурхар седнә, өвгиг хан өргәһәснь һарһхш. Хан цухлдад өвгиг цааҗла харһулх болад, ода нурһнаснь һурвн сур автн гинә.
Өвгн хаанд ирәд чөклҗ сууһад, һаран намчлад келнә:
- Хаана зергәс, гемим тәвтн! Урдк хойр марһана тоолвриг би эврән медсн уга биләв. Нанд мини бер зааҗ өглә. Тер берәс суртн, — гинә.
Хан берүр һурвн шарһ мөр татсн тачанкта элч илгәнә. Бериг залад авч ирәд, хувцинь соляд, цеврләд хаанад авад ирнә.
- Урдк хойр марһана тоолвр чи хадмдан келҗ өглч? — гиҗ хан сурна.
- Э, аав алвтимбидн талын орн-нутг дәәләд авч одн гиҗәнә гиһәд ууляд бәәхләнь келҗ өгләв, — гиҗ бер хәрү өгв.
Не, ода сүл һурвдад ирсн марһан бәәнә. Энүг медәд йилһәд илгәхләрн бидн Тентл хаана нутгиг цецн ухаһарн шүүсн болҗ һархвидн. Арһта болхла энүг медҗ үз, орн-нутгин хөв-йөрәл чини һарт, — гиҗ хан зәрлг болв.
- Хан зергәс! Эн дөрвлҗн зандн модан агч ааһд дүүргәд ус кечкәд, тер уснд хайтн. Тер дөрвлҗн моднтн булхчкад көвх. Деед хаҗунь — ора, уснд йовсн хаҗунь — йозурнь гиһәд бичәд илгәтн, — гинә.
Тиигәд берин келсәр кеһәд бичәд илгәнә. Тернь мел чик болҗ һарна.
- Тентл хаана нутг, Энтл хаанахн йоста цецн ухата улс болх бәәдлтә. Болв дәкәд нег марһа илгәхмн. Кемр эн марһана тәәлвринь олхла манд Энтл хаанла дәәлддг арһ уга. Зугл тәәлвринь эс олхла урдаснь зәңг өгл уга генткәр дәәһәр дәврәд уңг-тохм уга кехмн, — гиҗ хүүвлнә. — Не, ямаран берк марһамб, кен келхәр бәәнә? — гиҗ, Тентл хан тевгән үмтәнә.
- Бив, — гиҗ Мөңк-Төмр Чилдң баатр босна.
- Кел, кел, нег өвәрц юм кех күн эн! — гиҗ Тентл хан баатран көөрүлв.
Ар-нурһн алвтд күмни өвәрцәр үүдсн, наснь цацу һурвн өвгн бәәнә. һурвулн нег җил, нег өдр һарсн, җирәд наста өвгд: негнәннь — үснь цаһан, сахлнь хар; хойрдгчиннь — үснь хар, сахлнь цаһан; һурвдгчнь — үснь чигн уга, сахл чигн уга җулһдг.
Эн һурвн өвгдиг заячнь яһад иигҗ заксинь медҗ эс илгәхләтн дәәһәр дәврәд, һалар шатаһад, усар цутхад уга кенәвидн гихмн, — гиҗ цецн баатр цәәлһв.
- Мел чик, мел орта-бодта цань уга цецн ухан, эднәнчн тәәлвр тәәлҗ келдг күн орчлңд уга болх! — гиҗ Тентл хан элкән өвдтл һочкнҗ инәв. Цуг түшмлмүд, баатрмуд, цецн улснь хааг дахҗ марзалдв.
Наснь цацу һурвн өвгиг Тентл хан цаг түдл уга авхулад, хойр баатран дахулад Энтл хаана тал йовулна.
- Эн һурвн наснь цацу өвгдиг яһад иигҗ заяч зая-синь эс медхләтн дәәһәр дәврәд уга кенәвидн, — гиҗ бичг илгәдг болна.
Энтл хан цуг цецн улсан цуглулад, ик гидг күр-күүндвр кенә. Нег чигн күн тәәлҗ келҗ чаддго болна.
Ооср-бүч уга ор цаһан өргәд бәәсн «цецн» өвгиг дуудулна, бас медҗ тәәлдго болна.
- Урднь һурвн марһа медсн өвгн, чи яһад эс меднәч энүнә тәәлвр? Энүг эс медҗ келхләчн нурһнасчн һурвн сур авнав, Төрскн орн-нутг тарҗ одн гиҗәнә. Арһ чамд, — болна.
- Хан зерг, намаг яһнат дурнтн. Урдк һурвн марһана тәәлвринь кеер йовх мини му бер келҗ өглә. Цаг түдәл уга мини цецн бериг авхултн, тертн цугинь меднә, — гиҗ намчлҗ өвдглв.
Энтл хан цецн бериг шулун болдгар авхултн гиҗ закв.
Цецн бер Энтл хаана өмн һаран намчлҗ сууһад иигҗ келнә:
- Негдгч өвгнә сахлнь хар болдгнь: сахл толһан үснәс хөрн насн дү болдмн, — гив.
- Хойрдгч өвгнә сахлнь цаһан болдгнь: хашң мөртә, муха утхта, үгәрн болдго гергтә, өскәһәрн тәәлдго һоста бәәҗ. Тегәд кеер йовхларн оньдин мөрән шавдад уурлад, сахлан үмтәһәд, гертән бәәхләрн гергнләрн керлдәд уурлад, сахлан үмтәһә бәәтлнь сахлнь үснәсн түрүлҗ буурлтҗ.
Һурвдгч өвгнь болхла: эцкән һундаш уган кергт эр болҗ үүдҗ, экән һундаш уган кергт эмгн амта болҗ уүдҗ, — гиҗ цәәлһнә. Тентл хаанд берин келсәр бичәд йовулна, хәрүнь чик болҗ һарч.
Энтл хан, эн эгл бер эврә цецн ухаһарн, эврә алвтан харсҗ авснднь ханад, цецн бериг көвүндән буулһад омснь җирһәд бәәҗ, — гиҗ Цаһан туулян чиләв.
- О-о! Йир сән тууль бәәҗ. Тер өвгиг яһсн болх? — гиҗ Бата сурв.
Өвгиг ухата цецн бериннь нерәр сән нер авч хаанд сә үзгдхәр седҗәсн муңхг элмр гиһәд Энтл хан цахринь орулад йовулчкҗ. Цецн ухата, юм меднә гидг тиим юмн. Күүнд му, сән өңг гиҗ уга юмн, зуг толһад бәәдмн. Арһс түүдг, үкр саадг му бер тиим цецн гиҗ кен медх билә? Ода тер ухаһарн хаана көвүнд хатн болад, аль сансарн җирһҗәнә. «Алтн шорад даргддго» гидг тер. Не, унтый. Энтн мана алтн! — гиһәд Батаг таалад унтулв.
Цаһаниг эрг-ург гитл Бата сүркләд унтад одв. Батад одак Цаһана келсн туулин шар толһата хойр моһа, үстә кевс торһн кевс хойр деегүр мөлклдсн болад, цецн бер торһн терлг-цегдгтә, хаана көвүнә хатн болчксн, Батала әдл дала көвүд-күүкдт балта, шикр өгәд, өргәһән эргүләд наадулсн болад, кесг сәәхн зүүдн орв.
Цаһан йирин босдг кемдән босад үкрән сааһад, туһлан тәвәд, чигәндән үсән кеһәд, һалан түләд, цәәһән чанв.
Хойрдгч бөлг 
БАТАН ТҮРҮН ИШКДЛ
Бата адһм уга серәд, Цаһана сәрсн һадрта түнтг деер нохашлҗ сууһад, хойр нүдән һариннь нурһар арчад гер дотркиг тегәлүләд хәләв. Муузра зөвәр эрт босад йовҗ одсн бәәдлтә. Өвгн һаза Цаһанд нөкд болад, үкрмүд һарһчкад арһс хураҗ йовна.
Һал деер нерәтә хәәснә зег бүркәсн хойран хоорндаһар ур пәргәд хальмг цәәһин үнр хамрар орҗ каңкнна. Бата босад, оран хурачкад, һаза һарад хотна захд туһлмуд һарһад ирҗ йовсн көвүдлә харһад, эндр Ноонинд оч хө хәрүлхиннь тускар зәңгләд, өцклдүр шаһа наадхд кен шүүснә тускар күүндәд, герүрн иртл нарн ядхдан хойр арһмҗ турш өөдлҗ одв.
- Бата, орҗ цәәһән у! — гисн Цаһана дун соңсгдв. Өвгн, Цаһан, Муузра цәәһән ууһад дуусжана. Цаһан Батаг цәәһән ууһад дуусхла, асхна уһаһад хагсачксн хуучн хар лааңк шалвр хасад, хатхад орксн цаһан бөс киилгинь өмскәл белдв.
Муузра Батаг дахулҗ авад Ноонин тал һарад йовв. Батад мел тиигән йовх дурнь уга болад хойр өвдгәрн хооран цухрад йовна. Муузран ард үлдәд, энд-тенд үзгдсн шовуд, зурмд шаврар шивәд арнҗлад йовна. Тер бийнь удсн уга дарунь Ноонин нохаст медгдл уга җивәд орад ирцхәв.
Ноонин ик цаһан гер, олн зүсн өлг-эдәрн таг дүүрн битхрәд бәәнә. Һурвн ик шар цоохр җиңндг оньста авдрмуд дурндан багтм баран хойр давхр үстә кевсәр бүркәтә, ацата тергн мет күрдәһәд бәәнә. Баран Ноонин орндг хойрин хоорнд хар модн шкаф деер олн зүсн шүтә, зәңгәс, эркд залчксн орт-харш бәәнә. Шкаф туск термин толһаст рамкта бурхд өлгәтә бәәнә. Улан шкаф тус деернь уньнас бооһад орксн биилүлдг, ик әәмшгтә «Ямн даһ», «Мах-һал» гидг бурхд залата бәәнә. Сүртә, болтха гиһәд төгәлңднь чимг унҗулҗ.
Барун бийднь ууһн күүкнәннь өндр болн өргн орн, цоохр лааңк көвәтә девскүрмүд, балталҗ ширсн ширдгүд «бәәнә» гисн кевтәһәр давхрлад ясад орксн кевс, маралҗар бүркәтә җавдаһад бәәнә.
Бата Ноонин барун биид кесг: сүк, шаавр, арһмҗ, деесн заагт хумсан зуусн мис болад чогчиһәд суув. Ода намаг Ноонин көвүд кезәнь ирҗ зована гих ухан Батад тоб болад одв.
Ноонь бийнь удан унтад серсн бәәдлтә. Асхн уусн әркиннь маңһар тинилһхәр бәәх бәәдлтә, нег шил әрк цаһан мөңгн әркин цөгц, дериннь өөрк ширә деер тәвчксн, ширбиһәд сууна.
- О-о! Одак, манад хөөч болхмн гиҗәснтн энв? Тер көвүнд хөөрмг хольҗ өг! — гиҗ зарц Харка берд закв.
- Чи, унттвчи? — гиҗ сана авсмн кевтә Бата тал нег нүднәннь чавг дарҗ сурв.
- Уга, унттн угав! – гиҗ адһн хәрү өгчкәд Бата «унтхла цокх бишв» гиһәд утар татад саналдв.
Тер хоорнднь Ноонинь хойр көвүд орҗ ирәд: — Чи, кемч? Ю хәәҗ ирвч? Аанан саак цәәһә тос сурҗ йовнч? Не, нанд мөрн бол, тр-тр... Чу!.. гилдәд чикнәснь, заһрмгаснь татад зоваһад бәәцхәнә. Түлкәд уңһаһад оркҗ больш уга. Цоклдад ноолдҗ больш уга. Батан бизһнь көдләд, эмкәһәд зууһад, улаһад, тесәд сууна.
Эн хоһр көвүд Батад байнан үзүләд деерлкҗәхинь Ноонь үзә бәәнә. Теднән хөрх биш нам тукрх бәәдлтә. 
- Хәрнь унтхмн биш. Унтхла нәрхн шилвүр өөкн сүүлд шигдәд бәәх биший. Кеер һарад хөөһән ээрәд кевтүлчкәд, өөрнь унтдг хөөч нанд кергтә биш, - гиһәд Батаг улм сүрдәһәд, Батаг дөөглҗәх хойр өздң көвүдән магтад мосг-мосг инәһәд сууна.
Батад минь эн саамд, эн көвүдин ноолһн, эн Ноонин келсн үг авх эрлгнь болҗ медгдәд: «Би яһад угатя бүлд үүдсн болхв? Мана эцгнрт иим кишг яһад эс заясмб? Эдн намаг яһҗ амрахв?» - гиһәд ухалад оркхлань ууҗасн хөөрмгнь хоолднь зәңгрдәд, бүлкн болад һоолиһәд одв...
Муузра, нам Ноониг эрүл деернь би талан хәләлһҗ күүндхәр седәд:
- Танахн өвсән кезә овалхар бәәнәт? Эн үвл малтн өмәрән Хар-һазр тал һархмб? гиҗ сурн, өвдгән соляд, күүкнә орна көлд бүркәтә бәәсн нохан идш деер одад доскалад суув.
- Өвсән даруһас овалхар бәәнәвдн. Дакад хаша-хаац кеҗ авх цаг болҗ йовна. Оһтрһун дуланд, хур-чиг уга цагла харһулҗ өвлзңгән белдхәр бәәнәв. Тегәд эн чини бичкн дүүг нәәмәдлҗ авчанав. Ода хөөнә идг, уснь өөрхн-энүнә бийнь чадх. Иим көдлмшин цагт Дорҗла әдл бүдүн залу хөөнд бәрәд бәәҗ больш уга. Чи, чигн Муузра эн мана хаша-хаац бәрлһнд нөкд болхмч гив, сана авсмн кевтә шилтә әркән авад цөкцдән шорҗңнулад кев.
- Яах билә, нөкд болхугов – гиҗ Муузра утар тач хәрү өгчкәд, Батаг дораһур хатхад авч һарад сурһмҗан келв:
- Не, Бата, чи эндр өдрәс авн Ноонин хөөч болҗанач. Ода унтл уга, сәәнәр көдләд, эн эзндән таасгдҗ үз. “Сән күн сәәвр җора, му күн модн көшә” гидг үлгүр бәәдмн. Завта цагтан юм кел уга суксиһәд суусн улст иим улс дурго болдмн. Һар көндрхлә, амн көндрнә гиһәд үкс-дукс гиһәд, һалинь түләд, цәәһинь чанад, өскәһәрн эргәд докзлзад бәәсн күн юнднь болв чигн күрттмн. Ода чамд хувцичн өгхмн. Нег хурһ, бүкл цә җилдән өгх болв. Дакад нег үкр саалһкмн. Чамаг таасгдад бәәхлә хуучн ишкә бүрәснәсн чигн күртхәмн.
- Не, менд бә! Бидн заварнь ирә бәәхвдн – гиһәд нег үнртәд бәәсн хөөнә дотр авад, нег чанх цә хавтхлад хәрв.
Муузра маңгна тиньгр орад ирсиг үзн Цаһан зөвәр ик байрта бәәнә.
- Эн бишв! Бәәснәс күртнә гидг эн. Мини келсәр болҗана. Цәәһән шулун чанхмҗ гих уха ухалад оркв. 
- Та эргәд одн бәәтн. Хормата малин толһа-шиирднь күртснә бийнь ямаран юмн. Нам Батам бидн бәәснь сән болвш – гиһәд келн йовҗ, хуучн киртә бөс алчурт оралһата хальмг цә һарһҗ авад даһмдан дүрчкәд, өвснә бүр наалдад бәәсн, шората дотриг туһлин арсар кесн даальңгәс һарһҗ авад, уһаһад чанв.
Зуна халун аһар, хагсу дәр болсн шар арһсна халун зальд дотр удл уга көөстәд, лугшад буслв. Нег цөөк дарлад дотриг дарунь болһв. Цаһан дотрт икәр шүтҗәхш. Үкс гиҗ һал дернь одак даһмлсн цәәһән чанхар адһад үкҗәнә.
Халун һал деернь, әрвләд чанхла ядхдан хойр таслад чанх цәәг нег һазр тәвәд, һурвн күүнд болм ус кеһәд бүркчкәд, көвүн күүкн хойртан болһсн дотрасн бөөр, зүркинь хуваҗ өгв. Тенүнәсн адһн-шидһн босад, һал деерк цәәһән, киртә татур ааһд наалдсн өрмәр үсләд, цокн самрад болһв.
Көвүн күүкн хойрин һар күрш угаһар, туурһин захд күргәд харачин бүчәс дүүҗлчксн давсгта хәәлцгү шар тоснас шувхрҗ тослад, зөв эргүлҗ самрад шанһан бәрәд суув.
- Аав, цәәһән уутн! — гиҗ келн Цаһан эврәннь зузан хар ааһан авад, түрүн болҗ аавдан, зөв эргтхә гиһәд барун һариннь эркә тус шанһиннь маңна туслулҗ кев.
Муузра ааһан авад, өөрдҗ сууһад бийдән бас цә келгв.
- Аав, йөрәһәд уутн! Энтн тана отхн арвтынтн түрүн болҗ келән ишкҗ, көдлмшт орҗ олсн олвр, — гиҗ Цаһан келв.
- А-а, энчн одак Муузран авч ирсн цәй? — гиҗ сурчкад өвгн ааһта цәәһән зүн һартан йоралдҗ бәрчкәд:
- Не, ода һазаран һарсн көвүн ут наста, бат кишгтә болҗ, күүнд келүлл уга, нохад хуцулл уга, бәәсн эзндән сәәнд үзгдҗ, ардан ик зөөр зөөҗ йовх болтха! — гив.
- Йөрәл бүттхә! — гиҗ Цаһан хәрү өгн, — сәәнәр амтлад чанлав. Аав цадтлан уутха. Та, нег бичк айдтн! — гиҗ Муузрад келчкәд, бийнь дәкн-дәкн кеһәд ууһад сууна.
Күрмлтсн хар көлсн Цаһана маңнаһаснь һарад, чикнәннь ашкин өмн бийәрнь гүрәһинь дахҗ һооҗад, киртә цаһан бөс киилгин захар орҗ шиңгрәд бәәнә.
Йир энүнә бәәх бәәдлинь: «Уух уга бәәҗ цәәсг, унх уга бәәҗ җорасг» гидг үлгүр дотран санчкад, Муузра хойр ааһ уучкад тотхад зогсв.
- Шидрә цә уга болад, толһам өвдәд, бийм шаварад, җе гиҗәләв, нам амрв, йосндан тинивүв, — гиһәд Цаһан сарҗңнсн хар көлсән хая-хая хуучн беләрн арччкад минчүрн улаһад сууна.
«Хөөткән сансн — цецн, хуучан хатхсн — урн» гидг үлгүр Цаһан ода деерән санҗахмн уга.
- Та Хард бас шидрәс эргәд одтн. Кесгәс нааран одад угавидн. Орст заргдҗ йовх юмн, оньдин нааран хәләһәд цоңнад йовдг болх. Дүүһән Ноонинд бәәлһҗәхиг медәд уга. Медүләд келчктн. Кеер йовх юмс эвинь олад харһлдад чигн бәәх, — гиҗ Цаһан Муузрад келчкәд, хәәсән хурав.
- Тиим, кесгәс нааран одад угавидн. Харин заргдҗ йовсн орс эзн намаг гилңгүр малтҗ авч ир гилә, авч одсн болхла өдмг-һуйрасн күртәһә бәәх бәәсмн, — гиҗ өвгн мартсан санҗ келв.
Хар гисн Батан деерк ахнь. Деерән хойр ах, нег эгчтә. Наадксарн болхла киитркх хату зүрктә. Бийнь бийдән зөв авсн теглг нурһта тевк хар көвүн. Эн әәмгин Цедн гидг зәәсң Хариг гертән авч зарҗаҗ. Тиигәд зәәсңгәд һурвн сар бәәчкәд, «өрүн болһн бийәрм ик шар зес һадрта шеесән асхулна» гиһәд бәәх дурнь уга болад, зәәсңгәс орһад, герәрн орхдан әәһәд, Шорвин нутга авһнр әәмгт мордҗ одсн эгчдән одад бәәҗәһәд, хәрҗ ирәд, Молкадын орст хөөч болҗ орад заргдҗ йовх күн.
Нарн суухдан өөрдәд, сүүрәрн оһтрһу улан балмн көшгәр бүркәд, ик көндлң хар үүлн һатц халхлгдад, сүүдрмүд утдхад, әрә ирвлзгсн сальк татад сууҗ йовна. Гермүдәс һарсн көк утан һазр дахҗ унад евснә бүчр заагур орҗ геедрнә.
Җөөлн көвкр тоорм бүргүләд, үкрин цувг хаалһар мөрн ялмд гүүлдәд, хая-хая үзгдәд хо-бүрүл болв. Үкрмүд, туһлмуд мөөрлдәд, хөд, хурһд мәәллдәд хотнурн орад ирҗ йовна.
Урднь болхла минь иим цагла киитрсн хаалһин шора бүргүләд, үүрмүдтәһән хөд, мөрд, ялмд көөлдәд нааддг Батад минь ода деерән чееҗнь күлгдсн болад, цецкәнь хонцрсн болад бәәнә.
Хөөч Дорҗин гергн Харка;минь эдү кемд эзн Ноонин үкрмүд оньдин ирҗ саана. Харка Батаг зелин өөр ю кехән медл уга гейүрәд зогсҗасинь үзчкәд: — Көвүн, наар! Иигәд зогсад бәәдмн биш. Юм кел ута бәәсн улст эднчн дур уга болад уурлна, — гиһәд дуудҗ авад, туһл ивлүләд бийдән нөкд кев.
Хөд бәәрндән орҗ ирәд, кевлһән кевләд, баглрлдад кевтцхав. Үкрмүдин зәрмснь хотн дунд бәәсн терг шөргәлдәд, зәрм бүрүс, һунҗд хоор-хоорндан көөлдәд, мөрглдәд, Харкан сааҗасн үкрмүдт саалтг болҗаһад, тарад кевтцхав.
Ялчнр хотан уухар герүр цүврлдәд орцхав. Бата зелүр өөрдҗ йовсн бүрүс, һунҗд залад хотн дунд орулчкад, ялчнрин ардас герүр орв. Дорҗ гидг ик хар залу, зүн бийәс нег ик далһа суулһ авад, әркин оңһцин ард иргд бәәсн хар модн кадушкта бозас деерк кир-хуринь шаңһиннь маңнаһар әрҗәһәд кеһәд авв. Тана уудгтн эн гисмн кевтә, Харка тер суулһта боз деернь, өмн өдрнь бәәлһәд, өрминь авчксн көк көвәтә шиңгн үс кеҗ өгв. Дорҗ суулһта хөөрмгән модн ковшгарн хурулзулад хутхв. Ялчнр хар-хар ааһсан авад суулһур дәврлдв. Харка Батад нег ааһ өгәд суулһта хөөрмгүр өргән заңһад оркв.
- Бас нег килнцән әрлһхәр ирсн көвүн болнухн эн, — гиҗ санад Дорҗ Батан ааһинь дүүргәд кеҗ өгв. Ялчнр хөөрмгән уучкад зәрмснь тәмкән татлдад, зәрмнь үкс гиҗ унтхан санад тарҗ йовтл эзн Ноонь зөвәр бор согту, үүлн өңгтә көк бор мөрнәннь гүүхәр довтлҗ ирәд, барун эркндән дөрәһән суһлад буув.
Бууриннь заң меддг Дорҗ, Хулхач хурс гилдәд одцхав. Хулхач үкс гиһәд мөрнәннь җола авад буулһв. Ноонь герүрн орн йовҗ:
- Көвүн, цаадк мөрән көтләд, йовулад көлсинь хагса! — гиҗ тедүкн зогсҗасн Батад закв.
- Көлсинь сәәнәр хагсачкад, эмәлинь авад ардк сөөгт архлхмн, — гиҗ Дорҗ әәһән өгч босв.
Эн мини бор мөрнлә әдл хатрл уга җора мөрн хама бәәхв? Мини бор җоралад оркхла, хаҗуд йовх мөрд хатрх биш довтлҗ даххш. Иим мөрн нам мана таңһчд уга!—гиһәд, гергн талан нег хәләһәд. Дорҗ тал нег хәләһәд, толһаһан гекн цокад орн деерән һалҗһлзад сууна.
- Уга болл, уга. Иим мөр өдрәр шам шатаһад хәәв чигн олдш уга, — гиҗ Дорҗ йовулҗ өгв.
- Хәрнь гиһич, мана Дорҗ меднәл! Бор мөрн сайглхла, хаҗуһинь мөрд довтлна, — гичкәд, гөл-гөл гиһәд инәв.—Көөрчл бәг, бор согту элмр,—гиһәд, Дорҗ улм дөгәҗ өгәд оошкинь амарнь һарһад бәәнә.
- Цаачн махн бәәх, авад чан,—гиҗ эзн гергн Киштә Дорҗд келв. Дорҗ үкс гиҗ босад, барун биидк орна көлд, халун бичә ивтртхә гиһәд, хар девлин көрсәр ораһад таглад орксн махнас нег көл авад утлад чанв.
Хулхач һалынь шиләһәд, дару-дарунь дарлад, көк ширтә ик нальңһш тәрлкд тәвәд, Ноонин өмнк ширә деер тәвҗ өгв.
- Әрк угай? — гиҗ Ноонь гергн талан ширбиҗ хәләв.
— Хулхач, цаачн шкафд бәәнә, — гиҗ Киштә өргән заңһв. Хулхач ик шилтә хальмг әркин бөгләһинь сулдхад, цаһан мөңгн цөгцтәһинь ширә деернь тәвчкәд, барун биид одад чөкләд суув. Ноонь әркәсн кеһәд гүн хооларн гүүлгчкәд, өлн чон мет махиг шуучад-самчад бүкл-бүкләр зальгад сууна. Ялчнр хотд җилвтҗәх нохан кичгүд мет шүлсән зальглдад, нег-негн талан хая-хая хәләлдәд сууцхана. Ноонь махан идәд, шөлән ууһад, кард кекрәд, тәрлктә махн талан хәләһәд, гагчг болжаһад, сана  авсмн кевтә:
- Дорҗ! Эн дал авад махинь идчкәд, шинҗинь нанд келҗ өглч, — гив. Дорҗ босхар седәд хуухлзчкад, Хулхач тал хәләһәд хәрү суув. Хулхач Дорҗур нүдән ирмәд оркв.
- Далын шинҗ би медхшив. Хулхач меднә, — гичкәд, эмәсн бәәдл һарв.
- Не, тиигхлә, Хулхач, арһл, — гиһәд, өмнән бәәсн тәрлктә махан Хулхачур түлкв. Хулхач далыг авад, махнаснь цеврлчкәд, иигҗ шинҗинь цәәлһв:
- Хөөнәннь хашань у, темәнәннь хаалһнь өргн. Хәәснь хусмта, эзнь омгта, — гиһәд далыг шавдад цоолад оркв.
- По-о, мана Хулхачтн арһта залу бәәҗ. Хөөнәннь хаша у, эзнь омгта гинчи, мел чик. Мини шинҗ, мини зөөр. Мана хөөнә далд һарч, — гиһәд лугшад инәҗ-инәҗ: — Дорҗ, чи маңһдүрас авн Хулхачта хоюрн Чолутас чолу зөөхмт. Хаша кех кергтә. Үвл болҗ йовна. Ода чамла әдл күүһәр хө хәрулһәд бәәҗ болш уга. Тиигәд тоолад чамаг сольх хө хәрулх көву нәәмәдлҗ авв.
«Фуф, эн баячудын кү меклдгнь кезә уурхмб? Намаг мел шишлң хө хәрүлһххәр күүндҗ авлус. Ода намрин күнд көдлмш һархла, кимдәр бичкн көвү авад, намаг чолуна көдлмшт көөҗәнә. Иигәд бәәхләрн эдн байҗл уга яах билә?» — гиҗ санчкад, хорнь буслад, тенүгән келәд оркн гихлә урдаснь көлсндән авад идчксн өрн дала, өрцдг арһ уга. «Өртә күн өөдән һардго» гиҗ агчмд санчкад:
- Тиикугов, — гиҗ утар тач, күчн бишәр хәрү өгв. 
Тиигәд ялчнр эзнәннь тавинь хацһаһад, «зәрлгинь» соңсад, орнднь орулад унтулчкад, ярмасн мөлтрсн цармуд мет, унтхар неҗәд бичкн ишкәсән сүүвдәд һарцхав. Оһтрһун оддуд то күнәд нигтрәд оч. Сар һал үд болад одсн дүүгәд бәәнә. «Долан бурхд» окәлдәд, дөрвн бийән теңгрин уйдл тал сеглҗ.
Дорҗ гиҗгән мааҗад, теңгр өөд хәләҗәһәд, долан бурхд тоңһаҗ, сөөнь өрәл болҗ оч гив. Хулхач герәс зөвәр хол овалһата бәәсн хуучн хар хаац ишкә авад, хойр-һурв саҗад, хөөнә өрү бииднь делгәд Дорҗта хоюрн кевтв.
Бата хөн тал идшләд өөрдҗ йовсн чөдртә мер шаврар шивәд зааглчкад, Дорҗ Хулхач хойрин өөр ирәд хаацин нег захуднь багтад кевтв. Батан нөр күрхш. Оһтрһун олн оддуд һәәхәд, гүүсн одн үзгдхлә «тфу-тфу» гиһәд нульмчкад, киитн шора деер хойр көлән җииһәд гедргән кевтнә.
Манһдурас авн чолуна көдлмшт һарчах улст неҗәд хурһ һарһш угай, манакс? Ода хоосн цәәһәр яһҗ көдлхмб? — гиҗ Хулхач өөрән кевтсн Дорҗд келв.
Юн тиим юмн бәәх билә! Манакс кезә тиигәд ген алдад оркдг билә. Зун биидк кадушкта өткн цаһан бәәхлә болад боодг бишв. Бос гиҗәһәд намрлад, көдлмшин гүргүлә, ишкән цокала, хаша шалдлһнла харһулад, цаачн архлата бәәсн бозата бор төлг «заяхла» болдг бишв, гиҗ Дорҗ хәрү өгчкәд, тагчг болҗаһад: 
- Көөрк, цаадк көвүнчн маңһдурас авн хөөнә ард халун нарнд шатх бишв. Мана ик утхцар худгас ус татлһндан зөвәр түрхмн эн, — гиҗ Батад санань зовҗ келв.
- Тиим, хөөнә услвр энүнд ик зовлң болхмн. Иигәд бәәхлә байҗад бәл уга яах билә эдн. Танар хөөч кеҗ авнан гиҗ намаг соңса бәәтл авлус. Ода таниг күнд көдлмшт орулчкад, эн көвүһәр тана ормд хө хәрүллһн гиҗәнә. Энүгитн бичкн көвүн гиһәд өңгәр гилтә авсн болх. Эднә мекнь чилш уга, — гиһәд, Хулхач босад, нохас хуцҗ йовсн аю тал ишкрәд, тукрчкад хәрү ирәд кевтв. Бата эн хойр залусин күүндә чиңнәд кесгтән кевтәд, аш сүүлднь нөөртән диилгдәд унтад одв. Күүнджәсн хойр залусин чигн дунь уурад одв.
Эднә күүндән, нохасин хуцлдан уурад, дүң-дүлә болад одсна хөөн ик удан болсн уга, Батан һәәхҗәсн олн өңгтә оддуд, нарн суух талагшан баглрад, өр дорд бийәсн тунтрад, хоорад, альхна әрә үзгддг болад, богшрһас җирглдәд, үкрмүд бәәрнәсн көндрлдәд, хөд бийән ишлглдәд, энд-тенд мөрд күкрслдәд, холын баран үзгдәд өр дүңгәһәд цәәв. 
Минь иим хар дүңлә, алдл уга босдг, Харка гертәсн һарад, өркән хәрүлчкәд, Ноониниг зөв эргҗ ирәд, ут хар шуургт өркиннь килһсн хар бүчиг бооҗ авад көвклзүлҗ дайлад өркинь хәрүлчкәд, гертәс өндр суулһ ивлцнә суулһ хойр авад, үкрмүдән шуугулад саав.
Дорҗ босад көндрәд һарч йовсн үкрмүд нег аю залчкад, тедүкн архлата бәәсн мөр өрәлдәд тәвчкәд, арһмҗинь тохадан өлгҗ ирәд, өрин өмн әмтәхн нөөрәр сарсаһад унтад одсн Батаг ирҗ серүлв.
- Көвүн, бос! Хөөһән көндә. Гертәс орад хот ууҗ авад, тер һарч йовсн улсин хөд барадад һар.
Бата үкс босад, утар татад эвшәчкәд, хойр һариннь нурһар анята нүдән арчад, герүр орад чирәһән уһав.
Дорҗ Хулхач хойр үкрмүд дахад һарч йовсн хойр һалзн, хойр сарлң цармуд бәрҗ авад налучлад, хотн дундк тергнә төгәһәс уйчкад, халун цә ууҗ авхар, хагсу арһс авад Дорҗин хар герүр адһҗ орцхав.
Бата эздүдән серүлш угаһар арһул җивәд, зүн иргд бәәсн кадушкта бозас ик хар ааһд кеҗ авад, деернь асхн үлдсн киитн үснәс кеһәд, хумха хурһарн хойр-һурв хутхад уучкад, ааһан товц деер тәвҗ йовад, эздүд талан эргәд хәләв.
Герин эзн асхн кевтсн кевтән: «седклднь зовлц уга, севркәднь заг уга», нимгн хар көнҗлән көл талан тиирчксн, дер өөдән әврәд, ялдаһад кевтнә.
Герин эзн гергнь авалиннь орна өмн хойр көвүһән ар өмн хойртан авсн, балталҗ ширсн цаһан ширдгүд деер, нимтр цаһан хурсх үчин һадр бийинь дотаран кеһәд хучад орксн: «суха кевтә минчиһәд, сур кевтә сунад» сүркрәд кевтнә.
Барун биидк ик орн деер герин эзн гиҗгтә күүкн җееми көлән җииҗ сууһад, көнҗләрн бийән өрәлдүләд хуччксн, чилм хар күкләрн чирәһән бүркчксн үсән самлҗана. Өмн бийнь кевтнь халхлчксн үсн заагурн Бата тал хәләһәд, хумха хурһарн завдад инәв. Бата маасхлзҗ инәһәд, чемшҗ һарад, герин барун завкд асхна шурһулчксн Дорҗин хөөнд бәрдг ут улан мод ээмдҗ авад, киитрсн улан шора әәрстә-көрстә көләрн ишкҗ мөр улдәһәд ишкрн дуулад хөөһән тууһад һарв.
Өөр-шидр бәәсн хотна хөд хамаран һарч йовхинь харвад йовна. «Кемр һанцарн кеер йовсн цагт, чон ирхләрн хөөһим булаһад авчкх. Күүнә хөөдлә ниилүлччклә, таньҗ болш уга,» — гиһәд хөөдинь чикнә им тодлҗ авхар седәд, хөд болһна чикинь хәләһәд йовна. Эн эзнә хөөнә им дегәд олн зүсн: «Өөчүр», «Шуулвр», «Цоолвр». «Алх», алькинь тодлхнь медгдхш.
Өөрдсн ик-ик сүүлтә хурһдыг өөкн сүүләрнь модарн хатхад тоглюлад, тернь зог болсн болад, хотнас зөвәр зааград Бата күч-көлсни түрүн ишкдлән эклв.
Дорҗ Хулхач хойр пар царан тач авад, тергнәннь ярндг деер: лом, күрз, шоңхр, сүк товҗ авад, цо-о-б! гиһәд харҗңнулад, Чолут гидг һолас чолу ачхар һарад йовцхав.
Өрин шар нарн өөдләд, өвснә толһаһар мандлад, өрин торһасин дун уурад, үкрмүд, хөд хотнас зааград, хотн дүң-дүлә болад одв. Зуг өрүн саасн үснәсн Ноонин чигәнд дүүргҗ кеһәд Харкан бүлсн чигәнә бүлүрин ә әрә шуугҗ соңсгдна. Герин эздүд нөөрнь тавлҗ хансн бәәдлтә, көл-һаран сунялдад адһм угаһар босцхав. Ноонь хар шеемг бүшмүдән сул көдрәд. хоолан ясад, хотнас зөвәр хол һарад, мөрән үзәд суув.
Цань тег темцәд идшлҗ йовх дала болсн үкрмүд, хөд хар нетрүсн болад, шар цоохрдад идшлҗ йовсн үзгдв. Нооньд тер үзгдсн хотна малмуд цуг бийиннь болсн болад, бииднь бәәснь баһдад:
- Фуф!.. Мини малмуд кезә иим олн болхмб? Яһҗ тег бүрксн биткрсн малмуд өсксә, — гих ховдг ухан орад, чееҗнь уутьрад, өрчнь севркәдән хавчгдад дотаран орад одв.
Тиигәд мөрән үзәд бостлан делкән малмуд үзәд, бәәснь баһдад, өрчнь хорсад хәрү герүрн орв.
Каңкнсн улан зандн җомбад, керә даам тос тәвәд, келн ээдрмәр зать зорҗ тәвәд, көөстүлҗ самрад, Харка бер харм хәәстәһинь һарһад Ноонь Киштә хойрин өмн тәвц деер тәвәд, шанһан авад чөкләд суув...
Ноонь ода йосндан тинисн бәәдлтә, ик цаһан альчурар көлсән арчад, бийән сәвҗ авад, үүлн өңгтә көк боран тохулҗ унад:
- Йовҗ шин бүүр хәләнәв, — гиһәд хурдн сайгарнь һарад йовад одв...
Харка үкрән саачкад, чигәһән бүләд дуусчкад, өөрән хотна хойр-һурвн күүкд дахулад, хотн дундк үкрә сүүр цуглулҗ авад хумһлд нухад ташмур ташна.
Өрүн босхларн орндан үлдәчкәд һарсн Харкан күүкн серәд көштлән ууляд кевтнә.   Көшҗәсн   күүкнәннь ду соңсад гүүҗ одад делврәд чинҗ йовсн көкән амлулад, орацинь соляд һарх хоорнд оньдин хәләһәд бәәдг эзн Киштә гергн:
- Харка! Герүрн орхларн мел таңхрад однал эн. Кииснь акад бәәсн күүкн уульҗ яах билә тер. Орчлңд уга юм һарһҗ авсмн кевтә эңкр юмнл тенүндән, — гиҗ чикнднь хоңх уйна. Харка дун уга, тәвсн хөвдән даалһад, цуцрл уга көдләд сә үзгдхәр сахняд йовна.
Киштә бийнь болхла: көлән җииһәд, көлсән хагсаһад, өвр деерән олн зүсн торһн, парч, шеемг шуркра делгчкәд: — Энүгәрнь күүкндән терлг-цегдг уюлнав, эн хар шеемгәр көвүндән бүшмүд уюлнав, — гиһәд намч-намхднь бахтад, әмтнд бардмнад сууна. Киштән кедг көдлмшнь тер...
Нарн һал үд болад һазр халулад цунцхад ирхлә, Киштә ширдг делгүләд сүүдр дахҗ серүцнә.
Иим цунцхсн халунд эргин сүүдрәр киитн элсн деегүр, шовуна өндг, һууҗмулмуд хәәһәд олн үр көвүдтәһән дурндан нааддг Батан толһань нарнд диигәд, көлрсн үснднь элсн-шора шингрәд, ундасулад, нөөрнь күрәд, сүүдр темцәд суух дурнь күрәд басл зована. Тер бийнь, «унтхла нәрхн шилвр өөкн сүүлд шигдәд бәәх биший» — гиҗ ирсн өдрнь Ноонин келсн үг сананднь орад одна. Бата һазрин өндр бәрәд энд-тендән харвад, дуулад бийән әәтрүләд йовна.
Батаг ирҗ хонсн асхн: «Эн көвүнд хөөнә услвр ик зовлңта болхмн», — гиҗ Дорҗин келсн үнн болад, хөөнә услврт Бата чирдәһәд татв чигн, бичкн альхнас утхцин бүдүн иш дошад бәәнә. Тер зовлңгинь соңсад үдлә хө услх кем болхла, Цаһан бергнь тосҗ ирәд нөкд болдг болв. Цаһан Муузраһар бичкн хахр суулһар утхц келгүлҗ өгв. Бата тер утхцарн Цаһаниг дахад утха бәәҗ дамшад, хөөһән чидәд услад бәәдг бичкн хөөч болв.
Эздүднь Батад бүдүн күүнә хуучн киилг хасад дигтә киисцәнь уйҗ өгәд, илгәр (сәрсәр) шалвр уйҗ өгв. Тернь Батад акад өвәрц юмн болад бәәв. Кедү угатя болв чигн күн болсара илгн шалвр өмсҗ үзәд уга. Ахнриннь хуучн киилг, шалвринь Цаһан хасад өмскчкдг билә.
Эн илгн шалврнь: өдрин халунд хәәрәд, хурт норхларн гүзән болҗ җалҗһлзад, хурин хөөн хатад-күүрәд икәр зована.
Бата үдлә хөөһән услчкад, хотан уухар илгн шалвран сарҗңнулад орад ирсн цаглань Ноонь халмһа цагтан:
- Бата, эн чини шалврин эд икл гидг бат эд! Аадмгин усар уһаһад бәәхлә идән орад җөөлдәд, һаңхад бәәдмн гинә. Күүнә цогц хәәрдмн биш гинә, — гиһәд элкән өвдтл гөл-гөл инәдмн. Бата бийәрн наад бәрҗәхинь меднә, хәрүцдг арһ уга. Дотран уурнь күрәд өшрлһн төрнә. Тер бийнь худлар эзән дахад инәҗәх бээдл һарһад, шалвран улм сарҗңнулад оркна.
Ноонин хойр көвүн үй көвүтәһән һурвулн болчкхларн басл әср болдмн. Батаг үзх болһндан дөөглдмн. Бата хөөһән услад, кевтүлчкәд герүр орҗ ирхләрн оньдинд одаксин нүд гердәд гилң-гилң гиһәд хавтаһад бултад һардмн.
Цуһараснь бичкн Мууша гидг көвүг Бата оньдин эвләд, әәль һарһҗ өгәд, шаһа олҗ авхларн өгәд, кеерәс ирганьг көсәг, җаһамл малтҗ авч ирҗ өгәд, би талан ээлтә кеһәд авчкв. Мууша Батан авт орад, Батад хот-хол ил-далдар өгдг болв.
Ик, ууһн көвүн Бадм гиһәд Көглт гидг орс селәнд сурһуль сурна. Олн зүсн сәәхн зургудта дегтрмүдтә болдмн. Үй көвүн Канур дү Мууша хойран дацгин дасхна. Дала юм медсн боллдад орсар ниилүләд умшцхадг билә. Тер бийнь Бадм олн хурсн һазрас зулдг. Күмнд зөрҗ үг келдго. Хәвң-хәвң гисн әәмтхә күн билә. Гертән болхла бийән буульдг. Мөрән буульдг. Байндан бахтад омг авдг. Му күн болхла үлүркдг. Күүнд юм өгхдән ик дур уга. Әрк болхла, өрәсн нүдән өгәд уум җилвтә. Эцкән дурасн, өрчәрн дотран орсн эццн хар көвүн.
Мууша Канур хойр Бадмарн заалһад сурһуль дасцхана. Үд болад ирхлә, һурвулн герин сүүдрт дала болсн сәәхн зургудта дегтрмүд делгчкәд шууглдад умшцхана. Бата үдлә ирсн цагтан тер дегтрмүдтнь басл җилвтнә.
- Яа, тернь юмб? Мууха сәәхнәр дуралһҗ зурсмб? Тернь һосна бәәдлтә, тернь хадурин бәәдлтә,—гиһәд үзгүд зааһад, бас нег юм медҗ авхар седәд, негл канав һатцас өвснүр дүүлдҗәх өлн укр мет, күзүһән сунһад үкәд бәәнә. «Фуф, би иим дегтрмүдтә болхинь», — гиҗ санад хуухан мааҗад зогсна.
Зуг теднә бичкн дүнь Мууша Батала таартгдан наадксан уга цагт Батад дегтрән үзүләд: эннь «А», тернь «Б», эннь чини келҗәсн һосна бәәдлтә «Г» гиһәд сурһҗах сана зүүнә. Бата тер заасн хамгинь негл хагсу үмснд ус кесн мет алдл уга шигәҗ авна.
Эн һурвн көвүнә эмг эк Булһн гиҗ, оңкр нүдтә, өндр нурһта, шорһлҗн мет мегдәсн, шоншхр хоңшарта эмгн бәәнә. Эн эмгн күмнд уга хатуч. Һолнь юмнд хандго, кезә чигн «уга» гисәр бәәдг күн. Мал күмн угаг бураһарч хатхад, көдлмш кеҗәсн цагт хара суудг болвза, хөд, үкрмүд хәрүләд һарсн улс хөөдән идүлл уга кевтүлчксн болвза! — гиһәд ардаснь гердәд эңсәд йовдг күн. Эднә ялчнрнь болв чигн, эңгин хотна улснь чигн эн эмгнд дур уга болад «һазрин шора әрүлдг улан хорха» гидг бәәсмн. Нам санхд әмтн чик нер өгч.
Ут улан хувцта, ташр ээм деегүрн улан оркмҗ татсн, кезә чигн хотна захар хөд, үкрмүд көндәһәд йовхларн амрдг күн бәәсмн. Эн эмгн үксн цагтан донамд төрх гидг бәәсмн.
Бата хөөһән услад, үдән халунд кевтүлчксн цагт эрк биш Булһн хөөнә хорһс бураһарн хатхҗ үздмн. Кемр хату хорһсн харһхла:
- Хәлә, эн кишва көвүн, хөд сәәнәр идүлҗ услсмн уга! — гиҗ Бата тал хәәкрдг билә. Бата ачнриннь дегтрмүдт җилвтәд ю-кү дасҗасинь медчк гиһәд Батаг ачурнь өөрдхлә:
- Йов цааран, чи энүнд ю кеҗәнәч! — гиһәд даларнь ташад көөчкдг бәәсмн. Бата дегтрт җилвтснәс көлтә Булһнас кедү далан хорсхсн болхв? То уга. Цугинь Бата дааһад тесәд, арань зуугдад, хорнь буслад йовна: «Эдн кедү дүңгә байҗдг болв чигн, седклнь юмнд хандг улс биш. Йоста һазрин шора әрүлдг «улан хорхас». Мадна кишг эдлснь эднд оньдин баһдна. Болв «нохан геснд шар тосн тордмн биш», эн ховдг седкл аштнь эднд зокхн уга», — гиҗ Муузра Дорҗ хойр сө мал манҗаһад, тергн деер сууһад күүндсн күүндә Бата соңсла. Тер үг Батад, эн эмгнд шоодулх болһнднь сангдна. Батаг зовадг эзн эмгиг «улан хорха» гисн Батад йир икәр таасгдна.
Эдү мет харчудын көлс, цус шимдг шигдәч мет аврлт угаһар шимҗ йовснь баячудт төрүц зоксн уга, «цагтан цаддг, цагнь ирхлә һульһдг» гидг үлгүрәр, Советин йосна цагнь ирәд, тер йосна Улан Туг дор цуг Әрәсән уга-яду, көдлмшч улс багтҗ җирһлнь делгрәд ирхлә баячуд «һульһад» орксн болдг. Зуг минь ода деерән эн Батан заргдҗ йовх теегин нутгудар тер йосн күрәд уга. Ода бийнь бүкл хотарн эврә баячудан күүндлцхәнә. Кезәңк хуучна авъяс: хө кирһх болв чигн, ноос савх болв чигн, ишкә зулад кех болв чигн — цуг хотарн ирәд кеһәд өгчкнә. Тер көдлсн улстан келгүлсн эзнь ик хәәсн цә чанҗ өгәд, бозар нухсн хар һуйрар тооһад һарһчкна. Тооцна гидг юм медцхәхш. Минь эн Батаһар шинҗлвчн медгднә.
Бата хөөч болад орсна арднь эцкнь дала болсн хөөһинь услна, ах Муузра худгинь малтад өгчкнә, бергн Цаһан деесинь томна, түүдг кеһәд утцинь ээрнә, тиигәд мел цуһар өцгәр көдлцхәнә.
Эдн иигәд манд өңгәр көдлнәхн, угатя улс эдлтхә гиҗ нег бүрү-һунҗ өгх седкл мел уга. Хәрнь ноос савх, ишкә кех, хө кирһх цагтан ирҗ нөкд болтха гиһәд зар тәвнә. Тенүнднь эс ирсн улст кесг ө-һундл болна.
Харкан бииднь өвдгән дарҗ нилх күүкндән көк көкүлдг чөлән күртхш. Тер бийнь Киштә нег хансн, цадсн болхш. «Манд теңгр кишг заяв, тадниг теңгр шоодҗ, тадн маднд заргдҗ көлсән эдлх улст» гидг билә. Эн хамгиг Бата цугтнь меднә. Баһ-дүүвр насндан бийнь дааһад тесәд йовна: кеер чигн хонна, кец чигн дерлнә, хуртнь норна, киитнднь даарна... Салврха бор өрмгтә, сәрсн сәргдг шалврта. Өрин хар салькнднь өрч-элкән үләһәд, намрин серүн хурт кесг ивтрәд орксн болдг.
Тиигәд тер эзндән Бата хойр җил үлү заргдад оркв. Хөөчнр кеер хурхларн цугтан эврәннь бәәсн эздүдиннь тускар күүнддг болад ирцхәв.
«Чини эзн хатуч, мини эзн му заңта. Тенүнә эзн хүүкр, мекч» гилдәд хурһ дарад тоолдад ирхлә зн хөөчнрт нилчтә, күмнд өр өвдгч нег чигн күн уга болҗ һарна.
Өөр шидр хөөчнр, үкрчнр Батан эзн эмгнә әәлиг цуг медцхәнә.
Арһта болҗ, Батан бәәсн эзнд күн бәәхмн биш. Тер генәртә «улан хорха» әмд бәәҗ кү амраш уга гицхәдмн. Батаг үзхләрн: — Э-э, «улан хорхан» хөөч аашна. Эн сәрсн шалвриннь хәргәһәр хөд үргәвзәч! Тер нег хурһн кевтҗ оч, босх, эс гиҗ чамаг «улан хорха» цокҗ алх, ха-ха-ха! — гилдәд наад бәрдмн.
Заяна эн эзнәсн яһҗ хуурхв би, яһад эднәд харһсн болхв гиһәд чееҗләрн гүвдлдәд йовдг Батад эн хөөчнрин наад бәрлһн җигшхднь улм җола болад бәәв.
- Йир эн му-заятнрас яһҗ мөлтрсә! Нанла әдл Дорҗин Бадм, Санҗин Му ахтан бәәсн эздүд иим генәртә биш. Нам ядхдан эн һә болсн илгн шалвр өмсгдго болхнь яһна. Чамаг, эн җил торад һарса! Ода юмн уга, һурвн-дөрвн сар үлдв,—гиһәд санад оркхларн өмнән хәрүлҗ йовсн хөөдтән дур уга болад, — я, һарһхла, һарһад чигн оркг, ода би талдан эз олҗ чадҗанав, — гиһәд эзн көвүдин, Булһна өмнәс өрцдг болад, әәдгән уурад ирв.
Хая үдлә гертән ирсн цагтан: — Нам эднәстн әмд деерән хуурхла болх! Үкхәсн урд үкн гиҗәнәв, — гиһәд эцк бергн хойртан соңсхад келдг болад бәәв.
- Я, әрлһ, эврә махн-цусн кү муурулад келәд бәәдмн биш. Теднчн соңсхларн чамд дур уга болцхах. «Дотр киилг махмудт өөрхн» гидг үлгүр бәәдмн. Эврә күн, эврә боладл бәәдмн. Яһв чигн эднчн мана терл улс. Кишгтә, буйнта улс. Тиигәд цумрхадад бәәдмн биш, килнц болх, биидчн му болх.
- Минь энүг чамд өгхәр болһлав, — гиһәд көвәнь өгрәд бәәсн, нег бииднь чимкүрин орм-утур орсн ааһин амн чиңгә хар һуйрин тоһш зүн биидк багцин толһад өлгәтә давсна түңгрцгәс Цаһан һарһҗ авад хойр альхарн иләд үләһәд Батад өгв. Бата бергнәннь өгсн һуйриг хойр әңг кеһәд ик зууһинь үр хөөчнртәһән хуваҗ идхәр, салврха бор өрмг, киртә бөс киилг хоорндаһурнь әврлчкәд, һартан үлдәҗ авсан җаҗлн бәәҗ, Цаһанд соңсхад:
- Би нам эн бәәдләрн наадк улсин хөөчнрт наадн болад үкҗәнәв. «Салврха таальг», «Сәрсн шалвр», «Улан хорхан хөөч» гиһәд наадлцхана. Өдрин дуусн күүнлә харһл уга йовҗ болхш. Би басл му заята күн бәәҗв, — гиһәд келчкәд, хойр нүднь гилңтрәд нульмсн һарх бәәдл һарад чирмгдәд одв. Эцк бергн хойртан тенүгән медүлш уган кергт буру хандад, барана маралҗна намч өврсн болад нүдән арчв.
Маштг орн деерән кецәлдәд кевтсн буурл өвгн ю келхән медл уга, эс медсн болад орнаннь өмн кевтсн һанзан шүүрч авад үмсинь цокҗ унһаһад хоолан ясв.
- Маңһдур-нөкәдүрәс, аав эс гиҗ одак күн Батаг нег цөөкн хонгар сольхнтн. Кир-хуран уһалһҗ авад амрг. Дәкәд Анҗан күүкнә хүрмд одад, нәәртнь орад уудьвран һарһх, мана күн биилҗ эс  чадхм   биш, — гиһәд Цаһан Бата тал нүднәннь булңгар хәләһәд инәмсклв. «Хүрмд одх» гисн үг Батад җивр урһаһад оркв.
- Анҗан күүкнә хүрм нөкәдүр ирхмн гиҗәлү, — гиҗ Бата бергн талан хәләҗ мусхлзв.
- Э-э! Тегәд чигн чамаг одтха гиҗәнәвидн, — гиҗ Цаһан дахулҗ өгв.
Сурулын батх үләһәд цеврлҗәсн өвгн шүлсндән цахн Бата тал эргв.
- Хәрәс хавс хуһлтн! — гиҗ үгән чиләҗ йовсн Цаһан ааван йөрән босв.
- Асхндан би оч хонад, маңһдурас авн цөөкн хонгт хөөһичн хәрүлнәв. Чи хувц-хунран уһалһҗ авад Анҗан күүкнә хүрмд од. Ода ик удан бәәхн угач. Болзгчн өөрдәд ирв. Намрин сүл күртл торсарн торх кергтә. Эднәнчн үкрт мана Муузра орҗана. Намртан өмәрән дулан һазрт тал нүүхвидн. Тер цагт чи Муузрад нөкд болад гертән бәәхч, — гиһәд аавнь Батаг байрлулад оркв.
- О-о! Тиигхлә һәәвһә юмн болхугов, — гиһәд һу-дылһҗасн толһаһан еедән әндәлһәд, нүүрнь цуг инәдәр дүүрәд,—хөн һарх цаг болҗ одв!—гиһәд Бата үүдн хоо-рнд көндлң әңкләд кевтсн нохан сүл ишкәд һәңнүләд, салврха ермгән эркнә төөлгт торһад, торлзад һарад одв.
- Көөрк, байрлад одвш. Нам одактн хүрмд однав гиҗ келхдән әәһәд бәәҗ биший. Хәрнь шидрә дегд атхр болад бәәвл. Эзн көвүдләрн өрцәд, ноолдад, хая-хая ирхләрн һурниһәд ду һарл уга бәәдг болв. Тер кеер йовсн үр хөөчнрнь энүг бичкн юмн гиһәд наад бәрәд инәлддг бәәдлтә. Мана күн тенүнднь өөләд, һундад йовдгҗл, көөрк, — гиҗ Цаһан аавдан цәәлһв.
Тиигл уга. Хөөнә ард өдрин дуусн йовна гидгтн баахн улст басл уудьврта юмн. «Хүрм, хүрм гихлә хумха толһа көлврнә» гиһәд бидн чигн баһдан олн хурсн шуугата нәәрт одхинь гиһәд йовдг биләвидн. Ода нег новад уудьвран һарһад, бахан хаңһаһад ирг. Толһаһинь уһаҗ өг, тер өрмгиннь белкүснь удрҗ, тенүгинь шидәд өгчк. Эздүднь генәртә чигн ген-һон уга улс. Тер дала болсн көвүдиннь хуучнас чигн өмскәд оркхмн. Мел кезәмр хагсад бәәцхәнә, — гиһәд, өвгн Цаһанд келчкәд, өрүн Цаһана ташсн ташмур  харшулхар йовҗ одв.
Бата хөөһән сүүдринь хәләлһәд идүлчкәд, бергнәннь өгсн һуйрин өрәл үүрмүдтән күргҗ өгхәр, одак нүүх зәңг күргҗ келхәр адһад дуулад йовна.
...һаштг һалаһан цокдг билә, һалыннь көвәһәр дошдг билә, Төмр хәәсән нердг билә,
Төлгиннь махан чандг билә.
Манахн, манахн манһдур нүүх, Мацгин салаһар дәврн нүүх,
Иктә, баһта заһсн харһх,
Икинь чанх, баһинь булх...
Манахн өмәрән дулан һазрур хулста нур тал нүүхлә би хулсн заагт орад хулс түлчкәд, хулсар бүшкүр кеһәд татхв. Нөкәдүр Анҗан күүкнә хүрмд одхв. Мах, боорцг идхв; нәәрт орхв. Кесг күүкд ирҗ домбр цокх, би биилхв, гиһәд хая-хая доран дуһрад, өскәһән цокад дуһрад чигн авна.
Бадм Му хойр хөөдән ниилүлчкәд, хөөдиннь өмн зөвәр тедүкн өндр довн деер һарад, модндан махлаһан өргәд Батаг дуудад, һазр төгргләд зурчкад «Овн-тов» халдад наада бәәцхәнә.
Бата хөөдиннь өмн һарад тогтнулчкад улан дурста моднаннь дундаснь авчкад, хойр үзүрәрн һазр хатхад һәрәдәд ирв.
- Наартн! Би танд байрта зәңг келнәв, — гиҗ хәәкрҗ йовна.
Не, кел, кел! «Улан хорхатн» сәәни орнд тәрвә? — гиҗ Бадм довңдан сүүд, нигт көк бетк деер өвдглж сун сурв.
- Уга, тер кезә үкх болһнат. Тер генәртн үкхлә, тенүнә торһҗасн малмуднь тарҗ одхлм. «Эргин гуг» болад эңсәд торһҗах күн терлхн, — гиһәд Батаг хорта үгән чиләтл, үгинь таслад эклв:
- Кезә үкх билә гидмч, эднчн үкхд юмн уга, һанцхн чини хатуч байн биш, цуг баячудын үклнь өөрдҗ йовх бәәдлтә. Одак улана йосн гидгтн мана олн угатьнрин, көдлмшчнрин сә хәәгч гидгтн үнн болж йовна. Бата, чи энүнә тускар соңсад угач. Чавас бидн кеер баячудын хө хәрүләд йова-йовҗ ю чигн медл уга йовҗвидн. Цаачн мана сельсоветәс, угатя улст гиҗ дала дөң өгч гинә. Дамб ямаран хоосн күн билә, тенүнд ик гидг дөң өгч. Дәкәд батрачком гиһәд хө, үкр хәрүлдг улсиг шишлң хәләҗ көдлмш өгәд диглдгҗ. Асхнаһа мана эзн эн зәңг соңсчкад, мел чирәнь арньһлзад һә бәәдл һарад одв.
- Намхндан йовад йовл уга, худл, хов бичә зөөһәд йовтн! Улана йосн гидгтн удан бәәш уга юмн. Дәәвдин көвүн Данзн нойн гиһәд цаһачуд толһалҗ орҗ ирхмн, гиҗ келчкәд, зәңг келсн йиснд әвртә гидгәр уурлв.
- Мана эздүдтн одал хавчглзад ирҗ биший, үклнь өөрдәд ирсн бәәдлтә. Мана цаг өөрдҗ йовна, — гиҗ Бадм дахулҗ келв.
- Наадн уга, баячудыг уга кехмҗ гилдәд күүндцхәнә. Эдниг уга кехлә, бидн яахм болхв? Манд эн хәләҗ йовсн малмудас өгхмн болхв, — гиҗ Му аңхун бәәдлтәһәр келв.
- Уй, өгл уга яахмн билә. Бидн Дамбас ямаран угатя улсин йосн болсн хөөн цуһараһинь тегштнь хәләхугов.
Угатя Мууһин
Учр-зөвиг
Усна дольга цокулна... 
гиһәд Бадм экләд дуулв.
- Уга, энчн иигҗ эклнә:
Сарин сарул болвчн
Өдрләнь әдл болхш,
Сәәдүд олулн болвчн
Советләнь әдл болхш...
гиҗ дуулҗасинь соңслав, — гиҗ Му цааранднь дуулв.
- Ээлхн биший! Сәәдүд олулн болвчн советләнь әдл бишл гидгинь мел чик, — гилдәд довн деерән һарад дуулцхав.
- Не, эн дууг сөөд мал мансн цагтан дуулад бәәхмн. Мана «сәәдүд» соңсҗ бахнь ханг, — гиҗ шууглдв. Бата сана авсмн кевтә, одак гертәсн авч һарсн һуйран һарһад һурвн әңг кеһәд өгв.
- Наадн уга, мана эздүдиг тиигәд авад унхинь. Би хамгин түрүнд «Улан хорхаһан» авад унх биләв. Минь эн уланар нег өгхинь, һонаһад одх билә, — гиһәд, Бата улан модан өргәд араһан зуув.
- Не, мана байрта зәңг эн болв. Чи юн байрта зәңг келхәр седләч, кел, — гиҗ Батаһур хәләцхәв.
- Манахн Ноонин малар өмәрән нур орад нүүхәр бәәнәвидн. Хөөһән энд үлдәхмн. Мана Муузра үкрч болҗ йовҗана. Би гертән бәәхмн болҗанав. Медвт? Тадн Анҗан күүкнә хүрмд одхвт? Би очанав. Аав эндр ирҗ хонад, маңһдурас авн хө хәрүлхмн, би сулв. Би нәәрт оч биилхүв, хүрмин мөрдәс күүкдт авч одхув. Тадн бас ирцхәтн, — гиҗ зевәр авглҗана.
- Кемр эднәхн үнәр нүүхәр бәәхлә, Батаг йовхас урд цуһар тер хүрмд яһад болвчн одхмн. Нег сәәнәр нәәрлҗ авхмн, — гиҗ күүндцхәв.
- Э-э, дала көвүд, күүкд ирцхәх. Чи эзн күүкән дахҗ ирхмн болхуговч. Эзн күүкн әвр сәәхн гиһәд уха алдад көөрәд йовдг билч, — гиҗ Мууһас Бадм шоглҗ сурв.
- О-о, эднәнчн эзн күүкн наку юмн. Барта торһн биизтә. Олн зүсн алтн мисхләр хатхсн күрң килң маняш өңгтә, торһн гөлм болсн саглрсн хар күклән һурвар гүрәд дал деерән саглрулна. Негл мөңгн уласн болад нәәхләд бәәнә. Йовад орксн цаглань, өргн күсм бүс деер эргүләд хадсн цаһан мөңгднь, тер тана хар һалзн серкин күзүнд зүүлһәтә йовх хөңкнүрин дун һарад одна, — гиҗ Бадм күүкнә һазак бәәдлинь магтв.
- Э-э, мана күн дур алдад орксн бәәдлтә, ямаран уласна бәәдлтә гинәч? Нам тууль әдләр кеерүлҗ келвч,— гилдәд шууглдцхав.
- Уга, терчн сәәхн биш. Чамд болад сәәхн болҗ үзгдҗәнә. Моднд сән хувц өмскв чигн сәәхн өңг һардмн. Тер Батад эзн пииср кевүнәннь хувц өмскәд хәләлт. Эн Бата биш талдан Бата болҗ үзгдх. Терчн мөңгн «бәәнә» гиһәд уюлчксн хувцн. Минь ода маниг дахулад йовуллт, ю чигн кеҗ чадхн уга. «Беләр бәәдг, бекәр баадг» улс тиим болдмн. Тер Дамбин Занда ямаран сәәхн күүкн. Тиим хувцн уга болад баячудын күүкдт даргдад йовна. Хувцар болх юмн уга, дотрк ухаһар болдмн, — гиһәд, Бадм босад хөөһән гердв. Шууга бәәтлм хөөдмбидн холдҗ оч, гилдәд нөкәдүр харһлцх болад хөөдиннь ардас тарад һарцхав.
«Келсн үг — керчсн модн» — нөкәдүртнь хөөчнр эв-арһарн сулдад Анҗан күүкнә хүрмд ирцхәв.
Хүрм ирәд буучкҗ. Анҗан герин өмн зевәр тедүкнд: хар, кер, хоңһр һалзн, холтр олн зүсн мөрд сөөлһәтә, цолвурарн холвчксн, хазариннь уудынь кемлдәд толһаһарн наадлдад, ногтсан шаргулдад бәәцхәнә. Һурвн-дөрвн гиҗгтә күүкд Цөөлһәтә мөрд эргәд олнцгтнь хавчулчксн маля, ташмг цуглулад авад йовцхана.
Тер күргнә җовута эмәл көвүд дуудҗ авад бултулчкмн, маңһдуртан өв авхулчкад, биистнь хулдҗ балта-шикр авхулхмн гилдәд күүкд нәр кеҗәсн герүр йовҗ одцхав.
- О-о тер толһаһарн наачасн хоңһр һалзн ямаран сәәхн мөрн, нег унад гүүлгәд авхинь. Тер җовута эмәлтә, худрһч омручта мөрн, күргнә мөрн болдг бәәдлтә.
- Фуф, манд кезә неҗәд иим мөрд учрхмб? — гилдәд кесг сәәхн мөрдт җилвтлдә йовҗ хөөчнр Анҗан ик цаһан герин өөр күрәд ирцхәв.
Анҗан герт күн дүүрң, маля цокх зә уга. Кен ю келҗәхнь медгдхш. Шуг-шуг гилдәд нирглдәд бәәцхәнә.
Хүрмин улс герин барун ирг дахад ах-захарн сууцхана. Деед бийәрнь өвгд сууҗ. Зүн орна өмн бийәрн эмгд, гергд ах-захарн сууцхана. Теднә дунд суһднь хүрмд ирсн эмгн бер хойр цемкәлдәд сууцхана:
Не, ирсн, ирүлсн уга
Ут наста, бат кишгтә,
Әмәр олн, аһусар байн болҗ,
Зуд уга һолд, дән уга давд,
Эргин хард, өвсни көкд,
Өндр һазрт герән бәрҗ,
Өвстә һазрт зелән татҗ,
Агтсан таньшго байн болҗ,
Ачнран таньшго өнр болҗ,
Амулң эдлх болтха.
Эн һазаран һарчах
Мана му куукн,
Күүнд келүлл уга,
Нохад хуцулл уга,
Сансн санань күцҗ,
Сәксн бурхднь евәҗ,
Һар гихләнь һарч,
Ор гихләнь орҗ,
Ут наста,
Утьлта үрн болтха!..
гиһәд цаһан буурл сахлта, ут хар лавшгта өвгн йөрәл тәвҗ сууна. Барун бийәр дерәлдәд суусн хүрмин улс заагас идр наста, хар шеемг бүшмүдтә, цаһан мөңгн бүстә хойр залу хошад цөгц әрк һартан бәрсн зерглҗ зогсчкад:
Сайг сәәхн саарлыннь
Сәәр деернь өсләв,
Сәәхн заңта эҗиннь
Өвр деернь өсләв!..
гидг ут ду дуулад, деед бийәр суусн өвгдт сөң күргәд йовцхана. Теднә үүдн тал суусн хүрмин хойр көвүн эмгд, өвгдин һанзинь авад тәмк нерҗ өгәд чөкләд йовцхана.
Зүн бийәр дуңһралад суусн гергдәс зәрмснь хүрмин өлгәд, хот-хоолынь әәлһлдәд, худ эмгиг шалһад шивр-шивр гилдәд бәәцхәнә.
Нег ик зузан хар гергн ханцан шамлад орксн гилгр хар тоһшлурин захар цохасн һооҗсн көлсән хая-хая ик цоохр беләрн арчад:
- Бәр, аавинчн хөв, — гиһәд, — далта мах ээҗинчн хөв, — гиһәд, атхм чимгтә эс гиҗ таша хошад-һурвад боорцгин тоһш атхулад тәвәд бәәнә.
Барун бийәр суусн залусин зәрмсиннь амнь халад ирсн бәәдлтә. Кел-аман бүлүдлдәд, келх үг булалдад бәәцхәнә. Хурц, шүвтр үгәр дегәлдәд чигн одцхана.
Бәәрн хойр залу, хүрмин улст келтәһән медүлхәр бәәх бәәдлтә, өвдг-өвдгән негдүләд сууһад орксн негнь эклнә:
Биичн болхла,
Өр болхла — өлвкәд оддг,
Өөкн болхла — җолвкад оддг,
Хойр болхла — негинь авдг,
Хоосн болхла — орминь илдг,
Хо һалзн мөртә
Хоодан көвүн Човда
гидг күмб, — гинә.
- Э-э, чамла әдл залу, би үзләв!
Җиврлә гидг гергтә,
Җидлә гидг көвүтә,
Бүдүн күзүтә,
Бүдрмс наһцнрта,
Бүүрчин Нарм гидг күмб...
«Салькн угаһар эргсн теерм,
Иштән харш болдмн»,
бичә каңкадад бә, — гиҗ наадкнь хәрү өгв.
Анҗан барун биид, ясата бәәсн күүкнә орн деер, сәәхн-сәәхн хувцта эркәр өссн бәәдлтә баахн көвүд-күүкд, хүрмин тоһшас келкәд тохадан өлгчксн, өөктә бөөр зүркәр шаһа чимгдәр шивлдәд сууцхана.
Зөвшәл угаһар Анҗан герт орхдан эмәлдәд һаза эргҗәсн хөөчнр эн хамгиг иргәр шаһаһад үзчкәд:
- Э-э, бидн эднлә әдл байн болсн болхнь, бас эднлә әдл торһ өмсәд, тосар шивлдәд аль сансарн бәәх биләвидн, — гилдәд: «Угад арһ уга, арһ угад зарһ уга»... гидг үлгүрәр, теднд үлү үзлдәд, хәләх дурнь уга болад, нәр кеҗәсн герүр одцхав. Тиигәд күүкд-көвүдин нәәрт орад бахан хантл нәәрлцхәв. Тиигҗәһәд тедүкн хотна захд һарчкад:
Сарин сарул болвчн
Өдрләнь әдл болхш,
Сәәдүд олулн болвчн
Советләнь әдл болхш...
гиһәд ярд-ярд дууллдад, хотна захд чөдрләд тәвчксн хүрмин мөрдәс бәрҗ унад, күүкдин зарцар «көвчг-җовуна» мөңгәр лавкд одад балта-шикр, чаһр, әрк авч ирлдәд ик гидгәр дөгҗ авцхав.
Хүрмин улсин ахлач нойта улснь ю-кү медлдән уга согту кевтцхәнә. Зәрм бор согту улснь һаза хөөчнрин дуулҗасн шин ду соңсчкад: — Эн дун манахнд бас тарҗ йовна, — гилдәд, шивр-шивр гилднә.
- Эн цагин баһчуд дегд әср. Йосн цагар һарсн шулмс, соңсҗант? Му йорта кишвасиг! Бәрәд авч иртн, би эднә келинь әмдәр суһлҗ авсв, — гиҗ Мууһин эзн авглв.
Эн хөөчнрин авч ирсн шин дууг, хөөчнрлә нәәрлҗ хонсн кесг көвүд-күүкд дасҗ авцхав. Бийснь хөөчнр эн сө: «Увшин хаалһ», «Хальмг харңһу болдгнь» гидг шин дуд соңсҗ авцхав.
- Бүрүц, өв авлһнд орад, күүкинь мордулчкад йовхмн, — гиҗ күүндцхәв.
Өр цәәһәд, холын баран үзгдәд, өрин торлң җиргәд ирв. Нәәрлдәд, нөр уга хонсн хүрмин залус энд-тендәс цуглрлдад, мөрдән авч ирәд, тохад бел кечкәд, ахлачан хәәҗ авч ирәд, өвиннь әркән цацлдад, әв авхдан белн болцхав.
Анҗан герин ишкә үүдинь секәд тотх деернь эвкчкәд, үүднә хойр талаһурнь малята, модта, ташмгта күүкд, берәд, көвүд зерглдәд зогсцхав.
- Не, залус, цагтн болв, өвән орҗ автн! — гиҗ күүкнә бергн, маштг хар бер, нәәмәр гүрсн маля нуһслҗ бәрәд оч зәңглв.
Ичр хату, әәҗ болш уга. Хүрмин залус цокулн йовҗ, цувад-цувад гүүҗ орад, барун биид хурачксн күүкнә өлг-эдиг зөөһәд авцхав.
Өв авсна дару, мордх күүкиг герүрнь авч ирәд, зул өргәд мөргүләд, эк эцк хойрлань харһулад, цаһан идә амсулад һарһхдан бел кев. Күүкнә үр, хотна күүкд цуһарн, мордх күүкиг аарглад теврҗ авчкад, шууглдад уульцхав...
Күүк дүүрх көвүг көк бор мөрнә эмәлин ард суулһад, әәһәд чичрҗ йовх мөриг күчәр чирәд үүдн хоорнд көндлң зогснас авн, көвүг мөртәһинь, күүк булахар орҗ йовх хүрмин залусиг бәргүләд цокв.
- Болһатн, нүд авад оркдг болвзат, — гисн дун соңсгдна, маля, ташмг, модна әәд, күүкдин уульлдан, юн болҗахнь медгдхш.
Күүкиг өргәд кевчг деер һарв-угай гихлә, мөр бәрҗәсн улс хооран заагрв, дүүрч йовх күн зөв эргүләд довтлад, хош талан күүкиг авад одв...
Күүк күргх күргүлин улс мөрдән тохад, тергән татад белн болцхав.
Хүрмин улс, күргүлин улс нииләд хөр һар мөртә улс мордҗ йовх күүкнд үүлн өңгтә көк бор мөр унулад, деернь цеңкр торһн көшг киисгсн, дер-дер гилдәд хатрлдад йовцхана. Күүк авч йовх улсин һазрт зурһан-долан дууна һазр үлдсн цагт, хойр мөртә-тосудын залус ик йортх әрк авсн тосҗ ирцхәв. Хүрмин болн күргүлин улс цуг буулдад, йөрәл тәвәд, әркән цацад — угтулын урлданд белдцхәв. Олң-татуран чаңһалдад, хормаһан шүүрлдәд, хаалһ деер зерглдәд зогсҗаһад, дерд һарад довтлцхав.
Күүк авч ирх хотнд, барун ар үзгт, көвүнә дуд цаһан гер бәрәд орксн берәд-күүкд нәр келдәд шин бер үзхәр байрта шууглдад бәәцхәнә. Өвгд, залус, көвүнә герин һаза угтульш урлданд кенә мөрн һарч ирхинь хәләлдәд бигшлдәд, шууглдад бәәцхәнә.
- Цаатн тоорм һанзһрад йовна, — угтулын урлдан аашна!.. — гиҗ тедүкн бәәсн шалдарта арһсн деерәс баахн көвүн хәәкрв.
Терлг-цегдгтә, алтн мисхләр хатхсн цәклүртә халмгта, хо цаһан бер барта торһн альчурин үзүрт цаһан мөңг бооһад, хотна захд ирәд зогсв.
Хөр шаху мөртә улс нег-негнәсн давҗ һархар седлдәд, мөрдиннь җолаһан сулдхад орксн шогшрад, дәвәд мөрдән малядад йовцхана. Өмн йовсн мөрдин тооснд, ард йовсн улс нег-негән әрә үзлцәд, дел деернь наалдад йовцхана.
- Күргнә цаһан шииртә кер маңнадҗ йовна! Манакс күүнд мөрәһән өгхмн биш! — гиҗ тәв һарсн наста хар өвгн тоорцгарн һазр цокв. Кер мөрнә дел теврсн күргн көвүн, берин бәрҗәсн торһн альчуриг довтла йовҗ көмлҗ авн мөрән татад зөв эргәд буув.
- Угтулын мөрә күргнә болва! — гиҗ цуг бәәсәрн хәәкрлдв. Көк бор мөртә кешг дор йовсн күүкиг бер күүкн хойр тосҗ одад, буулһҗ авад, көвүнәд орулад, көшгин цаад биид суулһчкв.
Күүк буулһҗ авч ирсн улс кеөрлдәд, байрта шууглдад, күргүлин улс тооһад ики ора күртл җирһцхәв.
Арвн хойр часин алднд домбрин дун унтрад, шууган төвкнәд нәр җиирәд тарв. Көвүнәд көшгин ард күүкн һанцарн үлдв. Хойр-һурвн күүкд улс үлдәд күүкнә күүкн хувцинь тәәләд, бер хувц өмскәд, үсинь хойрар хуваһад, шиврлг зүүлһәд оркв. Теднәс нег бер һарад, күргүлин улсас нег залу кургн хойриг дахулҗ авч ирәд чансн хөөнә өвцу тәвҗ өгв. Теднәс кен түрүлҗ хустг шатаснь өвцү утлад цуһараднь амсулв. Күргүлин күн һарв. Күргиг үлдәҗ авад:
- Һанцар йовснтн болҗ. Ода эндрәс авн герин эзн болвч, гергнчн тер, көшгин ард бәәнә! — гиһәд ясчксн орн талнь зааһад, шам унтраһад, үүдинь хаачкад хойр-һурвн күүкд улс көвүнә герт кү шидрдүл уга зөвәр удан манад чиңнҗәһәд, шивр-шивр гилдәд, инәлдәд тарад хәрцхәв.
Күүкн күргнәннь чирә-зүсинь, бән-бәәҗ иҗлдәд хөөннь оч үзх...
Сөөг өдрнь соляд, серүг киитн соляд, намрин сармуд өңгрәд, үвл өөрдәд, киитн хар салькн дару-дарунь хурлһад, үүрмг зарм цасн сальк дахад киистг болад ирв.
Өндр һазр бәрәд харвад йовдг хөөчнр, сала-судлмуд темцәд, салькнд нисҗ ирәд зуухст хурсн хамхлмуд түләд дуладдг болад, өскәһән цокад, чикән атхад ирцхәв.
Өрүн уусн көк һолһа цә, хувац хар һуйр хойр хот болдган уурад һол чичрүләд бәәнә.
- Не, залус, энтн иим биш. Батаг манас өмәрән нүүхәс урд, хөөчнрин неҗәд сагсг хурһар «күр» кеҗ идхмн. Җилин дуусн эдниг дахад, даарад, көрәд, өлсәд үкәд йовхмн биш, — гиҗ зуухин амнд тәмк тач суусн Цернә хөөч Мөңкә келв.
- «Күр» гиснтн юмб? — гиҗ Бата өврҗ сурв.
- Э, чи нам медш угач. «Күр» тәвҗ эс идсн хөөч, хөөч биш. Медҗ ав, хөөнән әмндчн туста болх, — гиһәд Мөңкә инәв.
Тер, цаадклачн әдл сагсг хурһиг алад дотринь йилһҗ авад, гүзәһинь бүтнәр авад уһаһад, наадк һадр махинь цугтнь яснаснь салһад, баһ-баһар утлад дүрхлә, цуһар гүзәндән багттмн. Зуг махиг гүзәлсн цагтан давс тәвхән мартхмн биш. Гүзәг дүүргәд аминь шорлад утцар таг кеһәд боохмн. Чуһуншң дораһурн у, деерәһүрн уутьхн нүк малтхмн. Тер нүкн дотр арһс түләд утаһинь унтрачкад, гүзәтә махиг көндлң моднд бооһад, улан цогтнь күргл уга дүүҗләд деерәснь дарчкад хәрхмн. Маңһдуртнь ирәд гүзәг татад авхлачн, гүзән чүүклдәд, тосн чиихәд бәәнә. Тегәд тенүг утхарн ярчкад идхләрн, эркә хумха хойран долан гиҗ эләхч. Кезәнәс нааран хөөчнрин кеер тәвҗ иддг «күр» гидгчн тиим юмн,— гиҗ келн Мөңкә шүлсән зальгад оркв. — Чи, маңһдур күрз авад ир, — гиҗ Му тал келчкәд, босад хөөһән темцв.
Бата маңһдур ирҗ «күр» тәвәд, нөкәдүр шүүсинь салаһарн гүүлгәд өөкн борнь семрү мах идхән санад, Мөңкән келсиг кевтнь тодлҗ авад, хөөһән тууһад хәрв.
Маңһдуртнь Мөңкән зааврар хөөчнр урднь һардг бәәрнәсн талдан хол бәәрнд ирҗ харһцхав. Му күрз давс хойр авхан мартсн уга. Күңкргин экнд күүнд үзгдш уга, хойр салан аагт цуглрцхав. Кенә хөөнәс эндр «күр» тәвхән күүндлдәд җирв хайх болцхав. Дөрвн дәрвлҗн цаасна негнднь хө зурад, эвкәд махлад тәвчкәд шүүрцхәв. Хөн зурата цаасн Батад тусв. Батан хөөнәс нег бор төлг бәрҗ авад одак Меңкән келсәр эвдәд «күр» тәвб. Маңһдуртнь адһм угаһар һарад кеер үдлх болҗ күүндцхәв.
Маңһдуртнь үгцсн цагларн хурҗ ирцхәв. Өндр деер һарад энд-тендән харвад хәләчкәд, бомбасн улан шавриг әрәд, бүрксн шарлҗинь авад оркхла, нүкнәс медгүлг ур һарад шарсн махна үнр каңкнад одв.
Гүзәнә боодһань егрәд, бийнь ө угаһар моһлцград ик гидг күрң тарвсин бәәдлтә, төгәлңднь чиихлтәд тосн һарад бәәнә. Мөңкә «күриг» арһул өргҗ авад хө услдг далһа суулһд тәвәд, белтк утхан авад ярад оркв. Өткн шар шүүстә, илҗрәд бәәсн, эрән цоохр махн суулһ дүүрәд чичрңнәд одв.
Дөрвн хөөч суулһиг төгәлҗ сууһад, җаҗл уга гилтә җолукулад дарунь зүркнднь күрәд, хооран суулдад бәәцхәв.
- Не, Бата, «күр» гидг юмн ямараһинь медвч? «Цадхла цаһан хурһна сүл һашудад бәәвү?». Дәкҗ орҗ өгхший? — гиһәд Мөңкә һаран шораһар арчв.
- Энчн, шүдн ута күүнд һәәвһә гидг амтта хот бәәҗ, тәрүц җаҗлулхш, эврән һульдрад бәәнә. Менд йовад эврән хөөтә болсн цагтан, аавдан эрк биш «күр» тәвҗ өгнәв, — гиҗ Бата ик гидгәр таассан медүлв.
Үлдлинь хорһн дуссн һазртаһинь хамад «күрин» нүкнд хаяд, шораһар дарад, деернь өвснә бүр шарлҗ цацад, илмн-җилмн кечкәд, таатр-таатр гилдәд тарцхав.
- Дарукинь сарин шинд, хар салан экнд мини хөө-иәс кехмн. Хөөт сарин сүүләр намаг хөөтәһим «Хар һазрур» йовулх бәәдлтә. Одакин тускар ду тасртн! — гиҗ Мөңкә ардан эргҗ келв.
Дарунь сарин хуучар Муузранкн Ноонин закврар, Ноонин бод малар «Өмн нур» орад нүүв. Үкрмүдин эрт туһлхинь йилһәд үвлзңднь үлдәв. Соврха нәәднр, цармуд, һунҗд, бүрүсинь Муузра Бата хойр мөөрлдүләд, шууглдулад тууһад һарв. Эртхн орад, беткин йозурла таг болад теврлдәд орксн, мернә хар туруца цасна дееркинь шир ширдәд — мөсәр мөңләд оркҗ."
Холд тууһад оркхла малын шавхагиг зүлгәд устаһад оркхд маһд уга шүрүн. Зәрм һазрарн бүдүн кү даахш. Батаг йовхла нег дааһад, нег өврәд йовна.
Элңкәдән орад бәәсн Муузран сегрхә хар гериг цуцад хойр ик ярндгта тергнд хуваһад ачад оркв.
- Дегд күнд ацан болхн уга, — гиһәд, буурл өвгн тергнә ар тегән улас авад түлкҗ үзәд, хойр һалзн цариг зүүһәд, сур налвчаснь авад: — Ц-о-об! — гиһәд көтләд һарв.
Хойрдгч тергинь Ноонин зарцар Муузраниг нүүлһлцҗ йовх Кичгә Басң өмнк тергнә ард орулад тәвчкәд, хаҗуднь һарад шилвр тачкнулад көндәв.
Өвгнә көтлҗ йовсн тергн деер хойр терм харшулад харшмг кеһәд туурһар бүркҗ. Харшмг дотр: Цаһан күүкн көвүн хойран буурха девлмүдәр цуһлад орксн, бегзилдәд сууцхана.
- Лам зуңкв хәәрлҗ өршәтн! Хаалһдм бидн шуурһн, боран бичә болтха. Эндр «тушу» өдр бичә болтха, хәәрхн! — гиһәд Цаһан урлан гөвр-гөвр гилгәд зальврад йовна.
Тергнә төгән ул цаснд шигдәд, көшүрәснь «җиг-җиг» гиһәд, үкрмүдин көлмүд «чахр-чахр» гилдәд олн зүсн ә һарад йовна.
Дор цаһан, деер цаһан, нарн үзгдхш. Дадмг өвгн дүңнәд: —Асхн гүтәвх кем болҗ йовна. Өдрин гегәтәд, өмнк һолын хотнд күрч хонхмн, — гиһәд, сахллан наал-дсн цаң хая-хая үмгәд унһачкад, хойр һалзнкг зүдәһәд йовна.
Өмнән бәәсн үвлзңгин ар зооһас кемрәд орлһнла, салькн эргәд, дорд ар үзгәсн хумхлдад, нигт илцрц цасн орад Цаһана зальврлһар болл уга долдадад шуурв!
Үкрмүд мөөрлдәд, тергнә өмн һарад бөгн-бөгн гилдәд, хатрлдад йовцхана.
Тиигәд шамдлда йовҗ хотна үвлзңгәр асхлад орад ирцхәв.
Ноонин таньл, му биш хаша-хаацта, дундын малта күүнә герт ирҗ хонцхав.
Шуурһн тер сөөһән өр цәәтл эгзңнәд уульн-дуулад бәәв. Цаһан күүкдтәһән хувц-хунран хагсаһад, әмтнд буг болад хонв.
Өрүнднь шуурһн тогтнсн деер эрт йовхар үкрмүдиг һарһад туухла, хулсн хашад даарад хонсн өлн үкрмүд мөөрлдәд һарч өгхш. Муузра Бата хойриг басл икәр зовав.
Хотна залусар нөкд авад ээрлдә бәәҗ, үкрмүдиг үвлзңгәс зааглад авад һарһв. Тер кевтән ца зо деер һарад ирхлә, курмг хату цасн деер орад хонсн көвкр цасн төгән тавгла наалдад, ик-ик тах урһад, төгәс дуһрдган уурад, цанцлад цармуд муурлдад әрә көндрлдәд ирцхәв.
Арһ уга, муурсн цармуд эн кевәрн өмн нүүрт күргдг бәәдл уга. Малмудан ацата тергд барадулад зогсачкад, Муузра Басң хойр цармудыг тәәләд, нег цар ярмтаһинь тууҗ авад хәрү ирҗ хонсн үвлзңгән темцв.
Муузран йовдл дегд ик болад, өөмснәннь өскән хаһрхаһар көрә һосна зууза зүлгә йовҗ өскәһинь устаҗ. Тернь ташр хаһрад хорсад йовна. Тер бийнь кеер цасн деер һосан тәәлҗ орацан сольхдан адһад тесәд йовна. Кеер хуучн дееврәр бүрксн харшмгт үлдсн бүлнь уханднь орад, нүднднь үзгдсн болад одна.
Муузра Басң хойр хәрү одак хонсн хотндан ирәд хойр цан сурҗ авад, негинь негн деернь ачад царан зүүҗ авад, хәрү геңгр-геңгр гилдәд һарцхав.
Хойр тергиг хаалһин хаҗуд хаяд, хошан хойр цанд хуваһад ачв.
- Көрч одх гиһәд өврлчкләв, — гиһәд өвгн ут цаһан девлиннь өврәс нег хавтха һуйр һарһҗ авад Муузрад өгв.
- Энтн нам бүлән, — гиһәд, Муузра Батан халхд нааҗ үзәд, хуһлад Басңд өгәд: — Энүгинь йовн иднәвидн, — гиһәд, Батата хоюрн тууҗ йовсн үкрмүдән темцв. Нуудл теднә ардас көндрв. Үкрмүдин зәрмсиннь шавхагинь шүрүн цасн зүлгәд шархтаһад оркҗ, сүгдһлзәд доһлцхана. Йовад орксн ишклдүртнь хая-хая төөнрәд цусн үзгднә.
- Эртәс эс белдсн, эзнә салңгин учрар үвләр тергәр нүүхәр, теегт хонад күн, мал уга зовад үкҗ йовнавидн. «Чееҗд уга юмн, цецкәд уга» гидг эн, — гиһәд, өвгн царан амраһад, Басң тал ирәд, һанздан тәмк нерәд, моштгта тәмкән Басңд өгв.
Эдн иигҗ мал күн уга зовлң эдлҗ түрҗ йовхиг эзн Ноонь медлдән уга. Нам ухандан авхш. «Сарван махн әмтәхн, сагсг девл дулахн» гичкәд ик цаһан сагсг цуунг (тулуп) өмсчксн өрүн асхнд орҗ-һарад нааклзад бәәнә.
Муузранкн өмн нуурт ирәд, малмудан хулсн дунд орулчкад, нуурин көвәд герән бәрәд, хулсар төгәлүләд хаац кечкәд, шар хулс боодгарнь авч ирәд хуһлҗ түләд дуладад амрцхав. Зуг дасад уга үкрмүд шин һазрт иҗлдтлән нутг хәрҗ гүүлдәд икәр зоваһад бәәв.
Батан бәәдл урдкарн болхла өвәрц сән. Буурха болв чигн гертән, буурл аавиннь өөр бәәнә. Зуг саак шоодҗ-шалһҗ дассн Цаһан бәәҗ-бәәҗәһәд уурлна.
- Тәк болсн көвүн өдр болһн әл хәәһәд, чуш цокад, һольр-һольр гиһәд йовхдан ичхнчн. Чамла әдл көвүд күүнд заргдад, гесән теҗәһәд, өөрән бәәсн гер-бүлән теткнә, — гиҗ ду һарна.
Бата тиигәд өөр шидр көвүдлә таньл-үзл болад үүрләд-нәәрләд бәәв. Хөөтн намртнь Батан үүрлдг көвүд нурһлҗ өмн нуурин экнд бүрдсн школд оч орхмҗ гисн зәңг һарад бәәв. Эн шин Советин йоснд, альд болв чигн школ бүрдәһәд күч-көлсч улсин күүкдт сурһуль дасх-җадгҗ гисн күүндән өдр болһн соңсгдна.
- Би сурһульд йовҗанав, Баазр, Хүрмә ахта бас йовхмн, — гиһәд Батан үүрлдг Окн гидг көвүн Батад өдр болһн көөрнә. Эн байрта зәңг соңса бәәҗ Батад саак Ноонин көвүдин сәәхн зургудта дегтрмүд сананднь орад, эн көвүдлә хамдан школд йовхан санад телүләд бәәв. Сө болһн Бата дала сәәхн дегтрмүд үүрәд школд одад, кесг хар-хар күлттә көвүдлә цасар шивлдәд, ноолдад наадсн болад зүүд үзәд өсрәд-өсрәд сернә. Эн орад бәәдг зүүдн, эн көвүдин школд одхин тускар Бата даң гертән келхәр седнә, зуг зерҗ келҗ чадхш. Чамаг, эндр келнәв гиһәд батлчкад, асхнднь цуһар цуглрсн цагт, эврән көдлл уга бәәһә бәәҗ школд однав гихлә, Цаһан йирин уурлх, Муузра ю санхинь яһҗ медхв гиһәд чееҗләрн өглдәд, келҗ чадхш. Өдрмүд өңгрнә, үр көвүдин йовх цаг өөрдәд ирв. Тиигәд кесг өдр келхәр седсн санаһан эндр асхн, будана һалын көвәд хулсна һол үләчкәд, тачкнулад наачаһад келв:
- Эн улсин көвүд цуһар школд сурһуль дасхар йовҗана.
Зәрмнь школас хотан уухмн гинә, зәрмнь таньдг гелңгүдиннь герт бәәһәд ирҗ дасхмҗ. Би тедниг дахад йовхла яһдмб? Зуңһрун өөр авһ гелңгәдән бәәх биләв. Теднд би нөкд-тус болхас биш һә болхн угав, — гиҗ келчкәд, шачасн хулсна чиндр хавлад эс медсн болад суув.
- Сурһуль гиһәд эңсәд бәәх юн ад гем ирсм энүнд! Ода ирҗ чи бидн хойр сурһуль сурҗ, әмт девтәдгм бидн бәг! Тенүнәннь ормд, нанд нег болх зоклцх көдлмш олҗ өгтн гихлә яһдв. Энүнәс баһ цагтан күүнд йовсн күн, — гиһәд, Цаһан будандан һуйр бүргнүләд самрн бәәҗ келәд оркв. Чамаг иигҗ келхичн медә биләв гисн бәәдл һарад Бата гилс гиҗ хәләчкәд:
- Йовнав, йовхла яһна! Теднәс би ямаран, үзг медхший? — гиһәд, маңнаһан буулһад, урлан дурдилһәд, наадкснь ю келхинь чиңнв. Нань күн ду һарсн уга, Бата эн үгән асхн болһн келәд бергнәннь оошкинь хорсхад бәәв.
Тиигәд кесг-кесг асхн келәд орксна хөөн, нег асхн давтад келлһнләнь, Муузра тесҗ бәәҗ чадад:
- Йов, ардан хәрү ирл уга чигн йов. Бидн чамар дутхн угавидн. Тер Хүрмә, Окн ахтаһас дор болх билч? Нам чини эн гиңгшлһ соңсн гиҗ чикмбидн дүләрчәнә. Хавртан хәрү нүүтл энд чамд кедг керг уга, — гиһәд оркв.
Энтн үннмб аль худлв, гих бәәдл һарад, Бата арһул босад, әәҗәх кевтәһәр, гилң-гилң гиһәд Муузра тал нег хәләһәд, Цаһан тал нег хәләһәд ор түшәд зогсв.
- Би наачахшив, үнәр келҗәнәв. Тер девлинь хатхҗ өгәд йовулчктн. Эн хотна көвүд дахад йовг. Авһ гелңгәд одад бәг. Энүг хамаһан болвчн багтах, — гиһәд, Муузра үнн седкләрн Цаһан тал хәләҗ келв.
- Яа, зү уга юм келнәт: «Шург ноха пииср күн хойрас көндә йовхмн» гидг, гелңгүд энүг бәәлһх билә, — гиһәд, Цаһан өөмс уладҗасн темән утцан торд гилгәд шүдәрн хазад оркв.
- Йовг, эн угаһар үкхн угавидн. Үкрт чамаг зархн угав! — гиһәд Муузра Цаһаниг зөвәр шүрүһәр сөрәд оркв.
«Йовг» гиһәд келәд оркхдан тер сурһуль гидгнь зовлңта юмн болхла яахв, гиһәд алмацҗасн өвгн: «Нам тер орс сурһульнь күчр болад бәәхлә гелңгәд бәәх күн манҗнр дасдг ном дасв чигн йилһл уга»,—гиҗ санҗаһад:
- Хурл деер бәәх болхла йовтхал ода. Боова гелңгәд ю-күүнднь нөкд-тус болад му болх уга. Ода герт хара ю кех билә, — гиҗ Муузраг дөңнәд эргүлҗәсн эркнәннь бумбас әдс авад, дөрвн хурһндан эвкәд босв.
- Не, эн хойр иигҗ зөвчлсн хөөн Цаһан хәәкрсн угань нанд кергтә биш. Цаһан нанд хар санҗ хәәкрхш. Эвтән орулҗ болх, — гиҗ санад, Бата маңһдурас авн, — би бас школд очанав, — гиҗ зәңг тархав.
Тиигәд Бата зөвшәл авсна хөөн нег цөөк хонад, нег өрүн хойр цоохр цар татсн тергәр дүүрң школд оч йовх көвүд нуурин өмн көвән хаалһар хурл хәләһәд һарч йовна. Көвүд Батаг үзчкәд махлаһарн дайлдад, йовҗ йовх аю талан заңһлдад йовцхана.
Хашан һаза үкрин шег хураҗ йовсн Бата тедниг үзн зүркнь бульглад, — көвүд йовҗ йовна! Би үлдн гиҗәнәв гиҗ санад, уульн алдад герүрн гүүһәд орв.
- Аав, Цаһан яһла? Одак сурһульд одх көвүд Натра цар тергәр хурл орад йовҗ йовцхана. Ода би теднәс үлдхлә, дәкәд һанцарн яһҗ күрхв? — гиҗ уульңнҗ келв.
- Цаһан хулснд одла. Кесгтән ирхн уга. Зегсн уга шар хулс түүҗ хадхмн. Не, хәәмнь, әмтнә хормад багтад йович ода, — гиһәд, буурл өвгн хуучн ишкә дериннь шуһуһас альчурт оралһта бәәсн бичкн кетчәсн улан цаһан хойр мөңг һарһҗ өгәд, маңнаһаснь үмсв. — Сурһулян сәәнәр дас! — гиҗ, аавин келсн үг күцц соңсл уга Бата һарад гүүв.
Цааһаснь хулсн заагас ик боодг шар хулс көндлң үүрсн, өвдгцә хулсна архньг заагур, хард-хард гиһәд аашсн Цаһан цар цанын ардас гүүҗ йовсн Батаг үзчкәд:
- Хеей, хааран әрлҗ йовнач! Тер цаадк малдан од. Доркшан цувад әрлҗ йовна. Күүнә өвснд орх! — гиҗ хәәкрв.
- Би тедниг куцнәв. Сәәхн менд бәәтн! — гиһәд, һаран дайлад, ардан хәләл уга гүүһәд йовҗ одв.
Цаһан үүрч йовсн хулсан үүдн хоорнд хайн герт орҗ ирәд:
- Аав, одак көвүнтн тенд йовдсн цан дахад гүүҗ одв. Та йовулчквт? — гиҗ шүрүлкч сурв.
- Йовҗл йовг, яахв тенүг, бүдүн көвү бәрәд архлхм биш. Миниһәр болш уга деерән һарна гидг тер. Хааран одх билә. Хәрү тер цан деерән сууһад хәрҗ ирх. Терг дахсн ноха болсн, тенсн көвү, кен школд орулҗ авх билә. Сурһуль сурна гидгтн наадна юмн биш. Бәәхтә байн улс өглһ өгәд сурдмн, — гиҗ өвгн Цаһана седкл төвкнүлв.
- Танаһар эс болхла, нань кенәһәр болхмб? Оданас авн бийнь бийән медхләрн, амрад бәәснь тер. Олна дү отхн көвүн гиһәд, эрклүлә бәәҗ эврән үрәҗәнәт, — гиһәд, Цаһан бүстән өлгәтә йовсн хадуран уньнд хавчулад, шидмсн бүсән тәәлҗ шивәд һаньдглад бәәнә.
- Намхндан күүнд заргдад, ик болв, баһ болв олвр олҗасн көвү нааран дахулҗ нүүһәд, сурһуль сур гиһәд, тошурхсн көвүд дахулад йовулчкад, ода һанцарн амртн! — гиһәд, Цаһан Муузран чикнд хонх уяд бәәв.
Һурвдгч бөлг 
БАТАН КҮСЛ
Балдша Натраһас татад һарсн хойр цоохр цар, хатад бәәсн хагсу хаалһар кевлһән кевәд, адһм угаһар баакр-баакр гилдәд йовцхана. Өткн цаһан будн тунад орксн, әрә медг-үлг салькта, зевәр зекүн.
Сурһульд оч йовх долан-нәәмн көвүд амрсар тергн деер суухш. Хаалһин хаҗуһар көөлдәд, шарлад одсн «керсң», «темән чик» таслҗ авад цоклдад дөгәд йовцхана. Асхн бүрүлин гегә дахад хурлар орад ирцхәв.
Ик аһутаһар төгргләд бәрсн күрә дунд олн сәәхн ширәр ширдсн дөрвн ик шаната, хойр давхр, алтар ширдсн җид болсн ора деернь сар нар хонр сиилүлсн сүм бәәнә. Сум эргүләд «Ик хурла», «Баһ хурла», «Зергин өргә», «Курдин өргә» гиһәд кесг сәәхн модн гермүд бәәнә. Өмн үзгтнь «Зергин сад» гиҗ ик модн көкрнә. Күрәлсн гелңгүдин гермүд нурһлҗ шавр гермүд. Тедн байн гелңгүдин, эс гиҗ ах багшин зурхачин гермүд.
Асхн җисәндән орв. Номан умшчкад, заминдән бел кесн өңгәр хотан «зооглчкад», тарад гер-гертән хәрсн бәәдлтә. Ә-чимән уга. Зәрмсинь терзәр хая-хая урң-урң гиһәд шамин герл һарна.
Көвүд күргҗ йовх теглг нурһта маштг хар өвгн хурлыг зөв эргәд, барун өмн күрәд бәәсн ут шавр герин һаза ирҗ зогсв.
Ирсн көвүд одх гермүдән темцәд тарцхав. Оч йовх гелңгүдтән нурһлҗ белгтә йовцхана. Зәрмснь хәәлсн шар тоста, хатасн махта, хальмг цәәтә.
Бата тедниг хәләһәд зогсҗаһад: «Мини белгм — бийм» гисн кевтә барун ар күрә хәләһәд дөл-һуль һарад йовв.
«Не, ода яһдмб? Орһад гилтә эврән сурһуль сурхар ирүв гихлә, авһ гелң ах гелң хойр уурлх. Цуһар зөвчләд йовулв гихлә, хоосн яһад ирвч гих. Ода юн гидмб?» — гиһәд чееҗләрн гүвдлдәд йовна.
- Маниг санамр бәәтл генткн белн көлгн йовхла тенүгәр олз кеһәд адһад һарч ирүв гилһтә, — гиһәд авһ гелңгә һаза ирәд, бийән ясҗ авад, үүднә хар модн тег эргүләд орад ирв.
Буурлтсн хар гелң хуучрад бәәсн хаваста шар кафтанта, ээм деегүрн шурдад одсн шар торһн оркмҗ алс хайсн, орнаннь өмн дөрвлҗ деерән зәмләд сууна. Өмнән бичкн ширә деер хуучрад бәәсн орацта җодв делгчксн урлнь гөвр-гөвр гиһәд бәәнә.
Батан орҗ ирсн ә соңсад нүднәннь булңгар хәләчкәд дун уга номдан шүлтв. Бата толһаһан гекәд мендлчкәд, терзин өмн чөкләд суув. Ик удан болсн уга. Гелң номан төгсәв. Умшҗасн җодван һурвн зүсн торһн хадгар ораһад Батаг дуудҗ авад орацаснь бәрүлҗәһәд, чаңһар ораһад Батад әдс өгәд, җодван хурав.
- Тер донҗгт цә бәәнә, кеҗ у, — гиһәд өмнән бәәсн ширәһәсн хойр тоһш һарһад өгв.
Бата үүднә өөрк шуһуд зогсҗасн шар зес бүстә хар модн донҗгас әрә бүлән цә кеһәд уув. Көгшн гелң шуһуд бәәсн тәклин ширә деерк дорм, дееҗ хураһа йовҗ:
- Кентә, юн кергәр ирвч? — гиҗ сурв.
- Өмн нуурас ирсн сурһулин көвүдтә ирүв...
- А-а, тедниг күргҗ ирвч? — гиҗ Батаг үгән чиләһәд уга бәәтл сурв.
- Уга, авһ гелң, би эврән теднтә хамдан энд школд орхар, — гиһәд, зөвәр толһаһан өргәд омгта кевәр келәд маасхлзад инәв. «Сурһуль сурхар» гисн үгән мел давтад бәәх дурнь күрәд, тер үгдән улм-улм инәднь күрнә. — Манахс цуһар намаг зөвчләд эн школд йовулх болла. Эндр генткн белн көлгн йовхла, адһад һархларн нам ю чигн авсн угав, — гиҗ Бата дүңглзәд, ааһ, донҗган арчад хурачкад, үүднә ард бәәсн сәвүр авад гер дотркиг арһул сәвүрдв.
- Хотан школас уухмт? — болв.
- Ода деерән медгдәд уга. Зәрм көвүд школас хотан ууһад, шаңһа хувцар бәәдгҗ гинә, — гиҗ эс медсәр хәрү өгв.
- Эднчн школас хотан ууһад номан дасдг көвүд бас бәәнә. Теднь ямаран ачта улснь медгдхш. Школтн эн мана өөр бәәсн Җалцн эмчин модн герт һарла, — гиҗ гелң Батан һартк арһул һазр долаҗ йовсн сәвүрүр хәлән бәәҗ келв.
- Гем уга, бәәһә бәәҗ маниг чигн шаңһаһар орулҗ авх. Урднь күүнә хө, үкр хәрүлҗ йовсн угатя улсин көвүд, күүкд шаң асрдгҗ гинә! — гиҗ Бата зөвәр чаңһар хөөткдән нәәлҗ келв, тер юңгад гихлә Боова гелңгин чикнь хату.
Бата эн гелңгәд бәәҗ саалтг болш уга: заминд одад цәәһинь, цавин махинь авч ирх, бештнь һал түләд, геринь дулалх, цахр орад үснд одх, булгас ус авч ирх— эн хамгиг авһ гелң медә бәәнә.
- Сурһуль сурхар ирсн болхла гем уга. Урднь сурһуль сурсн ачтадан Инәшә Мууда, Лавган Үлмҗ, Нарман Лиҗ гиһәд һурвад мөрнд татсн тачанкста орчлң догдлулад йовна, — гив. — Тиигн гихнь эн деер келгдсн хуучна гимназий гидг сурһуль чиләсн улс эн хурлд «Шүтәнә гегән», «Дөнн шинин дүүцң» гидг мөргүлд ирҗ мөргдг бәәҗ.
«Сурһуль сурхмң» гисн үг Батан седклләнь харһад, җивр урһаһад оркв. Батан һурвдгч ахнь Зуңһру гиҗ гецләсн гелң болсн номһн, дун уга шар залу. Эннь бас авһ гелңгәдән бәәнә. Батаг авһ гелңтә күүндә бәәтл, Зуңһру асхн цамин җисәнәс һарсн, моңһл шар ааһан өврлсн орад ирв.
Байрта бәәсн Батад кесгәс нааран үзәд уга ахнь орад ирхлә, авһ гелңгин маштг шавр гер өндртәд, уудсл болад одв.
Мәкр һар аю талан гиһәд, эн хойр яһв чигн һарлцсн улс болад Батаг эңкрлнә. Эн үвл эн көвүдләрн сурһулян сург. Сурһулясн юмн эс болхла, Батаһар манҗ тәвҗ авад зарх саната.
Бата авһ гелңгәдән нөкд болад, зевәр болад оркв. Әл бәәсн манҗнр, гецлмүд, гелңгүд Батаг школд орхар ирсинь цуг меднә. Өрүн, асхнд орад һарх хоорнд оньдин Батаһар соньмсҗ күүндцхәнә.
О-о, тана сурһулин багштн басл күчр халта. Сурһҗасн көвүдән һартан бәрсәрн, келкәтә түлкүрмүдәрн чигн цокна. Әвр хәәр-бәәр уга күн. Чи, көвүн, школд орнав гиһәд өңгәр тенҗәнәч. Ода цагт сурһультаһас сурһуль угань деер. Тенүнә орнд шуд манҗ болснь олзта, — гилдәд кесг эс болх юм келәд Батаг сүрдәхәр седцхәнә.
Авһ гелң Батаг эвтә-довта, залху уга, һольшг болн керсүһинь медчкәд нег өрүн:
- Чи эн дүүһән тер школын багшт дахулҗ од. Күмн кевтәһәр күүнд. Урднь күүнд заргдҗ йовла, ода школд орхар ирҗ, бәәдг гер уга яахмб гиһәд йоснднь цәәлһәд кел, — гиҗ авһ Зуңһруд келв.
Зуңһру ода тер багшлань яһҗ күүндсә, ямаран күн болхв, — гиһәд, ухалҗ-ухалҗ сурһулин багштнь белг авч одхан ухалв. Ода ю авч оддм?—гиҗәһәд, бийнь нег моңһл шар ааһ, гелң болҗ мөргхднь эцкнь самнринь меләҗ өгсн, нег биидән эзн цаһан хаана толһата, нег биидән хойр толһата хан һәрдин зургта, өрәл арслңга таальвр авад, Батаг дахулад һарв.
Күрән барун ар захд бәәсн көк ширтә, хала деевртә модн герүр күрәд ирцхәв.
Ах дү хойр шар ширтә модн кирлцә давшад һарв. Усна дольган эрәтә зузан шар харһа үүдн, ки уга хавтаһар хаагдҗ. Оньсиннь нүкнднь түлкүрмүднь өлгәтә. Эзнь дотрнь бәәх бәәдлтә. Альк эрсүрнь хәләвчн цуг намч, сиилвр. Тоста ширин үнр хамрар орҗ каңкнна.
Багш босв гилч, уга гилч. – гиҗ санҗаһад Зуңһру барун һариннь хумха хурһна үйәр таң-таң гилгәд цокв. Күмн ә һархш. Ик харһа үүдиг арһул татад Батаг дахулад орад ирв.
Өрән тал дунд, намчта күрң шеемг шааль альчурар бүрксн төгрг столын өөр, өрәсн нүднь дару ик хар залу, ут нәрхнәр орасн демср тәмкиг хар өвр сурулд углсн, зүн һартан салавчлад бәрсн, каңкнсн көк утаһинь нег оочарн пурҗңнулад, һадрнь эләд бәәсн зузан хар дегтр умшҗ сууҗ.
Өмнк стол деернь олн зүсн зургудта дегтрмүд, улан цеңкр хойр бек, олн зүсн карандашмуд, зөвәр олн холвата түлкүрмүд кевтнә. Цаһан мөцгн шүлзәтә час тик-тик гиһәд кевтнә. «Иигәд эн багшла әдл сурһульта бол-хнь» гиһәд кесг уха гүүлгәд санҗаһад, стол деерк түл-күрмүд үзчкәд, одак гелңгүдин келдг «көвүдән түлкүрәр цокна» гисн сананднь орад одв.
- Ода намаг яһна гилч? Тиим дала болсн түлкүрәр цоклла күн яһҗ тесхмб? Хә биз. Яһвчн Ңоонин малян шүрүнәс тату болх. Кеер хонад, кец дерләд үкә йовж кесн гем уга гилтә цокулдг билүсв. Айстан цокад бәәх билү? Номан эс дасхла, альвлхла цокх. Әмтнә сурсиг сурҗ эс болх билү?— гиҗ санад тагчг зогсад бәәнә.
Багшт эн күн көвү школд орулхар көтлҗ ирҗ йо-вхнь ил медгдҗәнә. Тер бийнь умшҗасн дегтрән бүркчкәд:
- Ямаран кергтә йовлат? — гиһәд, Бата тал хәләв. Бата башрдад, багшин өмнәс чик хәләҗ чадл уга, хаҗудан герин эрст өлгәтә бәәсн зургуд хәләв. Зуңһру бас сүрдсн бәәдл һарад:
- Бидн ах дү дөрвүлнвидн. һурвн бидн күүнд заргдна. Эн мана отхн дү. Ик ахтаһан өмн нуурт күүнә малар йовла. Өөрнь бәәсн үр көвүднь нааран школд йовхла, мана күн тедниг дахад нааран ирҗ. Тегәд энүг би танур авч ирүв. Бийнь болһамҗта, билгтә, алькинь болв чигн чадхмн, — гиҗ келн, үгән дахулад өвртән йовсн моңһл шар ааһ, өрәл арслңга таальвран һарһад стол деернь тәвб.
- Мана хальмгуд отхн көвүһәрн манҗ тәвәд оркдг билүс. Манҗ тәвәд оркх, — гиһәд, Бата тал хәләв.
- Уга, энтн манҗ болхшв гинә. Нег бүләс негнь болад бәәхгов, — гиһәд, Зуңһру Батан толһа илв.
Дару нүдтә ик хар багш Горохов Нәәмн тәмкиннь үмс хумха хурһарн бүргүләд унһаҗаһад:
- Гем уга, манҗ болш угаһар седдг «Мо-ло-дец»,— гив.
Гем уга гиснә ард «Мо-ло-дец» гисн үг Батад «малдан эцктән» гиҗ соңсгдв. Акад үгви? Ода малдан эцктән хәрү одг гиҗәнә билтәл гиһәд, - Батан зүркнь пард гиһәд одв.
Одак ахин келсн «күүнд заргдад» йовла гисн үг багшин зүркнд төб болв. Тер юңгад гихлә, тер Нәәмн гидг багш бийнь өнчәр өсәд, күүнд заргдад ик му үзсн күн. Көглтин кирстнә орс гелң көвүшлҗ авад өскәд, сурһуль дасхсн — кирстә хальмг.
Батан өмн ирсн көвүдиг эк-эцкнь, өмсх хувцтаһинь, эдлх хоттаһинь, махта, боорцгта дала-нала болад ирцхәдг билә. «Бөкн күн биидән зөв орта» гиһәд ахин авл ирсн белгинь, авч ирсн седклднь ханад, хәрү өгчкв.
- Бидн тана багшнр, зурхачнрла әдл авлһ авдн угавидн. Эн ааһан тер пииср көвүнд өгтн, — гиһәд, Бата тал хәләһәд инәв. Таньдго багшин «пииср» кевүн гисн үг Батад негл тач авад үмсәд, толһаһинь илсн әдл җөөлн үг болҗ соңсгдв.
- Альков наарлч, орсар то меддвч?— гиҗ багш Батаг дуудв. Бата зөвәр сүрдәд, улаһад багшин өөр одад зогсчкад, хая эндүрәд зу шаху орсар тоолад оркв. Хө хәрүлҗ йовхдан Мөңкә, Бадм, Му ахта хөөчнрәс модндан кирсләд зурад хөөнә то бичдг дасснь (римск то) гиһәд бас кергтә юмн бәәҗ. Тенүгән келҗ өгв.
- Үзг меддвч? — Керчәтә ик, ик бар үзгүд үзүлв. Урднь Ноонинд бәәхднь «Улан хорха» әмтнәс цокулад, көөлһә йовҗ, иргәр шаһаһад, Муушаһар дамҗулад һазр эрәләд дасҗ авсн цөөкн орс үзгүд, ода деерән ик кергтә болв. Бата маңнаһасн чиихсн көлсән барун һариннь нурһар арчн бәәҗ күчәр дүләд гилтә: — А, Б, В, Г, Д, Е...—гиһәд зөөҗ тәвәд келәд оркв. Батан эн үзгүд келлһн, то тооллһн ахднь ик дала юмн болсн болад бәәнә. «Мана күн орсар дала юм меддг бәәҗ. Шүүврән өгч чадхмҗ» гиҗ санчкад, инән алдад, келән зууһад әрә торв.
Батан умшлһ соңсчкад ик хар багш хату һадрта зузан дегтрт өвкиннь, эцкиннь, бийиннь нер, альк әәмгәһинь сурҗ бичв.
- Не, маңһдурас авн, асхн үдин хөөн гертәсн ирҗ сурдг көвудлә хамдан ирхмч, — гиҗ келн, хар сармта цаһан мөңгн хәәрцгәс демср тәмк авад, цааснд оран бәәҗ: — Хөөч йовсн, ода пииср болх залу. «Мәәлә-мәәлә йовҗ мал болдг, ууля-ууля йовҗ күн болна» гидг,— гиһәд эдн тал хәләһәд инәмсәд:—Тана авч ирсн белгттн ханҗанав. Нерәдхлә — хандмн, даладхла — ирдмн. Бидн күүнә белг-авлһ авч әмт сурһдн угавидн. Та намаг эврәннь ховдг багшнр, зурхачнрла әдлцүләд йовнт? Теднтн «бәрц» гиһәд арат, хүрсх девл, һосн күртл авдг билә. Ода тер цаг уурч йовна. Тана гелңгүдин зәрмснь медх болв. Тана лам харахмб Бадм Боваевич гиһәд тер багшнрин авлһ авдгин тускар иигҗ бичсн болдг, — гиһәд, моңһлар бичсн хуучрад бәәсн дегтр авад иигҗ умшв:
...Ке, кевтән суухларн
Күңкл багшин бәәдлтә,
Кермн девлән өмсхләрн Кеергсн берәдин бәәдлтә, Такл, зулинь үзхлә
Багш күүнә бәәдлтә,
Татсн тергинь үзхлә
Теңгнә кувцин бәәдлтә.
Баахн бичкн манжурмудан Баавһа кевтә эдлнә,
Бәрциг бәрәд уга бәәтл Булаһад авм бәәдлтә...
Тиим улс болҗана эднчн! Чи манҗ болхшив гиҗ мел чик эсвлҗч. Хәрнь маңһдур ирхән бичә март, — гиһәд, Батад ик-ик үзгүдтә үзглл дегтр өгәд байрлулад оркв,—Пиитр балһсна күч-көлсчнр, көдлмшчнр Ленин һардврта эн арслңга таальврт бәәсн цаһан хааг ширәһәснь буулһсмн, — гиһәд, багш эрст өлгәтә бәәсн эзн хаана үвлә өргә тал зертә-зевтә дәврҗ йовсн зургур хәләв.
Зуңһру дүүһән школд орулх болсндан байрлад, багш залуд ханад гекҗ мендләд, ардан үүдән арһул хааһад һарв. Бата багшин өгсн дегтрән йовн йовҗ хәләһәд, зургудынь өргчдән шахад, яахан медл уга гер күртлән тогляд ирв.
Бата өрүн дуңгин дун һурвдхла шар зес бүстә хар модн донҗг авад заминас хойр гелңгин хөв цә, цавин махнас авч ирәд, тенүнднь күртәд, хойр суулһ үүрч авад хурла шатта худгас ус авч ирнә. Геринь арчад, цугинь үд күртл ахулчкад, школдан одад бәәв.
«Эврән унсн күүкд уульдг уга» гиһәд, сурһульд орхинь гиһод күцл болҗ йовсн Батад, эн манҗ күүнә кедг көдлмш, көдлмш болҗ медгдхш. Яһв чигн Ноонин хөөнә ард хатснас холван деер гиҗ санчкад шунад йовна.
Усн, арһснд одсн цагтан дегтрән өврлҗ йовад, ээмән амрасн һазртан умшад, асхнднь ора күртл умшад, өрүнднь эрт босад өрүн элкндән умшад йовна. Эндр өгсн даалһвринь маңһдур школд одтлан дасад авчкад бәәв. Шатта худгас ус зөөлһн дегд шамдгдад бәәхлә, Бата биидән амр болх гиһәд нег иим эсв эсвлв:
Батан ус авч ирәд кечгдг зурһан суулһ ордг төмр бүстә кадушк бәәдг билә. Бата тер кадушкдан олсар гинҗ кеҗ авад, худгт авч одад усар дүүргчкәд, шуургин дундаснь дүүҗлчкәд, шуургин нег үзүринь ээмдҗ авад чирәд авч ирдг болв. Тиигәд зөөхлә йир гиигн болдг бәәҗ. Хойр суулһар һурв одхан, нег одад чирәд авч ирнә.
Өдртнь сурһулин гүргүлә болв чигн, ик завсрла болв чигн Бата номан дасл уга альвлҗасинь Нәәмн багш нег чигн үзхш. Шанһаһар ордг көвүдиг асхлад, эврәһән ордгинь өрүнд дасхдг болв.
Бата өрүн ордг көвүдлә дасчкад, хәрҗ ирәд герән ахулчкад, асхлад шанһаһар ордг көвүд оч чиңндг болв. Шанһаһар ордг көвүд цуг әдл-әдл күлттә, төгрг (кубанк) махласта, хотан школасн ууһад, доран хонцхана. Батад тер көвүдиг яһад тиигҗ шанһаһар сурһҗахнь Әмтн ямаран бәәдлтә Ооодгинь медхт. Таднла әдл көвүд-күүкд сурһдг тоомсрта багшнр болад, әмтнә эрүл-мендин төлә ноолддг эмчнр болхмт. Сурһулиг сәәнәр кинҗ сурхмн. «Сурһуль — герл, сурһуль уга — харңһу», — игҗ Ленин гидг күн келсмн.
Тадн энд хурл деер школд орад сурһуль сурхмн гихлә манҗ болад, гелңгүдин ном дасхмн гиҗ медҗөвзәт. Манҗ болх биш, хәрнь тер гелңгүдт өцгәр заргдад үкҗәх угатя улсин көвүдиг тендәснь һарһж авад энд школд орулхин арһ хәәхмн. Кезәнә болхла баячудын, зәәсңгүдин көвүд-күүкд мөңгәр гүлдәд сурһуль сурдг билә. Ода болхла угатя, күч-көлсчнрин улана йосн гидгтн эн.
Тер учрар олар школд орулж авн гихлә мана сельсовет деер бәәсн школ баһдна. Тегәд күч-көлсчнр бийснь зөв гиһәд эн хурла ик гериг олзлхар энд школ һарһла. Гелңгүд дурго болад, маниг көөхәр шивр-шивр гилдәд үкҗәцхәнә. Эднәнтн хов-худлнь дала, болһах кергтә, эвтнь орад одвзат, — гиһәд часан хәләһәд суув...
Бата мел эн багшин келҗәсәр, эн багшла әдл багш болж одсн болад, машиһәр гүүлгәд әәмг эргәд кү эмндг эмч болсн болад, күслән санад сууна.
- Эн школд угатя, ялч улсин көвүд сурхмн гидмб? Мини эзн байн Ноонин көвүд Бадм бәәдмб? Акад юмб? Энүг яһад орулҗ авсн болхв. «Тана багштн көвүдән түлкүрәр цокна» гиҗ келсиг ухала бәәҗ бүтәд көлрәд ирв.
Тиигәд баин дегтр хәләх хоорнд һурвдгч партд суусн көвун ард суусн Батаг долдалчксн цаасар шивәд оркв. Бата цаасинь шүүрч авад багшт үзүлҗ угаһар, парт дотран дүрв. Болв багш нүднәннь булңтар үзәд оркв. «Өнчнә кишгнь өвртнь» гидг үлгүр сананднь орад одв.
Минь тер Батала одл үнн седклән тәвәд сурдг болхнчн. Йосар болхла шаңһаһар орх күн тер. Зуг ода деерән орм уга болад дав деер эврәһәрн орҗана. Эвр гих тенүнд юмн уга. Чини өмсҗәсн хувцн, эдлҗәсн хотычн тер көвүнд өгсн болхла, һундл уга бәәҗ, — гиһәд, цаасар шивсн көвүнд багш икәр уурлв.
— Энчн альвлл уга кинәд, сәәнәр сурхла бәәрнд күртәд одхд маһд угаҗ, — гиҗ санад, Бата уурлулҗасн көвүн тал гилс гиҗ дораһур хәләв.
Тернь талдан угатя күүнә нерәр орсн Батан эзн Ноонин Бадм бәәҗ. Батаг бийүрн хәләһәд оркхла Бадм Бата тал кулыһад му нүдәр хәләһәд оркв.
Багш часан альхн деерән тәвәд хәләчкәд, өмн суусн көркхн чирәтә шар көвүнд гүңгс гиһәд үг келв. Көвүн босад багшин стол деер бәәсн хоңх авад җиңнүлв. Көвүд шууглдад, нег-негән түлклдәд адһад һарцхав. Бата эзн Бадмд узгдш угаһар герин зүн бий эргәд һарв.
Батаг һархинь күләҗәсн Бадм герин барун бий эргәд зерглдәд харһв.
— Чи тер малан хайчкад ю хәәҗ ирвч? Маңһдур өрүн тудл уга йов! Кишва орһдул ноха! Эс гиҗ дорчн мөөрсичн суңһнав, — гиһәд, түлкәд цас үмкүләд, унһачкад гүүһәд йовҗ одв.
Бата бийән саҗад тедүкн өсрәд одсн дегтрән шүүрәд авв. Хамрнь улан һалзн цусн болад одв. Батан өөр йовсн хойр көвүн Батаг көтләд багшт авч одв.
— Яһвчн? Кен цокв? — гиһәд адһҗ сурчкад багш Бадмиг дуудулв. Бата ам-хамран арчад шугшн бәәҗ.
— Энтн мини эзн Ноонин кәвүн. Эднәнтн малар бидн цуг бүләрн өмн нур орҗ нүүләвидн. Худл гихлә, эн өмн нуурас ирсн көвүдәс суртн. Урднь намаг ахнр-дүүнр, үйнр цуһарн дөөглдг билә, ода әрә-керә гиҗ школд орхла цокҗана, — гиһәд, улм өөләд экрв.
— Үнәрий? Чи болһа, эндүрҗәвзәч. Энтн Дорҗин Бадм гиҗ йовна. Мә, тер хамран арч, — гиһәд, хуучн цаһан альчур өгв.
Уга! Дорҗин Бадм гидгтн теднә ялчин көвун. Нанла хамдан хө хәрүлҗ йовла, — гиҗ дәкн-дәкн келв. Батан өөр бәәсн хойр көвүд нег-негән хәләлдәд ормалдв.
- Хәләһит, баячуд иигҗ тарах улс эдн. Эн дораһур бәәсн әәмгин ахлачиг толһаһинь эргүлҗәх бәәдлтә. Не, гем уга «малян шарх эдгдмн, келнә шарх эдгдмн биш». Би маңһдур негинь йилһнәв. Чамаг тиим болхлачн сүүлдчн һал уяд көөсв,—гнҗ санад, Батаг хәрүлчкәд, бийнь гертән ирәд, уурнь күрәд, кесг юм ухалад нар-цар йовж-йовҗ шаман унтрав...
Бата одак андн Бадм альдас һарч ирнә гиһәд, энд-тендән хәләһәд йовҗ хәрҗ ирәд гертән орад дегтрән умша бәәҗ, шаман унтрахан мартад унтад одв.
Кесг көвүдлә хамдан шууглдад, көөркхн төмр орн деер, ке көнҗләр хучад унтсн болад, каңкнсн ширин үнртә у, сарул класст, цевр цаһан киилгтә, хар цемгн күлттә, дасад багшасн «сән» гисн темдг авсн болад, зүүдн орад иргләд, эргәд-дуһрад кевтнә.
Маңһдуртнь школын багш көвүдән цугтнь хураһад хург кев. Бадмин тускар көвүдәс сурад, Батан ахиг дуудулад сурв.
— Бидн Ноонинта нег хотна төрл улсвидн. Зуг мана заяч манад кишг баһар заяҗ. Мини эцк ик баһасн авн Ноонинд заргда. Мана эцкиг, өвс сән хадна, хадсн һазрнь өргн, хуухдулҗ авна гиһәд әвр таасдг билә. Ахм бидн ода күртл малынь хәрүләд йовна. Наадк нег дүм орст йовна. Угатя күүнә бүл ик болна гиһәд нанар манҗ тәвҗ. Би арвтадан манҗ болад, хөртәдән гелң болҗ мөргүв. Эн суусн мана отхн дүм бидн. Ик ахлаһан хамдан Ноонин малар өмн нуурт йовад, школд орхар нааран гүүҗ ирлә. Ик баһасн авн Ноонин хө хәрүлә күн энтн. Бичкихин бийнь тер суусн Ноонин Бадмин дегтрт дурлад, эмг экәснь кесг гүндүлсн болдг. Ода нам орсар «ас», «мә» гидг юм дасхмн болвза гиһәд авһиннь герт энүг хорһдулжанав. Көглтин кирстнд, орс гелңәд бәәлһәд чигн дасхла, сурһульта кү гертән дуудулҗ авад чигн дасхдг билә. Энтн зөвәр ик сурһульта күн болхмн гив.
Бадмин чирәнь хойр сәрсн чиктәһән цаяха болҗ улаһад, һазр хәләһәд тагчг суув.
- Нам гиһит. Ода медгдҗәнә,—гиһәд багш Бадм тал хәләһәд, стол тушҗәсн хурһдарн тоң-тоң гиһәд уха тунһав. Бадмас нам үг сурсн уга.
- Та, гелң, Батад хар модн доңҗг өгәд замин тал цәәд зарад бәәдгән ууртн! Энтн тана манҗ биш, мана школын көвүн, — гиҗ хөкрләд ахинь хәрүлв.
- Би школын багшв. Би эн школын эзмб. Эндр өдрәс авн Ноонин Бадм гидг көвүг школас һарһҗанав. Ормднь тер Бата гидг көвү, бааньд орулад шин хувц өгәд, девсх-дерлхинь өгтн! — гиҗ, завхоздан закв. — Чи, Бадм, эн цаас авад сельсоветин ахлачд од, — гиһәд, барлата дөрвлҗн цаас өгв.
- Ода баячудын тоомсрнь алдрад ирв. Ноонин көвүг школаснь һарһчкҗ. Удл уга манд күрх. Хурл хаахмҗ, — гилдәд, гелңгүд шивр-шивр гилдәд хурл деер школ һарһснд ик гидгәр дур уга болад бәәцхәв.
Батан шунлт улм гүүдәд, багшин хальҗмта дөң җивр болад бәәв. «Буурха девлтә будана күргн, цаһан махла шаазһа» гиҗ наадлулҗасн Бата өмн нүүрлгч «сән» гисн темдгтә көвүдлә суудг болв. «Би ода эднлә әдл шаңһа хот, хувцар кезә сурхмб?» — гиһәд, күцл болад йовдг биләв. Ода тер күслм күцв. Цааранднь сәәнәр сурхас нань күсл уга гиҗ Бата ухандан товчлв. Багш Батаг үвлин өрәл давулад хойрдгч классин көвүдлә суулһв.
Сөнь ахрдад, өдр утдад, һурв нартад киит дахулҗ һардг нарн җөөлрәд, дула тач һардг болад доран бәәсл хумст, турутнрин нурһ тинилһәд ирв.
Өндр гермүдин ораһас чиб-чиб гиһәд дусал дусад, цасн хәәләд, һазр бальчгтад, һалуд-шовуд шууглдад, хавр болад, үсәрәд делгү көкрәд ирв.
Сурһулин көвүдин ардаснь элг-саднь, эк-эцкснь золһҗ ирцхәнә. Хатасн ханчр, давслсн керсн, цаһана боорцг авч ирцхәнә. Зәрмснь багшаснь сурад дахулад чигн хәрцхәнә. Батан ардас күн ирхш. Зәрм өөдән класст сүрҗах көвүд:
Хамр болад сәәхрнә,
Хәрх дурм күрнә...
гилдәд, герин кирлцән деер дууллдна. Зәрмснь нарнд ээврлн бәәҗ «хавр» гидг шүлгүд чееҗәр даслдна:
Харада гидг шовуд
Хаврин зәңг зөөлднә,
Халулад нарн налаһад 
Хамг әмт сергәнә.
Хатурсн цасн хәәләд
Хаалһ цувгар урсна,
Хотхр болһ темцәд
Халһрад усм мелмәнә.
Налаһад һазр суняна
Нигтрәд ноһан урһна,
Нилх хурһд, туһлмуд
Нарна герлд ээврлнә.
Көл нүцкәр бичкдүд
Көк ноһаһар гүүлднә,
Кесг зүсн цецгүд
Көвүд, күүкд түүлднә.
Шууглдад шовуд нислднә,
Шарлҗ кизәр зөөлднә,
Сарсхр модна ацмудар
Савилһәд үүрән яслдна.
Эн шүлг дасҗасн көвүд соңсчаһад Бата тетрадиннь һадрт иигҗ бичв:
Наадлдг баячудин көвүдәс
Номарн би хоцрхшив,
Нәәмн багшиннь ачиг
Насндан би мартхшив...
Батан ардас цаһана өмн Муузра күүнә темә сурҗ унад ирҗ золһла. Тенүнәс нааран зәңг уга.
Хәләвәс, белн бәрцин махан идчкәд һольр-һольр гидг гелңгүд. Гелңгүдтн намхндан бәәһәд бәл уга сәәхн зүстә манҗ булалдад, тенүндән дуран өгәд, нег-негндән хочад ноолддг бәәҗ.
Зуңһру гидг сәәхн манҗас көлтә хойр гелң ноолдад, негнь негнәннь күзүһинь тәәрҗ алсна тускар сельсоветин ахлач Нәәмн багшт келҗәсинь Бата соңсла. Сәәхн, сәәхн манҗрмудыг дуудад гиичләд, гелңгүд хоорндан теҗг үгәр күүнддгиг Бата меддг билә.
Хавр дахад Батан бульглсн зүркн өңгрсн экдән эс болв чигн, экиннь орчд эк болад бәәсн бергн Цаһанд, ахнртан, цаһан буурл аавдан күрч эн шаңһа хувцан, дегтрмүдән үзүлҗ бардмнхар телүләд бәәв. Бата өдр болһн герин ора деер һарад, өргн көк теегин көндлң керчсн зам улан хаалһар цаһан буурл аавм аашвза гиһәд хәләһәд бәәдг болв.
Тиигәд цасн хәәләд, ноһан урһад, шар, улан, олн зүсн цецгүд чимг болҗ шавшлдад, хаврин сенр аһар хамрар орҗ каңкнад, көкрәд кевс болад манурад бәәв. Школ намр күртл хаагдв. Хәрхәр телүлҗәсн көвүд багшларн мендлдәд тарад-тарад хәрцхәв.
- Чи җилә һазр йовһар бичә йов! Удл уга «Дөнн шинин дүүцңд» әмтн хурлд мөргҗ ирх. Теднә көлгдн сууһад хәр, — гиһәд, хәрхәр белн болҗасн Батаг ахнь зогсачкв.
Дөрвдгч бөлг
ГЕРИН ДУУЧ, КЕЕРИН ХӨӨЧ
Терүнә хөөн ик удан болсн уга. Цар тергтә, темән тергтә, мертә, йовһн дала улс «Дөнн шинин дүүцңд» мөргхәр ирцхәв.
Ирсн улс тус-тустан салад, эврә ах-дү, төрл-садн гелңгүдән темцәд хонцхав. Маңһдур үд күртл мөргәд, үдин хөөн хәрцхәхмн.
Батан бәәсн герт бас нег цар тергн ирҗ буув. Батан ардксла хамдан бәәдг хотнас таньдг улс ирв. Ирсн улс йирин саак йосарн гелңгәд тосн, үсн, махн аль бис эдлвр авч ирцхәв.
Маңһдур тергнднь сууҗ хәрх Бата цәәһинь чанад, цармудынь услад доклзад бәәнә. Тер ирсн улсла Батан таньдг баахн бер ирҗ. Бер хот келцәд үүдн бий эргәд әмтнәс эмәсн бәәдл һарад, бермсәд бәәнә.
Ирсн улс хот-хоолан ууһад һарцхав. Бата бер хойр теднә савинь хураһад геринь ахулцхав.
- Бата, чи Анҗа зурхачиниг хама бәәхинь меднч? Намаг дахулад күргчк. Мана ээҗ намаг эрк биш тер зурхачинд од гилә, — гиһәд, даальңган авб.
- Тер барун өмн күрәд бәәдмн, — гиһәд, Бата бериг дахулад һарв.
Хала деевртә модн герин өмнк хораднь орад зогсҗаһад Бата һархар седв.
- Бата айд! Чи яһв чигн көвүн күнч. Күн ирсн бәәнә гиһәд орад келчк, — гиҗ, бер ээрв.
Бата үүдн хоорнд зөвәр удан чиңнәд зогсҗаһад үүдинь арһул цокад орв. Зурхач зулан өргхәр улв деерән босҗ йовҗ.
- Көвүн, ора болсн цагла яһҗ йовнач? — гиҗ Батаг менд суртл сурв. Бата махлаһан авад, үүдн хоорнд салдс мет һоодан зогсҗаһад:
- Зурхач, танад күн ирсн бәәнә. Һаза хорад тана зөвшәл күләҗәнә,— гив.
- Юн күмб?
- Оватын һолас ирсн бер, тана мотрт күрхәр йов-на, тана гер медхш, би дахулҗ ирүв, — гив.
Берий?.. Не, тиигхлә түрд ги. Чи бидн хойр эн зул өргчкәд терүгичн орулый. Һарчн цеврий? Тер ус авч ас, — гиһәд, Батаһар чееньгтә ус авхулад, чаврундан кеһәд, зулан өргәд, усар цавдчкад, көшгиннь ардас шин лавшг өмсәд, оошк торһн оркмҗан далучлчкад, дөрвлҗ деерән зәмлҗ сууһад: — Не, тер берән ор ги, — гив. Бата ууцарн цухрҗ һарад бериг: — Ортн! — гив.
- Ю, әәҗәнәв! Яһҗ һанцарн орхв. Чи энүнд нама күләҗә! Би дарунь һарнав, — гиһәд, Батад даһмасн цааста кампадь өгв.
- Не, ортн, — гиһәд, бериг орулчкад, Бата үүднә өөр һазак хорад герл тустха гиһәд һарһсн чөләкә терзәр хәләһәд, үүднд бичкн заг үлдәһәд һазак хорад үлдв.
Бер төгрг хурсх махлаһан авад Батад бәрүлчкәд, даальңган орулад, герин дунд тәвчкәд, тәкәтә зулын өмн нег цаасн мөңг тәвәд, дун угаһар һурв мөргәд, зурхачин өмн сөгдв.
Зурхач өмнән бәәсн җодварн әдс өгв. Берин тәвсн даальң дотр нег бортх хальмг әрк, цаһана боорцгин дееҗ: хуц, җола, мошкмр, боорцгин һурвн тоһш бәәнә.
Зурхач даальң нег кулс гиҗ хәләчкәд, берин чирә хәләв.
Теглг нурһта, цусн улан халхта, хойр ик алг нүдтә, хәрд ирәд тавн-зурһан сар болсн бер. Цеңкр ут хувцн деерән, күрң торһн цегдг өмсҗ. Цегдгин өмнк буран «бееҗн хотн» зеегин хатхмр мисхл, зулын герлд гилвкәд бәәнә. Хойр көк махн деернь кир уга дүд цаһан өргн зах шавшҗ, захин дор ирмәгтнь зурхачин өмнк эркнә иҗл шур гилилднә. Эн хувцндан бер сәәхн зокҗ.
Тәв һарсн наста тарһн хар зурхач, әрвңдән тулад луглыһад сууна. Берин өмнәс ю келхән медҗ чадл уга, менрҗәһәд:
- Кукн, нааран су. Ямаран кергтә йовлач? Кезә хәрд һарлач? Ичдмн биш, — гиҗ хоолан ясад сахлан илв.
Шидрә дотр бийм күндрксн болад, заратрулад, толһам эргәд, бөөлцм хутхад бәәнә. Ээҗдән келхләм, танд одад, үзүләд, яслһ ясул гилә, — гиҗ бер дорагшан хәләҗәһәд арһул келв. Бер бермсәд, ичх дутман зурхачд улм-улм көркхн өңг һарад, зурхачин зүркинь догдлулад бәәнә.
- Альков, нааран өөрдәд сульч! — гиһәд, зурхач «өөрдәд» гисн үгдән хахн алдад, муудан орҗ келв.
Бер һаран намчлҗ босад, өөрнь одад чөкләд, чөгчиһәд суув, берин хойр халхаснь цусн дусн гисн болад минчиһәд одв. Зурхач ода яахв, гиҗ санҗаһад, өмәрән дәвәд:
- Альков аман аңһа, келән үзүл, — гиһәд, берин өргнәс бәрәд оркхларн, халун цог бәрсн мет, бәәсн бийнь халу дүрәд, ирвәтрәд, ха-һуйнь чичрәд, хойр сүүһәснь көлсн чиихәд, хаһрн гиҗәх хотта цусн мет бәәсн бийнь чинәд одв... Муудан орҗ һаран зааглҗ авад, барун һариннь баһлцгаснь авад судцинь бәрҗәһәд, өмнән бәәсн хату һадрта җодвин бәәдлтә дегтр хәләһәд, нүдән аняд, шилән татад, уха ухалҗаһад, өмнән бәәсн ширән таттгас һурвн ясар кесн дөрвлҗн шо авад нәәрв. «Бүтү, дәкн бүтү, худрһ. Хәлә, байр!» — гиһәд, шооһан хайчкад, бер тал дәкн дәвәд, өвдгләнь өвдгән харһулн алдад, зүн һарарн күзүдҗәһәд:
- Кукн, чамд үрн үүдәд хойр-һурвн сар болҗ, көвүн болдг бәәдлтә, байр тусад бәәв, — гилһнлә, бер өмнән залуһиннь дүр үзәд, бичкн сарвлзсн көвүн үзгдсн болад, мосг гиһәд медмҗ уга инәмсв.
- Акад юмн чамд бәәхмб? Аль чини залуд бәәхмб? Үүдсн үрндчн нег мөч тату...— гиһәд, зурхач нүдән бүрлзүләд, чирәһән арнилһәд зовҗах бәәдл һарһв.
- Йо-о, хәәрхн, ичкевт, тиим юм әмтнд яһҗ үзүлхв! Авальм юн гих, эк-эцкм ю санх, дәрк әәлдг! — гиһәд, бер санчкад, һаран намчлад, зүркнь пард гиһәд чичрәд одв.
- Санаһан бичә зов! Зальвр, дуту мөчинь күцәһәд кечкхов. Кечкдмн, кукн, — гиһәд, зурхач түгдглзҗ босад, берин һарас авад көшгтә орн тал көтлв...
- Юу, ичкевт! — гиһәд, бер аман бәрәд, сана авсмн кевтә үкс ардан эргәд, үүдн тал хәләһәд, хәәкрхәр седв.
Зурхачин нүднд чөләкә терз һатц күн эрвлзсн болад одв.
- Одак көвүн яһла? — гиҗ зурхач берин һар сулдхн, көлсән арчад, сүүкнәд дөрвлҗ талан заагрв. Бийнь мел дал-дал гиһәд чичрәд йовна.
- Һаза намаг күләҗәнә, — гиһәд бер өрвәҗ одсн усән ясад, үүдн тал цухрв.
Зурхач ормдан оч сууһад, эс медсн болад, эркән эргүлн бәәҗ:
- Болв, кукн, бәс гиҗәһәд, зул бөкхн алднд күрәд ир. Одак мана келсн дутуһинь күцәхмн, — гиһәд нүдән ирмәд, инәмсҗ келв.
Бер миисин хумснас алдрсн хулһн мет үкс гиҗ һарв.
- Не, юн болв, даальңтн яһла? — гиҗ Бата бериг тосв.
- Я, әрлһ, тенд бәәнә, йовий! — гиһәд һаран зацһад, бер буру хандад бийән ясв. Бсрин чирәнь хумхлдад, әәсн бәәдлтә, һарнь чичрәд бәәнә...
- Не, юн гинә цаадк хар бухчн, би цугинь соңсув. Нам намаг энд бәәсиг мартчкиҗ. Ямаран санан уга! — гиҗ Бата үүднәс һарн келв.
- Ю-ю, ичкевт! Бата, күүнд бичә кел. Аяртан зул бөкхлә ир гивш. Чи эс соңсвчи? Үнәр тиим саната болхий? Әәҗәнәв, ээҗ-аав мини, гиҗ Батан чикнд келв.
- Санан уга саңхадур, сахл уга җулһдг гидгтн эн. Би эднәнчн әәлинь цугтнь меднәв. Терчн аяртан тер чини авч ирсн әркиг зальгчкад, зулан бөкәчкәд, чини «дуту» күцәхәр седҗ, ха-ха-ха! — гиһәд, Бата элк хатад инәв.
- Ю, тәтә, яһсн ичр уга күмб? Билхәчкәд, гестә меклә болад. Бата, буин болтха, күүнд бичэ кел! Би нам дәкж одхшив, — бер күн соңсвза гиһәд, хултхлзад йовна.
Бичә од! Эднәнчн тускар мана багш деерәс ирсн пииср көвүн хойр дала юм манд келҗ өглә. Эдничн йосн — ичртән ишкә хаасн, аль бис әәләр әмт мекләд, хара бәәдг өздңгүд гинә, — гиһәд, Бата бериг барун күрән захд тәәлчгсн тергнднь күргв.
«Гелңгин самнрта ташр, зурхач күн, үнәр тиим әср юм сансн болхмб? Килнцәс әәдмн бишв? Ээҗдән энүнә тускар яһҗ келхүв. Келҗ болш уга — уурлх. Батаг өрүндән даальңдан илгәһәд, юн гиҗ келдгинь соңсад, Батаг күүнд бичә кел гиҗ эвлх кергтә», — гиһәд, бер өр цәәтл чееҗләрн ноолдад хонв.
Маңһдуртнь асхн үдин хөөн Бата мөргүлин улс дахад хәрв. Бата амрсар тергн деер суухш. Хаалһин амар урһсн цецгәс таслад, энд-тенд ичәнәсн һарад, ишкрлдсн зурмд шивәд, гүүһәд наадад йовна.
Мөргүләс ирсн улс асхн нарн суусн дару тергнәсн буулдад тарад хәрцхәв. Бата хуучн маралҗар кесн түцгрцгтә дегтрмүдән далулчҗ авад, бас герән темцв.
Муузранхн өмн нуурас Ноонин малар нүүҗ ирәд, бүүрлсн һазртан бәәһә.
Эндр Батаг ирх гиҗ нам күн санҗахш. Батаг герәсн хойр дууна йовтл, Муузран күзү алг хар ноха тосад гүүҗ ирәд, өмнәснь һәрәдәд ам-хамраснь долаһад, гер талан нег гүүһәд, Бата тал нег гүүһәд, сүүлән шарвадад, инәҗ йовхмн кевтә ирзәһәд йовна.
- О-о, мана пииср аашна! Менд йовбу? Энүгичн нам хәрү ирш уга болһҗалав, — гиһәд, Цаһан Батаг тосад орулв.
Цаһан буурл аавнь маштг орн деерән тәмк татҗ сууҗ.
- Аав, пииср кевүнтн ирҗ йовна, үзҗәнт? — гиҗ Бата тал заав.
- Ирл уга яах билә! Көләр йовсн ирдмн. Сән болнус, менд йовҗ ирвч! — гиҗ маасхлзв.
- Аавларн цаһал. Нам цаһалдган мартад, орс болҗ одсмн болвза энчн. Тендән цаһа кедн угавт? — гиһәд, Цаһан шог келәд байрлсн болад бәәнә.
Бата башрдад мошкрҗаһад, аавларн цаһалв.
- Менд йовҗ, менд һарву! — гиһәд Батаг тач авад үмсв. Бата наадкслань цуһаралань цаһалад: —Нанла хамгин түрүлҗ тосҗ цаһалсн күн эн — Балтг, — гиһәд күзү алг хар нохаһан күзүдв, Балтг көлиннь өөр көлвәдв.
- Чи йир сурһуль сурнав гиһәд ю татад йовнач, хәәмнь. Чамас көлтәстә энд бәәсн манд амрл уга болҗана. Мана Бадмиг школаснь ховлҗ һарһад, ормднь тана көвун орҗ гиһәд, харал, андһар болад алҗана, — гиҗ өвгн келәд, орнаннь дерндг цокад һанзиннь үмс унһав.
Батаг орҗ ирснәснь авн «пионер», «пииср» гилдәд бәәхлә, Бата үнәр йоста пииср күн болчксн болад амрад бәәнә. Хотн хошан бичкдүд цуг цуглрлдад, Батан зургта дегтрмүдәр өврмҗ кедг болцхав.
«Намаг Ноонинд хө хәрүлдг цагт Бадм, Канур, Мууша ахта иигҗ цуглрдг бәәсн биший. Ода нанур цуглрдг цагнь ирв», — иигҗ санад, Нәәмн багшин келдгәр, кү сурһдг тоомсрта багш болсн болад, медсән көвүдт зааҗ өкәр чирмәһәд бәәв.
Ноонин бичкн көвүн болн ачнь Батан дегтрмүдт үлү үзлдәд, хәрәд Батан дегтрмүд авч өгтн гилдәд, уульлдад, аздлад бәәцхәв.
- Му улст сән юм үзхләрн үлү үзҗ аздлдг кишва заңта эдн, — гиҗ Харка теднә эркллһ соңсчкад, дотран уурлв.
«Улан хорха» эмгн Бата теднә хойр ачнраснь давад сурһуль сурҗ йовхинь медчкәд:
- Юн хар мөртә нүүдл болв эн. Намхндан хөөһән хәрүләд кеер йовсн көвү дахулҗ нүүһәд, школд орулад үрәҗәхинь үзит. Тер шулмнь мана Бадмиг багштан муутхад школаснь һарһчкад, ормднь эврән шаңһаһар орҗ гинәхн, — гиһәд, Батаг үзхләрн нүднь өвдәд бәәв...
Муузранд одад эргәд наачаһад, Батаг манаһас цә ирҗ у гиһәд, дахулад авад иртн, — гиҗ эмгн ачнртан келв. Маңһдуртнь хойр ачнрнь Муузранд ирәд бәәҗәһәд: — Бата, чамаг мана ээҗ цә ирҗ у гилә, — гив.
- Уга, одхшив. Нанд цә керго, — гичкәд, дегтрән умшад орн деер кевтнә.
- Одхнчн, чамаг кесг кеер, хөөһинь хәрүләд, йовҗ-йовҗ сурһульд одад ирсн, ода нег әмтәхн хот уутха гиҗәдг болх. Эс одхлачн көгшн күн өөлх, — гиҗ Цаһан келв.
- Мана ээҗ чамд уурлш уга, йовий! — гилдәд, Батаг дахулад хәрцхәв.
- Менд йовҗ ирвчи? Мана орчлң залх әвртә «пииср» болҗ гихлә, маниг нутгтан хайчквза гиһәд, гиич кехәр дуудуллавидн. Шүүрмг өрмд хольҗ өгтн, чигә ээдүлҗ өгтн, — гиҗ әвртә ик өглһ өгчәхмн кевтә келв.
Өмн зунань нарнд хатаһад, үвлднь ялчнртан хар буданднь неҗәд атхар кеҗ өгәд үлдсн, көгҗрәд бәәсн тулмта шүүрмгәс авад, деернь тавр-тувр өрм кеһәд «Улан хорхан» бер Батад өгв. Бата өрмд хутхсн шүүрмгиг җаҗла бәәтл, өргн таңна хойрнь цуцрад ирв. Дарунь далһа хар ааһар дүүргәд чигә холяд өгв.
«Э-э, саак көвәнь кекрәд одсн, көк усн болсн ходрц, хөөрмг кесг ууһад орксн хар ааһ, ода нанас эс хуурвч», — гиҗ санад Бата күцц уусн уга.
- Чамд нег сәәхн зургта дегтр бәәнә гилдәд, мана ачнр нам амр өгчәхш. Икәр дурлчксн бәәдлтә. Чи одч ик сурһульта «пииср» күн олад авхч, тенүгән мана ачнрт өг. Намрлад хөөнд һарсн цагтан авад оркхч, — гиҗ эмгн толһаһан нәәхлн бәәҗ келв.
- Уга, тертн шаңһа, школын дегтр, намртан маниг хәрү авч иртн гиҗ багшмбидн закла, — гиҗ Бата зөргтәһәр хәрү өгв.
- Намртан хәрү одхв гинчи? Мана хө кен хәләхмб? Тиигхләрн амрад бәәсн бидн тер. Я, хәәмнь, әрлһич тер сурһулян. Чи биш, чамас болх, цаһан яста улсин бийнь күцц сурдмн биш. Шунад сурһулъ сурад ирсн улсиг, орсмуд хорлад алчкдгҗ. Кезәнә аавиннь эс зөөсн зөөриг, ода ирҗ сурһуляр зөөҗ хооран суулһна гидгчн дими юмн. Тер көгшн эцкичн кен асрхмб? Туурһин хаһрхаһар нар үзәд, туһлын туруһар ус ууһад, маңнаннь көлсән тавгтан түркәд, тавгиннь көлсән маңнадан түркәд, кеер хонад, кец дерләд, үкә-тасра йовҗ, асрҗ кү кесн эцктн, насн ирәд, үснднь буурл орхла, тадн хайчкад сурһуль сурад әрлхмт? Миниһәр болхнь, зальврад, нүд далд чик дүлә үрвәд хар көлсән эдлснь деер. Чи биш, чамас болх теңгр йозурта, цаһан яста нойдуд, зәәснгүд сурһуль эдлҗ чадҗ йовхш... Сурсн сурһуль мал-герән хаяд йовҗ оч гинә. Теңгр нүдтә болхла, тедн хәрү ирх! Лам зуңкв мини! — гиҗ Булһн үгән чиләв.
Бидн Батад гиһәд шин шалвр, киилг уйлчквндн. Ода нег цөөк хонад амрчкад, Бата хөөндән һархугов. Нам земго залху уга күн биләл энтн, — гиҗ Киштә Батаг буульсн болҗ келв.
Саак сәрсн шалвр, салврха бор өрмг өмскҗ, ярмдан орулхар белдвр кеҗәхнь Батад тоб болад одв.
Бата альвн арат мет сүүлән ки шүүрүләд, олн зүсн үг билдрлҗ келәд, үүдн хоорнд делгәтә бәәсн хөөнә арсн деер, зөрц шора бүргүләд гүүһәд һарч одв. Герәс заагрн «Сәәдүд олулн болв чигн, Советләнь әдл биш» гидг дууна айс ишкрәд холҗв.
Гиичән «тооһад» һарһчксн эмгн уурлад, бизһнь көдләд яахан медхш.
- Эн мана кишванр дегтрән бардмнад җаавада бәәҗ, тенүнд бииснь хаалһ зааҗ өгв. Батаг дегтртән бичә өөрдүлтн гиҗ кедү келләв. «Кү асрхла толһа цуста, мал асрхла амн тоста» гидг үлгүр, ода танас көлтә һә болсн хөөч толһа деертн сун гиҗәнә, — гиһәд, ачнртан уурлад, сүүдрт шоодрлҗасн туһлмуд тууһад, бурад йовҗ одв.
- Наар гиҗ эрҗ авсн эзнчн сәәнәр тоову? — гиҗ Цаһан инәмсв.
- Э, танд, әвр гидгәр «тоов»!.. Аанан саак салврха хар өрмг, хар довуньгин эзн бол гихәс даву ю келх билә тедн, — гиһәд, Бата маңнаһан буулһад, үкс гиҗ дегтрән шүүрч авад, орн деер түргүр кевтәд умшв.
«Бата басл цухл уга йовдг сәәхн заңта көвүн билә. Ода энүнә седклднь салькн орҗах бәәдлтә», — гиҗ санҗаһад Цаһан:
- Ода Ядмин эцкинд бәәш угаһар седҗәнч? Эднчн кесгәс нааран чамаг күләһә. Оньдин бурад йовдг эмгнә бийнь манла ээлтә болв, мел чамаг сурад һарна. Ичкевт, чамаг зааһад нег бүкл цә авчклавидн, аавмбидн цә уга бәәҗ чадхшлм, — гиҗ Цаһан Батаг эвлв.
- Уга, үкв чигн дәкҗ эднәд бәәш угав! Эднәд бәәхин ормд, шуд орст оч орнав. Орсар тавн, арвн үг дасҗ авснь нанд олз, — гиһәд һацҗ өрцв.
- Терчн чигн чик эсв. Һә болсн һунҗн зуурм туһл һарһчкв гиһәд, эднчн Муузраг һарһчкла. Муузра эднләчн һацад орс селә орад көдлмш хәәҗ одла. Ахчн чини тускар бас сана йовдг болх,—гичкәд, нам энчн дурлад орст бәәхлә, му болх уга, — гиҗ Цаһан санв.
Нарна халун улм күч авад, үкрмүдин шоодран көтрәд, зуни сүл сар болад ирв.
Муузра хойр арсн буршмган бүчәрнь холвад, ээм деерән алс хайсн, киртә бөс киилгнь далвчарн көлснд ивтрсн, ташр деернь хаалһин шора киисә йовҗ харлҗ оч. Ээм деерк хойр буршмган барун иргд хайчкад, икәр цаңһҗ йовсн бәәдлтә. Үкүг дор бәәсн хар модн ааһта киитн цәәһәс нег амар уучкад, орн деерән һарад туурһин зах хәләһәд кевтв.
Цаһан һазаһас орҗ ирәд, Муузран тәәләд хайчксн бүшмүдин хавтхинь уудлад, дөрвн улан альм һарһҗ авад, хойринь көвүн күүкн хойртан өгәд, хойринь Батад гиһәд авдрин өмн оркчкв. Наадк хавтхинь уудлад, нег багла тәмк һарһҗ авб. Нег хамтхаснаснь таслад амндан авчкад, хойр хамтхасинь даһмлчкад, үлдлинь көл дер доран хуучн девскүр хоорнд дүрчкв.
Тер хоорнд Муузра хорҗңнад унтад одв.
- Муузра кезәнь күрч ирлә?—гиһәд һазаһас орҗ ирсн өвгн сунад кевтсн Муузра тал хәләчкәд, хуучн хар лаңк шалвриннь хавтхас һанзан һарһҗ авад шиглүрәрнь хучлв.
- Минь одахн тана өмн ирв. Бәртн, сән амтта тәмк болдг бәәдлтә, — гиһәд, Цаһан одак хавтхлсн хойр хамтхасн тәмкән аавдан һарһҗ өгв. Өвгн тәмкән мошигтан дүрн йовҗ:
- Не, йовсн йовдлнь юн болҗ? — гив.
- Гришкинд кирпич цокх болҗ. Маңһдур Батаһан дахулад йовхар бәәнә. Нам Батаг теднәд бәәлһәд оркм аюта үг келв, — гиҗ Цаһан өвгнд зәңглв.
- Одак школдан одш уга болхла, хара ю кеҗәх билә. Орст бәәв гиҗ гем уга, — гиһәд өвгн хамтхасн тәмкән һалд ээһэд хагсав.
- Бата бийнь орст бәәнәв гиҗ келҗәнә, — гиһәд Цаһан Батан урднь һацад келчксн үг олзлҗ келв.
Бата өөрән үр көвүһән дахулсн орад ирв.
- Бата, тер альм авч ид, ахчн Гришкинәс авч ирҗ, — гиҗ Цаһан хойр улан альмн тал заав...
- Бата бийнь дурлҗахла бәәтхәл. Үвлин цагт орст бәәснь, хальмгт бәәснәс деер болх. Үвлин ут сөөд дулан хонсна бийнь ямаран. Ишкә герин иргд бөгдиҗәснәс холван деер. Дәкәд орс кел дассн — хөөтин зөөр болх. «Келн угад, белн уга» гиһәд. Орс келн уга болад, хусм өдмг сурҗ иддг арһ уга улс дала. Манахнд, би орс келтәв гиһәд, Немкин Лиҗ гидг күн бәәсмн. Тенүнә тускар би танд соңсвран келҗ өгсүв, — гиһәд өвгн зәмлҗ сууһад, тәмкиннь уга оочарн бүргүлн бәәҗ келв:
- Орс селәд орад яармд одв чигн, орс күн хотнд ирв чигн, тер орс келтә Лиҗиг дуудулдг бәәҗ.
Нег дәкҗ манахна Монцга Ольда гиһәд угатя күүнә һанцхн цоохр үкринь орсин тәрәнд орҗ. Орс тер үкринь бәрҗ авад уйчкдг болна. Ольда орст ирәд эврәһәрн келәд үкрән сурна. Уга, тәрә эвдсн ялынь ас гиһәд, орс эврәһәрн келәд үкринь өгдго болна. Ольда ода яахв гиҗәһәд, Лиҗд ирнә:
- Хәләсн һанцхн үкрим торәнд орв, гиһәд эн күүтрин орс бәрәд уйчкад өгхш.
Лиҗ, та орс келтәлмт. Буйн болтха, арһлтн! Бидн олн күүкдтәг та меднәхнт. Танд нам буйн болх, — гиһәд уульн бәәҗ сурна.
Лиҗ зөвәр ачрхҗаһад, хувцлҗ авад, мөрән унад, Ольдаг сундлҗ авад орсин һаза ирәд, уята үкриг тәәлхәр седнә.
Эн үкртн тәрәнд орад, дала буудя үрәчкв. Ялынь өгтн гинә. Тиңгхләнь Лиж орсин өмн өргн дорнь одад, үкрүр нег хәләһәд, орсур нег хәләһәд, һаран заңһн бәәҗ келнә:
- Он, он говорит,
Охтр цоохр үкр говорит,
Тәв, тәв говорит,
Тәрәнд орсн уга говорит,
Мел һанцхн үкр говорит,
Молоко уга говорит...
- гиһәд, кииһән давхцулад, кесг дараһар давтад келәд оркхла. Орс чиңнҗ-чиңнҗ, толһаһан зәәләд: — Чёрт с тобой, калмык! — гиһәд, үкрин уя тәәләд тәвәд оркна. Лиҗ орсин далар ташчкад:
- Ольда, өөркән хәләһич! Келә бәәтлм, нүднь көкрҗ одв, — гинә.
Тенүнәс авн Лиҗ орсиг келә бәәҗ нүдинь көкрүлчкдг күн гиһәд, зәңг тархасн болдг.
Тер зәңг мана хурлд түдл уга күрнә. Хурлд бәәһәд кү эмндг гелң-эмчнрт мөңгн усн кергтә болна. Зуг меңгн усна нер орсар меддг күн уга бәәҗ.
Тегәд цаг түдәл уга орс «келтә» Лиҗд кү илгәҗ авхулад:
- Гемтә улс эмнхт манд мөңгн усн ик гидг кергтә болҗана. Та, Лиҗ, мана мөңгәр балһс орад, яһад болв чигн манд мөңгн ус олҗ авч иртн. Танас нань манд сән орс келтә күн уга, — гиҗ эмчнр сурна.
Лиҗ балһснд ирәд, лавксар, һазаһан юмн бичәтә гер болһнар орад, хулдач болһниг дуудҗ авад:
- На рука наливать, туда-сюда бежить, на мест не стоить. На бумаг наливать туда-сюда бежить, на мест не стоить серебро вода есть? — гиһәд йовҗ-йовҗ хөвнь болад тернь олдҗ. Лиҗ «хар усн деер өрм бәәлһм келтә күн» гиҗ нернь улм тарна. Тер зәңгәр Лиҗиг орс келтә, әәмгтән туста күн гиһәд өвгн унтрҗ одсн һанзан сап-сап гилгәд татчкад, лугшад инәв. Бата үр көвүтәһән, цуг бәәсәрн шууглдад инәлдцхәв.
- Дәкәд Лиҗин тускар келтн! — гиҗ көвүд соньмсҗ сурцхав.
- Саак яармас хәрҗ йовад орс селәнәс хонг сурдгин тускар келҗ өгтн, — гиҗ Муузра инәв.
- Келтн, келтн, аав! — гилдҗ Бата үр көвүтәһән сурв.
- Лиҗ өөрән хойр нөкдтәһән яарм ордг болна. Яарм эргәд өврә йовтл ора болҗ одна. Һурвн залус мөрдән услҗ авад, олң-татуран чаңһаһад һарад йовцхана.
Сууҗ йовсн нар халхлҗ йовсн күргр темән хар үүлн улм нигтрәд, бархлзад, һал цәкләд, оһтрһу күрҗңнәд хур шаргад орна. Залус көл хурас зулҗ һархар довтлдна. Хойр дууна довтлад хурд күцгднә. Залусин хувцднь ивтрәд, мөрднь гөл болҗ муурад, сүүлнь шоомград, чикнь делдилдәд, бальчгта хаалһар билҗрлдәд йовцхана.
- Хур делгүдән үсәрәд бәәв. Өр цәәтл гиих бәәдл уга. Удл уга эн зо давхла согтун күүтр харһх. Мөрд, бийсән зовал уга хонад һархмн кевтә. Лиҗ эс келҗ чадхмн биш, орсар келәд эвләд сурхла хонулх, — гиҗ негнь келнә.
- Тиим, мел чик. Лиҗ, та юн гиҗ санҗанат? — болв.
- Ода ора болсн цагт үүдән тәәлҗ өгнү угай, сурад үзий, — гиҗ Лиҗ хоолан ясад эмәл деерән сүүҗлдв.
Өмнк зооһан давад көмрхлә, орс күүтр күриһәд үзгдв. Залус мөрдиннь йовдңгар йовад, солом деевртә захин өндр герин һаза ирәд, чиңнәд зогсжаһад, Лиж бууһад, хаалһата терзиг ташмгиннь ишәр тоң-тоң гилгәд цокна.
Зөвәр удан цокулчкад, герин эзн терздән ирәд «кемб?» гиҗ сурна.
- Бив, кочевать можно! — гиҗ Лиҗ һазаһас хәәкрнә. Эзн дун уга бәәҗәһәд, дәкәд: — Кемб? Иим ора яһҗ йовнат? — гинә.
- Бив, гинәв, кочевать можно? — гиһәд Лиҗ дәкн ташмгиннь ишәр чаңһур цокна.
Харңһу гер дотр эзн гүңгр-гүңгр гиһәд ду һарчаһад, гилс гиһәд шам шатав. Ик удан болсн ута, бор өрмг көдрсн, шаталһата панр һартан бәрсн хар сахлта ик хар орс һарад ирнә. Лиҗ: — О-о! Доров! Кочевать можно? — гиһәд, чиигтә махлаһан авад, саҗад, наадк хойр талан заана.
Эзн орс хонг сурҗ йовсинь медчкәд:
- Мөрнәсн буутн, нааран йовтн! — гиһәд, көтләд сарад орулад, эмәлинь авхулад, мөрдинь уюлчкад, герүрн дахулад орна. Чиигтә хувцинь һазак хорадан тәәлүләд, цаадк хорадан орулад, эмгән босхад, буршин үнртә, хавст тәвсн махта шөл өгәд, ик хар ишкә делгәд, хонулна.
Өрүнднь хур гииһәд, һазр акад бәәҗ. Залус мөрдән тохад ирх хоорнд эзн залу хот келгәд, гиичнрән тооһад, һольшг күмн кевтә һарһна. Залус эзн орст ик гидгәр ханцхана.
- Ода энүнәс хооран эн күүнлә сән таньл болхмн. Залу улс альд болв чигн харһдмн. Хөөннь нар-цар йовсн цагтан ирҗәх нам сән болв. Та, Лиҗ, сән орс келтәлмт, Энүнәс хооран таньл болый, бидн танд икәр ханҗанавидн, танд нег күүкн бүрүһәр белг өгчәнәвидн гиһәд келтн. Бидн тер бүрүһәр дутхн угавидн, танд арвни ахлач күүнд нерн болх, — гиҗ Лиҗин нөкдмүд келцхәнә.
Лиҗ хонулсн орсиннь һаринь атхад, мендләд һарчаһад:
- Ну, закон будем, ты завтр на парвлян пирдить, я тебе сучк-бүрүчкә давать, — гинә. Орс ю келҗәхинь дүңнәд, инәһәд, гиичнрән мордулад һарһна.
Тер селәнәс зөвәр зааград һарчкад негнь:
- Келн угад, белн уга гидг мел үнн. Келтә гиһәд ямаран сән. Лиҗлә әдләр сәәнәр нәәрүлҗ эс келхлә, манла әдл талмш уга улсиг сөөнь, өрәллә гертән кен орулх билә. Лиҗ, яһҗ иигҗ орс кел дассмт, гиҗ хансн болдг, — гиҗ өвгн Лиҗин туск келврән чиләһәд, цуһарагинь инәлһчкәд, һанзан хавтхлад һарв.
Батаг «пииср», «пииср» гилдәд бәәдгнь өдр ирвәс хуучрад, мартгдад, саак кевтән Цаһана заацар ке гисинь кеһәд, од гиснднь одад бәәв.
Намрин көдлмшин гүргү болв. Муузра Батаг дахулҗ авад, тедүкн бәәсн орс селә орад, геңгр-геңгр гиһәд һарв.
Келсн үг — керчсн модн. Ах дү хойр Гришк орсинд шавр зуурад, үүрмг солом тәвәд, көләрн ишкәд, нүдәд, кирпич цокв.
Бата шавриг бийнь даамар мондалад зөөнә. Муузра модн кевән норһҗ авад, мондалсн шавриг кевин хойр өнцгднь нудрмдҗ чикәд, усар гильвлзүләд, кевән шулу-шулуһар шувтлад татад йовна.
Гришк, эн хойр ирсн өдр, Батаһан манад бәәлһтн гиһәд келчкәд, эс медсәр шинҗләд бәәнә. Эн хойр кирпичэн цокҗаһад, үдлә хот уухар ирсн цагт: — Эн мана хөөч! — гиһәд, даларнь ташад хөкрләд бәәнә.
«Сән күн сәәвр җора, му күн модн кешә» гиһәд Батаг залху уга сәәнәр кедлдгинь медҗәнә.
- Чи манад хөөч болнч? — гиһәд Батад олн зүсн хот өгәд, биидән иҗлдәһәд бәәнә. «Манад бәнч?» гих болһнднь Бата «бәәнәв» гиһәд хәрү өгәд бәәв.
«Наадна үг төрт харш», — гиһәд, наадн үнн хойрар келә бәәҗ аш сүүлднь Гришк Батаг гертән бәәлһәд, хөөч кеҗ авх болҗ күүнднә.
Ах дү хойр кирпичән дуусад, тооцаһан кеһәд, Батаһан Гришкннд бәәлһх болад: өдмг, альмн, боднцг үүрәд хәрәд ирцхәв.
- Эн бишив! Эн цагт һуйр, зармд күртнә гидг сән зәңг, — гиһәд Цаһан байрлад одв.
Муузра миңһн тавн зун кирпич ямаран үнд, кеду хонгт цоксан келәд, Бата көдлмшәрн тер орст яһҗ таасгдсинь болн Батад тер орсин олн зүсн хот, гер, хаша-хаацнь таасгдсна тускар келв.
- Тиигәд эн хойр нег-негән тааслдад, аш сүүлднь Батаһан Гришкинд бәәлһх болад күүндәд һарч ирв. Гришкинхн биидән зөв цеб гисн малта, сәәхн заңта улс. Дәкәд орс күүнд бәәхлә үвлин цагт дулан, хувцнь сән, орс кел дассна бийнь ямаран, — гив.
- Лиҗлә әдл дасхий! — гиһәд Бата һочкнад инәв.
- Лиҗәр болхла мана күн йосн күн болхугов! — гиҗ Цаһан Батаг буульв. Яһв чигн бәәх болад үгән өгчксн Бата темән ду һарх болһнд, Гришк бийән авхар аашна болһад, пард-пард гиһәд бәәв...
Гришк ирх болсн өдртән ирсн уга.
- Тертн ода ирш уга болҗана гидг тер, талдан кү олад авчксн болвза. Аав, маңһдур Батаг күргчктн, — гиҗ Цаһан төр хаһлв. Маңһдуртнь Гришкиг үд күртл күләчкәд, үдин хөөн буурл өвгн Батаһан дахулад Гришкиниг темцәд һарв.
Тавдгч бөлг
КЕНӘД ЗАРГДСН ЙИЛҺЛ УГА
Бата урднь Муузраг дахад эн Гришкин тал кирпич цокхар ирхдән «эн эңкр дегтрмүдим Ноонин кевүд ирхләрн авч одх», — гиҗ санад цуһараһинь түңгрцгтән дүрәд, аавиннь аваль ишкә дер дотр дүрчкәд йовла. Батаг йовсн хөөн Ноонин көвүд ирәд, хәәһәд олҗ чадсн уга билә. Ода Батаг орст бәәлһх болад шиидснә хөөн, Бата тер дурта дегтрмүдән бийләрн авч йовад, кеер умшад, дасад йовслч гиһәд һарһҗ авад, авдрин өмн баран деер тәвчкәд, аавтаһан адһад һархларн мартчкад йовж одв.
Буурл өвгн отхн көвүһән дахулад, тедүкн бәәсн орс селәнә өмн захин уульнцд бәәсн Гришкин ик кек нохала гүвдлдәд орад ирв.
Томһ сахлта ик хар залу Гришк цевр ик хораннь дунд бәәсн ширә деер кесг ааһс, тәрлкс, ухрмуд, серәс тәвчксн хотан уух бәәдлтә, бичкн күүкдләрн наадад сууҗ. Олн зүсн орс хотын үнр каңкнад бәәнә. Гер дотркнь цаһан цердәр будата. Дор иргәсн күүнә ээмцә шаху көк ширәр ширдәтә. Деерк завгинь: такан тавг дуралһад, модна хамтхас зурад кеерүлҗ. Сарул болн цевр, һазак хораднь эцдән халдгта ик орс беш бәәиә. Бешин өөр эрс дахулад кесн зурһан давхр-тәвц деер олн зүсн сав-саңх гилилдәд бәәнә. Эднә суусн ик хорад: шил тольта хар модн шкаф, комод, ик гидг нүр үздг, кесг зүсн урһмл цецгәс дала, дала болсн зургуд, зузан-зузан дегтрмүд чигн дала.
Хальмгуд дунд өссн, хальмгин авъяс меддг, хальмг келтә орс гер-бүл кесг юм келәд шууглдад бәәцхәнә.
- Би эндр хөөчән оч авх боллав, темәдм эндр оратҗ ирв. Нам эврән ирснтн сән болв, — гиҗ эзн залу өвгнд келв.
- Мана хөөч гидгтн энв? Унтхдан дуртавч? — гпҗ герин эзн ик өндр нурһта, бнидән зөв махта хар гергн стол деерән хот зөөһәд тәвн йовҗ инәмсҗ, хәңкнсн ик дууһар хальмгаһар сурв.
- Уга, мана күн унттмн биш! — гиҗ өвгн зөвәр са-намрар сахлан илн бәәҗ келв.
«Ка тустн, цуһар нег үхата һәәнр бәәҗл эднтн. На-маг түрүн болҗ Муузра Ноонинд дахулҗ ирхд Ноонь бас иигҗ сурла. Эннь зуг «нәрхн шилвр өөкн сүүлл шигдәд бәәх» гиҗ сүрдҗәхш», — гиҗ санад Бата гер дотркиг өврәд сууна.
Эзн гергн ширәһән хотар дүүргәд, эцк көвүн хойриг дуудҗ суулһв. Неҗәд гүн тәрлкст: хазстн, боднцг, мәңгрс, морковь, бурш тәвәд кесн улан өңгтә, сәәхн үнртә шөл кеҗ өгв. Түрүн ааһсинь хурачкад, шүүстә боднцгла хольсн шарсн мах тәвб. Тенүнә дарунь чансн темс шүүстәһинь тәвб. Бата түрүн тәрлкән ховдглҗ эдлчкәд, хойрдгч, һурвдгчинь барҗ чадад нам зөвәр һундад бәәв. Тенүнәс авн орс күн олн зүсн хот тәвдгинь болн сәәнинь сүүләс өгдгинь темдглҗ авв.
- Та бүрүц эндр көвүтәһән хонад маңһдур хәртн. Мана залу шин хөөчән хаша-хаацла таньлдулх, — гиҗ эзн гергн келв.
Гришк Батаг дахулҗ һарад, хөн ордг хашаһан үзүләд, яһҗ хаадгинь, ноха хама уйдгинь зааһад, нохастан Батаг үзүләд таньлдулв. Заңһта худг талан дахулж одад, яһҗ ус татхинь болн җолвар гүүлгдгинь цугтнь зааҗ өгв. — Сөөднь эн сег дор, көк нохата хонхмч, нернь Барбос, тернь Серко. Мана хөн олн биш, арвн тавн толһа үкр бәәнә, хойр темән, хойр мөрн. Үкрмүдиг хөөдтә хамднь хәрүлхмч, — гиһәд келчкәд йовҗ одв.
Тиигә бәәтл нарн сууһад, бүрүл болв. Хөд, үкрмүд селәһәр гер-герәрн темцлдәд орад ирцхәв.
Өвгн Батаһан дахулад, ирҗ йовсн хөд тосад хашаднь орулцулв. Бата аавтаһан Гришкин хонтха гиҗ заасн сег дор ирәд сууцхав. Эзн гергн Батаг өмстхә гиҗ урднь күн өмсәд хуучрад бәәсн бор киилг шалвр хойр, нег гиигн күльт авч ирҗ өгв.
Бата аавтаһан хоюрн өөрән бәәсн катгт орад, эврдһән тәәләд, эзнәннь өгсиг өмсв. Шалвриннь шуңһрцгнь шаһаднь күрәд чиргдв. Эцкнь өлкиннь захинь эвкәд, нәрхн олсар өлк кеҗ өгв. Тиигәд хоюрн сег доран ишкә хаац деер кевтцхәв.
Батан толһад кесг юмн орад, нөөрнь күрхш. Аавнь Батаг уугурдҗахинь медәд, өөрдәд, нурһинь иләд кесг сурһмҗан келв.
- Эзнәннь ямаран үнтә юмн һаза-дота кевтв чигн, авдмн биш. Мөңг олҗ авв чигн, эзндән олҗ авув гиһәд өгчк. Яһдгҗ гиһәд зөрц хайдмн. Сурл уга юм бичә көндә. Үнн-чик седкләрн йовхла — үнн кезә чигн ахлдмн. Үзг-чиг уга күүнә өмнәс өрцәд бәәдмн биш.. Күлцңгү, һольшг, ахинь күндләд, баһинь өкәрләд йовсн күн кенднь болв чигн таасгддмн, — гиһәд, килмҗтә сурһмҗан келә бәәтл, Бата нөөртән авлгдад унтад одв.
Өвгн өрүнднь Гришкинәс һуйр, зарм авад, Батаг дахад, хөөһинь һарһад идгтнь күргв.
- Халунла хөөг сүүдринь хәләлһәд идүлдмн. Ик халун эс болхла сальк өрүләд хәрүлдмн. Цандгин ботьхагта халун ус уулһхмн биш, терүнәс көлтә мецгә ирдмн. Цаһан өвснә зөөгәр, лошхта һазрар орулхмн биш. Зөг шигдәд орж оддмн, тенүнәс көлтә хөн эцдмн, — гиһәд, сурһмҗан келәд мендләд йовхар седв.
Бата эзн орсиннь герт кесг зүсн дегтрмүд үзхдән, эврәннь гертән мартсн дегтрмүдән санла:
- Аав, тер мини мартсн дегтрмүдиг арһта болхла шовуна җиврт бооһад болв чигн илгәтн. Ноонин көвүд авчксн болх, хәәрн дегтрм! — гиһәд арһул келчкәд Нәәмн багшнь сананднь орад, хамрнь күңһшү дүрәд, хойр нүднь усвкад, һазр хәләв.
- Күн авсн уга болх. Би хөөдк ирх сән өдрлә чамур ирхләрн авад ирнәв... Кеер йовсн күүнд утх кергтә болдмн. Би ирсн цагтан Муулаһар нег өвр иштә утх келгәд авч ирнәв. Орс улс хальмгла әдл санамр болдмн биш. Кү шинҗләд, хәләһәд бәәдмн. Залхурад кевтәд йовсн кү таастмн биш. Саг, сергг болх кергтә, —гичкәд, һанздан тәмк нерҗ авад, — не, менд бә, — гиһәд, геңгр-геңгр ишкәд хәрәд һарв. Хая-хая ардан хәләһәд йовна.
Бата аавиннь ардас харань тасртл хәләһәд, дегтрмүдән авч ирхднь нәәләд, гирлгән түшәд, гейүрәд үлдв.
Буурл өвгн гертән ирәд: — Мел дегтрм гиһәд энрәд йовнал Бата минь. — Ор-дер негҗәд, барана уут, туурһин зах уудлад хәәв. Батан дегтрмүд уга... Ноонин көвүдин һарар орсн бәәдлтә.
Урдк генәртә Ноонинәс эн эзнь хот-хооларн, хувцарн әрвҗ уга арһта, болв Бата басл үзхин мууһинь үзнә.
Өрин шар нарнла урлдҗ босад, цугинь бүртгҗ хәләчкәд, үд күртл хөөһән хәрүләд, үдлә тууҗ ирәд заңһта худгасн ус тач услад кевтүлчкәд, үдин халунд герин сүүдр дахад, киитн һазр элкдәд сунад кевтәд, эрг-дург гиһәд одхлань, эзн гергн ирәд:
- Хей, бос! Огородин өвс түүхмн, — гиҗ көләрн түлкҗ серүләд, күнд төмр матг өгәд дахулад һарна. Арһ уга, өрцҗ болш уга, хуухан мааҗад дахна.
Сүүдрән хәләһәд, күнд төмр матгар огородт урһсн олн зүсн өвс уңгарнь чавчхла, хойр һарнь бульчңгарн чинәд, альхнь устад, нурһнь көшәд йовна. Далыннь герләр үдин җиинсн нарн өгрәһәд, халун көлсн һарад, шора шиңгрсн үснә захар һооҗад, чавчҗ йовсн халун хагсу һазр деер чиб-чиб гиһәд дусад, элкнь унтад йовна.
- Чи болһа, урһц чавчквзач, тернь тарвс, эннь һу, тер ик хамтхастань хавг, — гиҗ эзн гергн хөрглнә.
Бата: эрт үд өңгрҗ, сүүдр сунҗ өгтхә гиһәд, хая-хая сүүдрән хәләчкәд дун уга чавчад йовна. Тенүнәсн сүүдр сунад, хө кендәх кем болхла, тедүкн бәәсн заңһта худгас суулһта ус тач авад, балһҗ уучкад, үлдлинь толһа деерән кеһәд, сергҗ авад, хөөһән көндәһәд, сүүдринь хәләһәд, тууһад һарна...
Тус деерәс җиинүләд цонадг нарна күчнь баһрад, серү татад, өвсн, тәрәнә хуралһн тегсәд, һазр шарлад, хур-чиг унад, намр өөрдәд ирв.
Батан эзн Батаг хөөһән кеер хонулхдан бацад, хоша бәәсн олн хөөтә байн орсин хөөнлә хөөһән ниилүләд, Батаг тер байна ах хөөчин һардврт өгв. Бата эзндән заргдсн деерән, байн орсин хөөчд ялч болх болҗ һарв.
Бата нам икәр зовҗахш. Тер юңгад гихлә, Бата һанцарн күүнә хөөһәр кеер хонхд икәр әәҗәлә. Ода эн ах хөөч Батад ик баран. Батад кенд заргдснь йилһл уга. «Сән күн сәәвр җора, му күн модн көшә», — гиҗ урднь Муузран келсн толһаһаснь һархш. Модн көшә болад, юм кел уга йовад йовхла эн нанд уурлх. Ке гисинь кеһәд, од гиснднь одад, өрцл уга йовад йовхла яах билә эн, гиһәд олн зүсн уха ухалад йовна.
Маңхн толһата, ик тарһн шар орс, ах хөөч Иван Бата хоюрн эздүдиннь күүндврәр хөөдән ниилүлчкәд идшүлв. Иван Батаг хөөдин арднь дахулад, бийнь деләд идшлсн хөөдин өмннь һарад, бийнь хойр талаһур делвәд давад һарсн хөөдиг хәәкрәд, сөрәд тогтнулад йовна. Бата, ода намаг кезәнь ирҗ шоодна гиһәд Иваниг алдл уга гердәд, заңһад докъя өгхинь күләһәд, олн хөөдин ард ю кехән медл уга йовад йовна. Энд-тенд зуухсар, хотхрмудар хурһд үзгдл уга үлдәд одвза гиһәд цугинь негҗәд нетр-нетр гиһәд йовна. Өмн йовсн Иванд, хөд һатц йовсн Бата әрә үзгднә.
- Һәәвһә гидг нөкд олҗ авв, яһв чигн нохаһас деер, — гиҗ санчкад Иван Бата тал хая-хая хәләһәд, әәһән өгәд йовна. Тиигәд хөөдән сөөнь өрәл күртл гилтә идүлнә. Хөд цадад кекрлдәд, тогтнад ирхләнь, тер ормднь кевтүлнә.
Иван Батаг хөөнә үрү талнь кевтүләд, бийнь эрк биш салькн талк хаҗуднь кевтнә. Тер юңгад гихлә, хөд сергәд көңдрсн цагтан сальк өрҗ һардмн. Салькн талч күн сергг эс болхла, яман нойта хөд медмҗ уга сальк өрәд тасрад һарад одхд маһд уга. Батаг кевтүлсн салькна урү бииднь Иван нохасан кевтүлнә, тер юңгад гихлә, сөөд аңнсн чон хөөнә үнрәр салькна үрү таласнь ирдмн.
Бата кевтсн хөөнә үрү бииднь зөвәр тедүхн тосхсн бә болад, сөөнь дуусн нүдән харһулл уга чомпаһад сууна. Иван Батаг тиигәд сеөнь дуусн әәһәд унтл уга суудгинь медчкәд санань зовад:
- Бата, чи сөөднь унт! Сөөһәр чамд кедг керг уга. Би эврән хәләнәв. Чи өдрәр үдлә намаг амрсн цагтх хәләхмч, — гиҗ өр өвдҗ келнә.
Тиигәд Бата Ивана селвг соңсад, сөөднь толһан сүүд элкәрн һазр дахад унтхар седәд кевтнә, эрг-дург гихләнь хорһс долдалсн хорхас өвсн заагт «сард» гихлә, деегүрнь бавухас нислдсн ә соңсад, чочад серҗ одна. Сө болһн тиигәд уугурда бәәҗ, Бата теегин дүңдүләд таңхрсн харңһуд иҗлдәд сүркрәд унтдг болад ирв.
Сөөнь өрәл давсна хөөн Бата сер-сер гисн теегин аһарар әмсхәд, сунад унтад одсн цагт, хөд арһул бослдад сальк өрәд көндрлдәд һарцхана. Иван Батаг серүлхдән әмтәхн нөөринь хармнад, серүлл уга хөәһән идүләд йовҗ одна, нохас хөөдән дахлдна. Бата һанцарн унтад үлднә.
Бата генткн өсрәд серхлә: хөд чигн, ноха чигн уга, Ивана дун чигн соңсгдхш. Нүдән сурһад энд-тендән хәләнә, юмн үзгдхш. Нам-чим, намрин серҗңнсн салькн әрә үләһәд өвс көндәнә, Батан чирә иләд давҗ одна. Зуг энд-тенд бетксин йозурт җиврән хүмәд кевтсн царцахас сар-сар гилдәд көндрснь соңсгдна... Моһа бийурнь мөлксн болад, хөөнә үнрәр чон мөлкәд аашсн болад, хуухинь үснь ирвәтрәд, махмудынь заратрулад оркна.
- Ода хамаран одв гихв? Яһад намаг серүлл уга йовҗ одв? Нанд уурлҗ йовдг болхий? — гиһәд олн зүсн уха ухалад: нег дөрв көлдәд, нег өндәһәд сууһад, тесж бәәҗ чадад, босад, сальк өрәд гүүһәд, ишкрәд, өкәһәд чикән һазрт нааһад, чиңнәд чигн оркна.
- Ява-а-н! — гиһәд хәәкрнә. Теегт урһсн барванцг «нохан шеерңгүд» хөд болҗ барлзад, талдан юмн болж дерәлдәд, кесг-кесгтән гүүлгәд оркна. Зәрмдән Бата тиигәд харңһу сөөһәр гүүҗ-гүүҗ муурхларн зурмн толһа деер һарад, ода Яван хама хәәкрнә гиһәд элкнь унтад, шанаһан түшәд сууна. Зәрмдән сальк-савр уга номһн сө Иван хәәкрәд дууһан өгәд Батаг дуудад авчкна.
Бата Ивана өмн «би гемтәв» гисн бәәдл һарад зогсҗаһад: — Яван, буйн болтха, намаг һанцараһим кеер бичә үлдәһич! Цокад, көләрн девсәд болв чигн серүлич, һанцарн кеерүлдхлә нанд дегд әәмшгтә болна, — гиһәд көлднь мөргҗәх әдл сурна.
- Залу күн әәдв? Намаг хөөдән хәрү эргүләд иртл унтад кевтдг бишив. Би чамаг хайшголм. Хәрү эргүлҗ ирәд харңһу сөөһәр гүүҗ-гүүҗ муурхларн зурмн толһа дерләд сүркрәд унтад кевтнәч, серүлхдән чамаг хармлнав, — гиһәд цәкурән цәкәд, тәмкән татн бәәҗ Батад кесг шог үг келәд әәтрүлнә.
- Энүнәс хооран Барбосиг өөрән авад унт. Энчн чамаг эс болх күүнәс деерәр харх. Маңһдур асхнас авн би Барбосиг Батата хон гиҗ закнав. Чи хотасн өгәд, эвләд өөрән кевтүл. Иҗлдҗ одх, седклән медлцсн салш уга хойр амрг болхт, сө намаг хәәһәд керг уга, — гиһәд инәһәд Батан толһа илв. Ивана әәрстә ик альхн Батад, һарһсн экиннь бичкн, җеөлн альхн болҗ, махмуднь байрар ирвәтрәд одв.
Маңһдураснь авн Бата асхн болад ирхлә, Барбосиг дууДҗ авад хотасн өгәд, күзүнднь гинҗ кеһәд, гинҗәснь шидмсәр көтләд, сееднь өерән авч хондг болв. Ик савһр нооста көк барг, Батан көл деер тоһшлад, хоңшаран хойр көл хоорндан дүрәд кевтдг болв. Бата сө серхләрн:
- Барбос, чи бәнч? — гиһәд толһаһинь илнә. Барбос, толһаһан өндәлһәд, кел-аман долачкад, Батаг дерләд кевтнә. Батаг босхла, Барбос босад, энд-тенд шиңшәд, бийән гииглҗ авад, Батан өмн һарад, үнрчләд, Батаг хөн йовсн тал көтлдг болв.
Тиигә бәәҗ кеер салҗ хондган уурад арбаһар (хошар) шишлң кеер хөөнә идгәр нүүһәд хондг болв. Бата темә татад, арба чирдг, хот кедг, үдлә худгас хөд услсн цагт хөд таслҗ өгдг болв. Эднә хош тал эн Ивана эзи Тимошкинхн эднлә хамдан кеер нүүһәд йовтха гиҗ бод малмудан илгәв. Үкрч болҗ Батан ахта хамдан хе хә-рүлҗ йовсн Батаг таньдг Цернә Меңкә ирв.
Меңкә, Иван, Бата һурвн һарлцсн әдл энкр иньг-амргуд болад бәәцхәв.
Мөңкә эн эзндән 5—6 җил заргдад, дамшад икәр таасгдсн күн.
Бата, ах хөөч Ивандан: залху бишдән, шулун-шамдһадан, бийнь күндлгтән, эвтә-довтадан икәр таасгдв. Тиигәд дамшлтта хөөчиг хойр җил дахад, арба чирәд, хот кедг дасад, халун киитн хойриг үзсн хальмг орс хойрин домбртнь бииләд авсн, зөвәр оньгта, олнд таньгдг биидән зев хөөч болв.
Хө, хурһ гел уга, эвинь олҗ хәрүләд, хөөнд сән чинч орулдг хөөчнриг баячуд сән меддг бәәсмн. Бата Гришкиндән сәәнәр таасгдҗах зәңг һарад бәәнә.
Батан түрүн эзн Ноонинхн Муузраг үзх болһндан:
- Батантн болзгнь кезә чилхмб? Батаһан манад бәәлһтн. Бидн танад хуучн бүрәсән өгнәвидн, үкр саалһнавидн. Орст яһад бәәлһәд бәәнәт. Орс күн иткл уга болдмн, әмнднь харш болад одхд маһд уга, — гиһәд. Батан бүүринь ясад бәәнә. Хорн келәрн хов цацад, хәрү авх саната. Бата Меңкә хойр хошарн кеер хонсн цагтан, хая-хая уудьвран һарһхар седхләрн, ах хееч Иванасн зөвшәл авад, кеер хош алднд хонҗасн чөдртә мөрдәс бәрҗ унад хальмг хотнд одад цә, чигәһән ууһад, хотна көвүд, күүкдлә «Цаһан монда», «Мөңгн бүс», «Цогц хорха» болн билцг бултулдг нааддуд наадад, нәәртнь орад, домбртнь биилҗ авад, Ивандан хальмг әрк авад хәрцхәдмн. Тер хойрин нурһлҗ оддг хотнь Күүкән Богзга хотн билә.
Богзг биидән зев дундын малта, мөрнә сәәнинь ундг, өөр шидрә орс, хальмг угаг цуһараһинь әәлһдг. Оньдин гертән бу, селм хадһлдг. Ик зеер зеөдг ах зурхачарн омг авдг көр күн бәәсмн. Зурхач күүнә эк: — Мана күн ю авч ирнә! — гидг бәәҗ. Эмч күүнә эк хәләхәр одсн күнь эдгтхә, — гиҗ зальврдг бәәсмн.
Гиигн көлтә күрнтә,
Гилзән татдг винтовкта,
Күнд хар пистулта,
Күсдундур күүнә чидлтә,
Күүкән нәрхн харв, — гиһәд...
Мөңкә эн эзндән 5—6 җил заргдад, дамшад икәр таа(сгдсн күн.
Бата, ах хөөч Ивандан: залху бишдән, шулун-шамдһадан, бийнь күндлгтән, эвтә-довтадан икәр таасгдв. Тиигәд дамшлтта хөөчиг хойр җил дахад, арба чирәд, хот кедг дасад, халун киитн хойриг үзсн хальмг орс хойрин домбртнь бииләд авсн, зөвәр оньгта, олнд таньгдг биидән зев хөөч болв.
Хе, хурһ гел уга, эвинь олҗ хәрүләд, хөөнд сән чинч орулдг хөөчнриг баячуд сән меддг бәәсмн. Бата Гриш-киндән сәәнәр таасгдҗах зәңг һарад бәәнә.
Батан түрүн эзн Ноонинхн Муузраг үзх болһндан:
- Батантн болзгнь кезә чилхмб? Батаһан манад бәәлһтн. Бидн танад хуучн бүрәсән егнәвидн, үкр саалһнавидн. Орст яһад бәәлһәд бәәнәт. Орс күн иткл уга болдмн, әмнднь харш болад одхд маһд уга, — гиһәд. Батан бүүринь ясад бәәнә. Хорн келәрн хов цацад, хәрү авх саната. Бата Меңкә хойр хошарн кеер хонсн цагтан, хая-хая уудьвран һарһхар седхләрн, ах хөөч Иванасн зөвшәл авад, кеер хош алднд хонҗасн чөдртә мөрдәс бәрҗ унад хальмг хотнд одад цә, чигәһән ууһад, хотна көвүд, күүкдлә «Цаһан монда», «Мөңгн бүс», «Цогц хорха» болн билцг бултулдг нааддуд наадад, нәәртнь орад, домбртнь биилҗ авад, Ивандан хальмг әрк авад хәрцхәдмн. Тер хойрин нурһлҗ оддг хотнь Күүкән Богзга хотн билә.
Богзг биидән зев дундын малта, мөрнә сәәнинь ундг, өөр шидрә орс, хальмг угаг цуһараһинь әәлһдг. Оньдин гертән бу, селм хадһлдг. Ик зеер зеөдг ах зурхачарн омг авдг көр күн бәәсмн. Зурхач күүнә эк: — Мана күн ю авч ирнә! — гидг бәәҗ. Эмч күүнә эк хәләхәр одсн күнь эдгтхә, — гиҗ зальврдг бәәсмн.
Гиигн көлтә күрнтә,
Гилзән татдг винтовкта,
Күнд хар пистулта,
Күсдундур күүнә чидлтә,
Күүкән нәрхн харв, — гиһәд...
Өөрән бәәсн орс күүтр дундаһур довтлад, бу хаһад, халынь авад әәлһәд бәәдг, киитн зүрктә, ивтркә ик хар нүдтә өндр нәрхн хар залу билә.
Бата Мөңкә хойр нәр хәәһәд ирсн цагтан Богзгад ирдмн.
- Хөөчнрт хот кеҗ өг! Хөөч улс хөөнәннь тарһнаснь авч ирәд нәр кедмн. Неҗәд сагсг хурһд мөрндән дүүрәд авад ирдг бишив. Кермн, домбр цокҗ өг! Хөөчнриг биилуүл. Эдниг дуулулад шин ду дасҗ ав. Хөөч улс дууч болдмн, — гиҗ көөрнә.
- Мана Бата чаддмн. Альков мана күн эрдмән үзүл! — гиҗ Мөңкә марзаҗ инәв.
Төвк болад ягдасн теглг нурһта, атлс болсн хар үстә, һурвар гүрсн тевгән нурһн деерән саглрулад оркҗ, хар торһн килңгиг ноһан машин утцар балталад шаглсн, ташр деернь арвад деншгә цаһан мөңгдиг зә угаһар җирилһәд хадсн бүсиг мег болһҗ тач бүслсн, альмн болсн хойр улан халхта Кермн күүкн. Күрң биизиннь хойр ханциг холвад ар нурһндан хайчкад, ярлзҗ инәһәд шар харһа домбриг шавдн цокна.
- Кермнә цоксн домбрт эдн урднь чигн хая-хая биилҗ йовла, Сарул сө ирсн цагтан «Цаһан монда» нааддцхадг бәәсмн. Бата Мөңкә хойр кеер хөөнәннь өөр хонҗаһад, баһчуд нәәрлҗәсиг ухалад оркхларн: Кермнә цоксн домбрт ода нег бииләд авхинь! — гиһәд, амарн домбр цокад, өскәһән цокад биилцхәдг билә. Мөңкә дуулн биилҗ чаддмн биш. Зуг уудьвран һарһҗ, нөөрән сергәхин кергт Батаг биилүлнә.
Эн асхн Мөңкә яһад болв чигн биилүлх саната.
- Мана күн келн биилнә!.. Сәәнәр цокҗ өгтн! — гиҗ соңсхад өөрән бәәсн Батаг сүвәһәрнь нудрад докъя өгәд оркв.
Кермн домбриннь чикинь эрәд, тевкинь ясад, берн болһнар зүн һариннь хурһдан хурлһад деер бернд мулҗдг айс цокв... Хотна хойр көвүн босад мулҗад, өскәһән цокад нөкшәд биилцхәв.
...Ширдгин үзүрәр
Ширвәд од,
Шиирән һалд булад од, 
Үүдн күртл үзгдлго од, 
Үнүнд ирәд наалдад од!
- Хәдрис, хәдрис, — гиҗ хотна көвүд, күүкд хәәкрлдв.
Батан бәәсн бийнь ирвәтрәд, хаһуйнь чичрәд, эмкәһән зууһад өвклзәд бәәнә. Мөңкә Батаг өвклзҗәхинь медчкәд Батан чикнд:
- Мана күн бичә сүрд, зндчн домбрт келн биилдг күн уга. Ямаран ду дуулнач? Би Кермнд келчкнәв, — гиҗ шимлдв. Тер хоорнд биилҗәсн көвүд хойр хөөчд бииһән өгв.
- Биитн сәәнәр биилҗ чаддн угав. Мана Бата тана домбрт дуулн биилҗ өгх. Кермн, «Баднян көвүн Басңгиг» цокҗ өг, — гиҗ келн Мөңкә Батаг ээмәснь авад босхв.
- Не, дууһан арһулдтн! Хәләй, соңсий, — гиҗ шууглдв. Кермн үкс гиҗ деер бернд көг орулад, дууна айс эклв. Бата барун келиннь буршмгин бүч чаңһав. Әмтн улм хәәкрлдв. Бата эмәсн бәәдл һарчаһад, хойр эргәд биилчкәд, һурвдад дор орлһнла Кермнә домбрин чикнд одад:
Домбрнһән цокдг гинә, 
Доонин күүкн — Эрвң гинә, 
Боһчад босад биилдгнь 
Баднян көвүн Басн гинә. 
Көк-бор мөрнь гинә, 
Кевчг- жовундан зокаста, 
Келәд, босад, биилдгнь 
Көркхн көвүн Басн гинә...
гиһәд дуулн биилв.
- Мана күн авад од! Хәдрис, хәдрис! Му буршмган шууртл цок. Маңһдур эзндчн нег буршмгин арсн олдх!— гиҗ Мөңкә көөрч босв.
- Хәдрис! Энтн эвтә биилдг дууч хөөч бәәҗ. Нам энүгәртн хөөч кеҗ авхмн кевтә — дуулулҗасна бийнь керг. Энүгитн хөөнә өөр бәрдг күн биш. Энүнә болзгнь кезәв? — гиҗ Мөңкәһәс сурад Богзг орн деерән сүүҗлдәд босв.
- Ода нег сар үлдв. Энүнәнтн эзнь цааранднь бәәлһхәр күүндчксмн билә. Батаг икәр таасҗ, хая-хая ирх болһндан магтад һарна, — гиҗ Мөңкә деегүрдҗ келв.
- Не, энүгитн Гришкәс булаһад болв чигн авнав. Нанд нег иим эвтәкн хөөч көвүн кергтә. Би энүнд боокс һос уюлҗ өгнәв, — гиһәд, Богзг Батаг яһад болв чигн авхан санҗ келв.
- Бата соңсҗанч? Чамд «әрк зөөҗәнә», наар, энуг хурһарн дарҗа, — гиһәд Кермн домбриннь сулдҗ одсн берн чаңһав. Бата зүн һариннь ханцар маңнаннь көлс арчад, барун һариннь нарнд шатад бәәсн әәрстә хумха хурһарн бернин зәңгдә дарв. Барун һарнь безгтә күн кевтә далҗңнад чичрв.
- Э-э, энчн яһҗахмб? Хурһнчн биилдгән уурад уга! Чичрдг айс цокҗ өгнәв, — гиһәд, Кермн тачкнҗ инәһәд, Бата тал көркхн чирәһәрн хәләв. Эн саамд Батад эн герт бәәсн улс цуһар Бата тал иим җөөлн нүдәр хәләсн болҗ медгдәд, нам әмтн ю келҗәхинь медҗ чадсн уга. Эн нәәрт бәәсн улс цуһар Батан би, дуунд бахтҗ буульцхав.
Нәр төгсв. Бата Мөңкә хойр сәәнәр сергҗ авад, хөөнәннь хошан темцәд харңһуд хотнас заагрҗ геедрв.
- Миниһәр болхнь, чи, Бата, Богзгад бә. Эднчн чамаг таасҗана. Сән эдлвртә улс болдг бәәдлтә. Кезә чигн терминнь толһаднь шин махн өлгәтә бәәнә. Дәкәд ялч улст му күн биш гиҗ соңслав. Бийинь магтад дуулад, домбртнь бииләд бәәхләчн, кеерәд бәәх күн. Маднла әдл улст гесн цадхлң, ээм бүтн болхла, теднә яһсн-кегснь кергтә биш. Кермнә цоксн домбрт кевшәд бәәхговч! Ямаран адта домбр цокдг күүкн! Әвр тиньгр, кезә чигн нүдәдн инәсн, ярлзсн йовна, — гиһәд Мөңкә Батад үнн цаһан седклән келәд йовна.
Батан өмн харңһуд хатрҗ йовх мөрнә чикн хоорнд хәңкнүләд домбр цокҗах Кермн ярлзад инәсн болж үзгднә. Маңһдур Богзгад бә гив чигн Бата белн.
Нәр тегсәд тарсна хөөн Богзг орндан орхиннь өмн:— Одак дууч көвүһәр хөөч кеҗ авхмн, — гив. — Авхмн, земго көвүн! — гиҗ гер-бүлнь нег дууһар зөвчлцхәв.
Маңһдуртнь Богзг күнд көлтә күрңгән тохулҗ унад, тав хадган дәвүрлҗ авад, Муузраниг темцәд гүүлгәд һарв.
Хотна нохаст көөгдәд, хаалһин тоорм һанзһрулад, хара тасрад одв...
Муузран герин һаза, зүн бакц тус шарҗңнад ногтин ә һарв. Цаһан иргән секәд хәләхлә, әңхлсн көлстә күрң мөрнә бөөр бүлтглзсн үзгдв. Цаһан үкс хәрү эргәд, һулмтын кевәд кевтсн келдүр авад герән ахулв.
Өндр хар залу мөрән сөөһәд, цулвринь герин бүсәс боочкад, цаһан мөңгн орацта тәвлх иштә маля нуһлҗ бәрсн:
- Менд бәнт! — гиһәд, орад ирв.
«Эн манла юн төртә билә? Та учринь суртн», — гих нүдәр аав талан хәләчкәд, Цаһан һулмтан шиләһәд һал зерглв.
- Танахн цуг бәәсәрн мендвт! —гиһәд, буурл өвгн Цаһана хәләц медн мошнгта тәмкән Богзгд өгв.
Богзг хар сармта цаһан мөңгн цокарта һанзан һарһад, шүлзә бүчтә шигшлүр, бүркәсинь шарҗңнулад тәмк нерв.
Цаһана зерглсн арһсн дәрвкәд шатв. Цаһан зүн биид бәәсн цәәһә хәәсән арчв.
- Та нанд цә чанхар бәнт? Би цә күләхшив, адһҗ йовнав. Нег әрвҗ уга кергәр танаһур орҗ ирүв, — гиҗ Богзг барун оочарн көк ута бүргүлв.
«Ода эн манла юн билә?» — гих бәәдлтәһәр бер Хадм эцк хойр нег-негән хәләлдв.
- Би танла худнр болхар йовнав! — гиһәд шоглв. «Эннь юн үг болхви?» — гилдәд ормалдцхав.—Тер орст заргдҗ йовсн көвүһән нанд өгтн гиҗ келхәр ирв. Болзгнь болҗ эс одву? — гиҗ Богзг өвгн тал киитн нүдәрн хәләв.—Мана үкр, хөд цөн. Кеер хонулдн угав. Нанд нег тиим бод гисн көвүн кергтә. Гүҗрмг көдлмш кедг күн нанд бәәнә. Тана көвүнтн өөрән нег көвүтә хар салан экнд йовна. Оньдин мана хотн тал ирҗ нәәрлцхәнә. Бийиь нам манад дурта юмн.. Бидн Батаһитн таньдвидн, — гнһәд һанзиннь үмс унһав...
- Одахн тер эзнь ирәд дәкәд нег җил бәәлһх болад йовҗ одла. Бидн нам урдаснь һуйр-зарм авад эдлчклавмдн. Танаг тиим көвү хәәҗәсинь медсн болхнь хальмгин, хальмг танад чигн бәәлһх биләвидн. Ода өр кечксн манд даццулдг арһ уга. Муха юмб! — гиһәд буурл өвгн сахлан ясн бәәҗ келв.
- Өвгн, тертн төр уга юмн! Намаг заачктн. Тер танад өгсн һуйр-зарман нанас, мини тәрән урһсн цагт авг. Би шуд ода оч Батаһитн авнав. Кемр көвүһә.н талдан күүнд өгчкв гиһәд ярвадхар седхләнь, нанд зәңглчктн. Батан үнинь нанла дәкәд ирәд күүндтн. Не, менд бәәтн! — гичкәд, Гришкин тал гүүлгәд йовад одв.
- Одактн ямаран бәәдлтә күмб? Кү нам чик хәләхш. Мууха азд кумб? Тер бәәдләрн нам Батаһим бидн гүвдәд алх бәәдлтә. Бәәсәрн бәг биләл тер иҗлдәд бәәсн орстан. Хамдан йовх орс, ах хөөчнь бичкн көвүн гиһәд Батаг эңкрләд дурнднь бәәлһнә гиҗәлә, — гиҗ Цаһан Батаг хармнҗ келв.
- Я, Богзган азднь кезәнәһәс нааран бәәһә юмн. Нам хулха-була хойрар бән гиҗ йосндан байҗҗ йовна. Тецгр тулсн ик зеөр зөөдг ах зурхачта... Күзүн күрхгы хазад, көл күрхән ишкләд — дурндан бәәнә. Әәмгин ахлачнрин бииснь әәдг бәәдлтә. Ә уга эс медсн болад бәәцхәнә. Амынь бөглдг, өглһтә болхла тиигәд бәәхугов! — гиһәд өвгн ууртан бүтәд һарч одв.
Богзг тер кевтән гүүлгәд, Гришкин һаза ирәд, мөрән һоҗһнад, геринь дәврүлх бәәдл һарад, герин эзн залу гергн хойраг дуудҗ авад:
- Так тавн шинин хург. Булңгин орсмуд кочевать. Богзг Күкеев көөхмн гиҗ шиидлә. Нүүхлә нүүтн, нүүш уга болхла эн! — гиһәд дәвүр доран йовен тав хадг винтовкин хундг ташв...—Би тер тана хөөч көвү авхар йовнав. Намаг авхар бәәһә-бәәтл, чи юн һуйр-зарман тулкәд йовнач! — гиҗ хәәкрв.
- Бидн эцкләнь күүндәд үнинь өгчкләвидн. Мана хөөч көвү бичә көндә! — гилдв.
- Бичә-мичә меддн угав. Биичн ав гихлә—өгсинь авдг, бичә гихлә — хойринь авдг күмб! Тер өвгнд өгсн һуйран нанас — мини тәрән урһсн цагт ав, — гиһәд модьрунар келчкәд, хар салан эк хәләһад гүүлгәд һарв.
- Иим кишва, азд хальмг бәәдв? Яһҗ эн андна: хуурдг болхв, — гилдәд, залу гергн хойр герүрн орцхав.
Хар салан экнд хөөһән услад кевтүлчкәд, үдлҗәсн хөөчнрүр Богзг гүүлгәд күрәд ирв. Зүн дәвүртән тас хадг винтовк дәвурлсн, цаһан мөңгн орацта тәвлх ишто малята, залу генткн үдлә:
- Нохасан яһад эс уйнат? Мөрнәнм көләс шүүрсн болхла, хаһад алчк биләв! — гиҗ шүрүлкв.
Барун һартан бүдүн зү бәрсн халцха толһата ах хөөч Иван: — Бата, наар, күцц авсн угар, — гиһәд дуудҗ авад, Батан өскәд орсн мод, өвр деерән көлинь тәвчксн зүүһәрн хучлад һарһн бәәҗ: — Эн күн ямаран кергтә йовхинь сур, — гиҗ Мөңкәд келв.
- Бата Барбос хойр өдртнь манпг амрсн цагт хө хәләдг селгәтә улс. Сөөднь бидн медәтнр хәләнәвидн,— гиҗ Мөнкә Богзгд цәәлһв.
- Не, Бата, келсн үг — керчсн модн, мини дууч хөөч болхмч, гиҗ эс келлүв? Келсндән күрдг залув. Ода эндрәс авн минк хөөч болхмч. Танахсла күүндчкв. Ода йовхм, — гив.
Уга, Батаг би өгш угав! Эцкәсн чигн, эзнәсн чигн үг угаһар тиим юмн бәәдв. Энүнәнтн хөөһинь кен хәләхмб? — гиҗ Иван Батаг тач келв.
- Я, чи биш, чини эздүд мини өмн чөклдмн. Чамла нам күүндхәр седҗәхшив, — гиһәд, өрәл дөрвнәһәрнь кесг азд бузр үгмүд орсар келв.
Ивана бизһнь көдләд, үкс босад, гирлгән авад дәврхәр седв.
- Энчн маниг биш, манас бишңкинь соңсдг күн биш, азд күн, ә уга бә, — гиҗ Мөңкә Иванд эмкәһән зууҗ докъя өгв. Иван гирлгән авл уга улаһад зогсв.
- Нанд Гришк ю кех болһнач! Теднәс болхинь эдлдг күмб. Цугинь нег җимәр орулад, нег җимәр һарһад бәәдг күмб. Богзгин хөөч гихләчн бор чонын бийнь чамас әәх, — гиҗ Бата тал инәһәд, мөрнәннь цулвурас шүүрәд авб.
Бата:— Ода би яахв?—гих бәәдл һарад Иван Мөңкә хойр тал җөөләр селҗ хәләв. Тер хойриннь нүд гердчкәд, Барбосан одад толһаһинь иләд күзүдв. Барбос босад сүүлән шарвадад, инәҗәх, уульҗахнь медгдхш. Аман ирзәлһәд, Батан көлин сеерәс авн белкүсн күртлнь үнрчләд, өмнк хойр тавган өрч деернь тәвәд гиинҗәһәд, Богзг тал кулыһад му нүдәр хәләһәд зогсв.
Мөңкә Бата тал өөрдәд: — Менд йов, менд харһий!— гиҗәх бәәдләр хәләһәд, Батан деер өмсдг көлстә бор киилгинь саҗад өмскв. Тергнә сүүдрт нохачлад суусн Иван дун уга босад сегләтә бәәсн зузан хар шалвран тач өмсәд, Батан зүн ээм деернь барун һаран тәвәд, зовлңта болхла зулад күрәд ир, гиҗ келхәр седчкәд:
- Не, Бата, менд йов! Чи ман хойрин күзүн бат болтха, өмсгдг хомут дала. Энүг хадһлад намаг санж йов, — гиһәд «И» «Б» гисн тамһта өвр иштә тоңһрган өгәд, савһр үстә көлстә толһаһинь өрчдән шахад, хойр сүүһәснь өргәд күрң мөрнә сәәр деернь суулһв. Бата өндр мөрнә сәәр деерәс өкәһәд, ахрхн һарарн әрә күрәд Ивана саңнаһинь иләд, бархлзад уульх бәәдл һарв...
- Не, менд йов! Чи нааран эн хар салан  экн, тер уласта һол,хәләһәд һарч ирҗә. Харһа бәәхвидн. Кермнд менд кел, — гиҗ Мөңкә Батан һар атхв.
- Гем уга! Харһа бәәхт. Чи, Мөңкә, мана тал ирн бә... Бата, батлҗ су! — гичкәд, Богзг күрңгиг дәвәд оркв. Бата хойр һариннь баһлцган нәрхн сур һанзһд ораҗ авад гедс гиһәд суув. Күрң мөрн дөрвн цөгц турударн шора тееһәд һарв.
Күзүнәсн уята көк ноха күгдләд көөхәр седчкәд уядан боогдад, хахад-цахад суув.
- Не, Батан тускар чи юн гиҗ саннач? Одак күүнчн ик уурта, акад заңта күн болх бәәдлтә. Хәәрн көвүн, нанд харм болҗана. Чи үкс гиҗ Гришкинд зәңг өгүл, — гиҗ Иван Мөңкәд келәд, Батан дурлҗ бәрдг нәәмәр гүрсн хойр цацгта, хойр шар төөлгтә шилвр авад эвкәд тергн деерк ишкә заагт дүрв.
Терчнь йир кер, акад заңта күн. Чи мел уснд хәләсн әдл медвч. Батаг цокҗ зоваш уга гиҗ санҗанав. Батаһар ду дуулулад, домбрт биилүләд седклән сергҗәхәр седҗәнә. Эртинә маниг одхд Батаг авнав гиҗ келҗәлә. Бата эвтә-довта керсү көвүн, алькинь болв чигн чадх гиҗ медҗәнәв, — гиһәд Мөңкә Иваниг төвкнүлв.
- Терчнь Батаг шинҗлҗәхинь медсн болхнь би таниг тиигән йовулхн уга биләв. Чи, Меңкә, энүнәс хооран тиигән бичә од. Терчн чамаг чигн таасҗанав гиһәд бас булаһад авч одхла би яахв, — гиһәд Иван гирлгән ээмдәд, Батан иньг Барбосиг дахулад хөөһән көндәв.
Барбос һазр үнрчләд, күрң мөрнә мөрәр гүүһәд, хәрү худг күртл гүүһәд, хош эргәд шиңшәд йовна.
Зурһадгч бөлг 
БОГЗГИН ҺАРТ ОРВ
Чи намаг Гришкинәс үг угаһар авч йовна гиҗ бичә ә! Нанас эднчн цуһар әәцхәдмн. Богзгин хөөчв гисн нерәрчн күн көндәхн уга. Биичн:
Нүд чичм харңһуд 
Нүкн-цүкн болсн бөөргт 
Арвн алд арһмҗар 
Алдлго хаяд авдг 
Аавин нəрхн харв
гидг күмб, — гиһәд хая-хая мөрнәнь җола татад зогсхларн Богзг ардан эргҗ Батад келнә.
Бата Богзгин келсн дарата олмһа үгмүд тодлҗ авхар чирмәһәд, чикән өгәд соңсад йовна. Батан киртә бор шалвр мөрнә халун давста көлснд ивтрҗ одсн өҗгнгләнь наалдад хорсад йовна. Өҗгнгнь жулһрҗ йовх бәддлтә.
Богзг Бата хойр Богзга һаза гүүлгәд күрәд ирцхәв. Бата һәрәдҗ бууһад күрң мөрнә җола авад, герин бүсәс цулвурарнь уйчкад, Богзгиг дахад герүр орв.
Гер дотрк өлг-эднь күцц. Деед бииднь ик чигн гидг баран хуралһата, хойр давхр үстә кевсәр кевсләтә. Барун бииднь мел даң цоохр лааңкар ирмәгүдинь бүрсл цаһан-цаһан девскрмүд девсәд орксн. Эрчмтә темән утцар эрәлҗ ширсн ширдгүдиг «бәәнә» гисн кевтә ө угаһар девсәд барта күрң ноохр кевсәр кевслсн Кермна орн цевкәһәд бәәнә. Орна өмн дөрв давхрлсн цаһан ширдг деер ик чигн тарһн шар зурхач шүүсән «зооглчкад», һашун харар дарулад орксн бәәдлтә, шарлад, улаһад хоҗһр махн толһаһан иләд, сүүкнәд сууна.
Кермн орн деерән кир уга цаһан индс өвдгтән көшүрдчксн чирд-чирд гилгәд хурвчасн ә һарһад шаглад сууна. Тарһн шар зурхач хоолан ясад, дервлҗиннь үзүр дорас агч ааһин йоралар эв орулад бүгҗләд кесн ут сурулта цаһан меңгн цокарта һанзан тач авад:
- Бәр, көвүн, һал тәвҗ ас, — гиһәд Батад өгчкәд, Бата тал зөвәр удан хәләҗәһәд:
- Көвүн, кенәвч? Нернчн кемб? Үзгдсн бәәдл һарад бәәнә, — гиҗ аҗглв. 
- Үзә бәәсн чигн болхт. Энтн хурл деерк школд орад сурһуль дасж йовад, сурһуль керг уга гиһәд айта гидг хөөч болчксн күн. Эн дора бәәсн Гришк орсг хөөч йовла. Кеер кезә чигн кевтдго, хатхчксн һасн болад шоваһад йовдг серглң күн гинә. Тегәд би энүг таасад, хөөч кеҗ авхар авч ирүв. Нам торһуда «Уттин уланас» мал көөснәс зовлңтаһар көөлдв. Ямаран хөөч болхнь медҗәхшв. Нам хәләхнь, мана шар толһата хуцас маштг болдг бәәдлтә, — гиҗ Богзг дамбрлҗ келәд, һочкнад инәв.
- Тиигәд әмтн булалдад йовдг ик эрдмтә күмб энтн? — гиһәд тарһн шар зурхач Батаг оран шар хальснаснь авн, охр сүл күртлнь кулыҗ хәләв.
- Хө хәрүлнәв гиҗ һарад, хееһән ээрәд кевтүлчкәд, зурмн толһа дерләд, ялдаһад унтж оддг күүһәр ю кехв. Энтн болхла әмнән хөөһән деләд идүлчкәд өндр деер һарад өдрин дуусн доңһдад дуулад йовдг — дуут шар гидг эрдмтә күн. Кермнәр домбр цокулад дуулулад хәләхгов, — гиҗ Богзг магтв.
- Бата, дуулнчи? Цокҗ өгнәв, — гиһәд Кермн дерин шуһуд бәәсн шар харһа домбран авад эцк талач хәләв.
- Цокҗ өг, цокҗ өг! Зурхач соңсх, — гиһәд Богзг өргн ул бүсән тәәләд орнаннь дерндгт олгв.
Бата зурхачин һанзд һал кеһәд, хойр-һурв татад сурулынь киилгиннь элкүчд арччкад, чемшҗ одад һартнь бәрүлв. Көк хамтхасн тәмкәр дүүргсн һанз тата бәәҗ, Батан толһань диинрәд, ик цаһан ишкә гер эргәд, буркгдәд гүүсн болад одв.
Кермн домбртан көг орулад, зурхачин таасдг ду цокв. Кермн эн ду цокхларн, Бата меддго болх гиһәд Батаһар нор кехәр сурл уга цокв.
Бата маңнаһан бәрәд, һазр хәләһәд зогсҗаһад:
Дагҗцнҗ хатрдг-ла 
Керлә гинэ, мөрнь гинә, 
Дагжднж, хатрдг-ла 
Керло гинә, мөрнь гинә, 
Дәәнн гинә көлднь
Дүүлңндг-ла билә-ла, 
Дәәни гинә көлднь 
Дүүлңндг-ла билә-ла, 
Дәәвидин көвүн гинә-лә 
Данзн гинә нойниг 
Дәрклә бурхднь 
Өршәх болтха!..
гиһәд домбрин чикнд одад геглзүләд дуулв.
- Э-эд биший! Энлм эн! Авад од! Гиһәд өдрин дуусн эңсәд дуулад йовдг күн энтн, — гиҗ Богзг көөрв.
Кермн догшар цоксн домбртан дегд кинчкәд, Бата дууһан чиләчксиг медл уга хойр-һурв дор орултлан хәгүләд цокад бәәв.
- «Дууч шар хөөч», гиҗ келҗ болхмн. Һәәвһә келдг күн бәәҗ энтн. Гем уга! Эс болх сурһуляр ю кехв. Му хар күн көлсән эдлхлә, кишгтә болдмн. Зальврад, маань умшад йовхла, бурхн кишг заядмн.
- Ода коммун гиһәд ик акад хату цаг болҗ йовна. Иим цагт малын ард, нүд далд, чик дүлә, әмтнлә төр уга иигәд дууһан дуулад йовсн мел чик. Түрүн сурһуль сурсн улс амрч йовхш, — гиһәд тарһн шар зурхач гесән иләд, утар татад саналдв.
Эн зурхачин келсн үг, утар татад саналдлһн нег уга үг биш. Эн ик шар эргд һам һарч одсн бәәнә. Һамнь улм икдхлә нурад, хольврад унад одхд маһд уга, — гиҗ маңна деерк хурняснднь бичгдсн болад одв...
Богзг хойр һаран гиҗг доран авад, туурһин зах хәләһәд тагчг гедргән кевтв. Кермн домбриннь көгинь хәрүләд, дериннь шуһуд тәвчкәд, уйҗасн кенчрән саҗад, эвкәд дер деерән тәвчкәд, орн деерәсн арһул шувтрҗ бууһад, һалвр уласн болад, һаңхад һарад одв.
Орчлңгин төгрг шар нарн көндлң хар үүлнә цаад бийәр шурһҗ орад, сүүрнь улаһад, сүүдрән суңһад суув. Кеерәкшән һарсн малмуд гер талан өөрдлдәд, меөрлдәд, мәәллдәд орад ирҗ йовна. Берәд, күүкд үкрмүдән тос-лдад, зел деерән ирсинь ивлгәд шуугулад саацхав. Бүрүл болад, сө малмудын сүүлинь тууһад хотар орулад харңһутрад ирв.
Богзга хөн үкр хойраһинь ниилүлчкәд хәрүлдг шүркисн ик хар залу Санҗ — гиҗ бәәҗ. Санҗ аадмг, һуйринь элвгәр өгәд бәәхлә, кезә чигн маңна тиньгр, муурхан медл уга көдлдг. Тернь баах татг болад, бүснь сулдхла буцдг, буцхларн бухас дор, эргү ширбисн күргр хар күн.
Санҗ хөд, үкрмүдән тууҗ ирәд хотн дунд орулчкад, зүн биид өлгәтә бәәсн түңгрцгтә аадмгас өткнәр зуурҗ уучкад һарч ирәд, Бата тал өөрдәд, хавтхан уудлад тәмк һарһҗ амндан авад җаҗлн бәәҗ:
- Чамар хөөч кеҗ авхар авч ирҗ гиҗәлү! Тер хөөнәнь өөр оч кевт! — гиҗ келчкәд, «би сулдв» гисмн кевтә, чон мет бийәрн эргәд шуркиһәд һарч одв.
«Басл нег зев уга, модн-моом болсн модьрун болнухн», — гиҗ санад, ардаснь дахлцад Бата һарв. Тиигн гихнь, Санҗ өмн өдрнь хөөнд орсн чон ханав гиһәд, күүнә бүрү хаһад алчкад, ик шоодврла харһсн, атхр, уурта йовсмн бәәҗ.
Бата Санҗин көдрҗ ирәд барун иргд хайчксн хуучн бор өрмг авад, хөөнә захд одад, хойр-һурв ишкрәд нохас түкрчкәд, хойр давхрлад делгчксн хуучн ишкә иргвч деер кевтв.
Батад олн зүсн ухан орад, саак Ноонинд түрүн оч хонсн асхн, Дорҗ Хулхач хойрин күүндсн күүндән сананднь орад, нөөрнь күрхш.
Салврха бор өрмгнь 
Салькнас хаац болхш, 
Сәргсн сәрсн шалврнь 
Сән нилчән халдахш...
гиһәд дуулдг дууһан арһул ишкрәд кевтнә. Батан ухаһан гүүлглһиг, чееҗләрн гүвдлһиг цаг күләхш. Әмтәхн нөөртән диилгдәд дуг гиһәд сүркрәд одсн дару өр тунтрад, богшурһас җиргәд, холын баран барлзад, хоорад өр цәәв. Минь эн хар дүңлә, өткн цуста баһчудын нөөрәс әмтәхн юмн уга! Болв босҗ дассн Батад бәәрнь шөвг болҗ хатхад суняҗ босад, хөөрмгән хольҗ ууһад, хөөһән көндәһәд һарв...
Санҗ хооран цувад һарч йовсн үкрмүд тосад тогтнулчкад, Бата тал ирәд:
- Тер үкрмүдән хөөдләрн ниилүлҗ ав! Орса тәрәнд орулад цокулҗ үквзәч, — гиҗ Батад келчкәд, Богзгин күрң мөрнә төмр чөдр авхар йовҗ одв.
Бата үкрмүдән тууҗ ирәд хөөнләрн ниилүлчкәд, хар салан эк хәләһәд, сер-сер гисн теегин сальк хавлад һарв. Батад саак кевтән, эҗго эрм цаһан ташуд хөөнәнь зуцһгта үнр соңсад, элкән теврәд, модарн һазр түшәд гейүрдг бәәдл янзан сольсн уга.
Тиигәд теегт өдрән өңгрүләд, гөл болад асхнднь ирхләрн, хөөдән хашалчкад, үкрмүдән кевтүлчкәд, герт орҗ ирхләрн, берин орчд «бер» болад: көөтә хәәсн, тулһла оралдад, Харгчн Богзг хойрт җомбаһинь чанҗ өгәд, Богзг зурхач хойрт тәмк нерҗ чеклдг болв. Тер хоорндан ширвһр му заңта Санҗ нудрад орквза гиһәд орхһархдан нүд герднә. Эдн нег көөрх, сергх дурнь күрхләрн:
- Альков, мана дууч шар, дуулчклч. Кермн, домбран цокҗ өг, — гиҗ дуулулҗ бахан хаңһацхадмн. Дууч шар хөөчд «керго» гиҗ хәрүцдг арһ уга. — Не, болҗ!— гиҗ эс келхлә, сөень өрәл күртл һулмтын көвәд Кермнә цоксн домбрт кевшәд суудмн.
Маңһдуртнь намрин серүн салькнас хорһдад, зурмн толһан сүүд бөгдиһәд кевтәд дуладхлань, элкнь унтад эрг-дург гиһәд одна. Болв әәҗ дассн Батан зүркн әрвж уга салькн «үст» гихлә, чочҗ сернә. Тиигәд асхн күртл теегин салькнд өрч, элкәрн үләһәд, урлан зөрктәһәд йовна.
Өдр ахрдад, сөнь утдад, серүн улм догшдад, киитн хар салькнд кеегдәд, өткн хар үүлн һазрдад, шир ширддг болад, дару-дарунь киитн нәрн умшта хур орад намрин сүл сар болад ирв.
Даруһас дорагшан хамрин бел тал нүүҗ үвлзхмҗ гисн зәңг Батан чикнд күн болһнас соңсгдад, зүркинь зүүһәр хатхад бәәв. Эн зәңг соңсснас авн Батад саак Ноонин малар өмн нур орҗ нүүдг зовлң сананднь орад, чееҗднь чолун урһсн болна.
- Тиигәд би цаһан буурл аавиннь өөр, муурхан медл уга көдлдг. Залху уга Муузраннь өөр цугиннь отхн болад, эркләд йовсн бийм кесг зовлң үзләв. Муузран өскәнь устад, хурһднь көлдлә. Үкрмүдин шавхагнь шүрүн цаснд зүлггдәд улан явр болсн биший!.. Ода би һанцарн эн хөн үкр хойриг үвлин җиңнсн киитнд хамрин бел күртл яһҗ тууҗ күргхмн болхв? Аль би ода бүдүн залу болҗ одсн болхий? — гиһәд бәрҗ йовсн ут улан дурста модарн бийән меерлҗ хәләвв. Хойр бәрм шаху өссн болҗ медгдв. Өмнән идшлҗ йовсн хөөдәс ик сүүлтә, савһр нооста хальмг хө көөһәд барун ар көләснь авад, зүн ар көлднь келәрн дегә өгәд оркв. Хөн дөрвн көлән деегшән кеһәд көлврәд унв... Э-э, залус иигҗ унһаһад хөд кирһнә, би му биш залу болҗ йовнав, — гиҗ бийнь бийдән келәд, байрлҗ инәһәд, хөөһән босхад сүүләрнь ташад тәвчкв.
- Ода нанд хойрдгч «эзн» болсн эргү Санҗла яһҗ ээлтә болҗ үзсә. Иим модн-моом болсн элмрлә өрцҗ, тольклдҗ болш уга, — гиһәд өрүнәһә үкрмүд тууҗ һарһлцсн Санҗин тускар ухалад йовна. Тер хоорнднь саак түрүн болҗ нилчтә җөөлн нүдәр хәләҗ школд орулҗ авсн, дару нүдтә ик хар Нәәмн багш, сарул сәәхн школ, шууглдад, көөлдәд нааддг көвүл, күүкд сананднь орад, нүднднь үзгдәд, җирс-җирс гиһәд җирлһн болад җирлзнә.
Хәәрн сурһульм, хәәрн дегтрм! Хәрү тенүндән күрдг хөв нанд бәәхий? Әмтнә көвүд яһсн хөвтә улс болхв. Школднь мөрәр, темән тергәр, идх хоттаһинь, өмсх хувцтаһинь, багштнь хурсх девл белгтә күргҗ өгнә. Тиигхлә теднь һартан тоһшта күүкд өкәр гиһәд, сурһдг багшнртнь өкәр өвәрц болҗ үзгднә. Тер һәргүднь, «би багштан өглһтәв» гиһәд омгшад, угатя маднла әдл улсш дөөглнә, багшнриннь үг соңсл уга альвлцхана.
Чавас мини ах Зуңһру намаг түрүн күргҗ одхдан нег моңһл шар ааһ, өрәл арслңга таальврта одсн биший. Нань өгдг юмн уга бәәсн болҗана. Тенүгинь Нәәмн багш авсн уга билә.
«Тер пииср көвүнд өг!» — гиһәд хәрү өгчклә. Би пииср болсн угав. Хәрү хөөнәннь өөр бәәдг болад, хар довуньгин эзн болув. Товсн хөв — гидг эн, — гиһәд хамрнь күңшү дүрәд, хар нульмсн хойр нүднәннь булңгар хәәлчксн шил болад мелтәһәд һарад ирнә. Тер бийнь махмудан базһад, бийән әәтрүләд, холын бара харвад, хөөткдән нәәләд, аштнь эн бәәдләс мөлтрхв! Үнн бәәхлә олдх, нүдтә болхла үзх, — гиҗ бийән аадрулна.
Ода нам нүухәсн урд Мөңкә Иван хойрла яһҗ харһса гиһәд, өндр толһа деер һарад доңһдад дуулна. Тиигәд нег өдр Бата гүн хар салан экнд, зо деер бәәсн һурвн хар толһан дундк ик толһа деер һарад, бергн Цаһананнь дуулдг:
...Аавм яһла? — гихлә, 
Аашна гиһәд келнә. 
Ээҗм яһла? — гихлә, 
Эндр ирхм гилә. 
Дуулад довн давша бәәҗ, 
Дотад-хормам шурдла...
гидг ду дуулад суутлнь — хот зөөдг хурдн харгч иңгндән хойр мишг хот теңнсн Мөңкә хаалһасн хаҗиһәд маасхлзҗ инәһәд, хурдлулад күрәд ирв...
Харгч иңгн хойр өмн келән өвдгләд кевтлһнлә Бата гүүҗ одад харгч иңгнә хойр чикн хоорндк маңна деернь шавсн зогдраснь авад, хойр халхарнь ташҗ эңкрләд, Мөңкәтә хоюрн дун уга теврлдв... Харгч иңгн ут күзүһән суңһад Бата тал хәләхләнь хойр ик нүднь нульмсар дүүрсн болад одв. Ноолулҗ дассн номһн темән нам Батаг таньҗах бәәдлтә.
Бата, Мөңкә Иван хойрта йовдг цагтан, хошан эн харгч иңгнд тач арбич болҗ йовдг билә. Эн харгчнан унад, эн Мөңкән ирсн хаалһар долан хонгт нег хот зеедг бәәсмн. Ода Батан хойр нүднәннь дорак хойр зовкнь көөмгсн болад, чирәнь семәһәд му өңг һарч, бийнъ зөвәр атхр, Мәңкәд Бата нам медәрҗ одсн болҗ медгдв.
«Көөрк манла йовснасн ик өвәрц өңг һарч, зовлңгнь энүнә ик болна билтәл», — гиҗ Мөңкә дотран санад, темән деер теңнәтә бәәсн мишгән буулһад:
- Би хош талан хот авч йовнав. Чини зөөдг хотыг би зөөдг болув. Чамаг үзчкәд харгчна гүүхәр ирүв, Идҗ ав наадкасн, —гиһәд мишгәсн давста һахан өөк, өдмг, мәңгрс һарһв. — Намаг одх болһнд чини эзн Гришк Лушк хойр даң чамаг сурна. Теднчн чамд басл дурта бәәҗ, — гиһәд өөрән нәәхлҗәсн зултрһ таслҗ авад үнрчлв.
Мөңкә Иван хойрлаһан харһҗ зовлңган келхәр седҗ йовсн Бата дегд байрлчкад, юунас эклхнь медгдл уга идҗәсн хотнь хоолднь зәңгдрәд бәәв.
- Не, ямаран бәнч? Кермнә цоксн домбрт кевшәд бәәдг болхуговч! — гиһәд Мөңкә хавтхасн мошнгта тәмк һарһҗ авад цааснд орав.
- Ямаран гихүв! Өдртнь кеер — хөөч, асхнднь — герин зарц-дууч... — Хаҗудан кевлһән кевәд кевтсн темән тал хәләв, нүднь усвкад одв. — Нам айстан көөр-күн өвдкүртә орминь көндәчкв билтәл, сурхмн биш бәәҗ, — гиҗ санад Мөңкә яахан медсн уга.
- Би Иван та хойрла арбич йовхдан зовлң үзсн болад йовдг биләв. Ода санхнь, Иван намаг эрклүлдг бәәҗ, намаг һарһсн үрнләрн әдл сандг билә. Ода тер мини бәәсн Богзгад Санҗ гиһәд нег «турнта» әдл зарц бәәнә, тенүнәс нам әәһәд үкҗәнәв. Әвр моньдас күн болх бәәдлтә. Өрүн хөөһән тууҗ һарад, кеер үдләд асхн ирнәв. Сөөнь өрәл күртл берин орчд бер болнав. Дәкәд нег гестә меклә болсн билхәсн зурхач бәәнә. Хот бәрүлҗ ас, тәмк нерҗ ас гиҗ чөклүлнә. Чи зунаһа нанта одхдан намаг домбрт дуулна гиҗ өнгәр келвч. Ода мел һазаһас күн ирх болһнд, асхнд хурсн цагтан намаг оньдин дуулулна.
Даруһас дорагшан хамрин бел тал нүүҗ үвлзхәр бәәнә. Саак бидн Ноонин малар өмәрән нүүсиг меднч? Бидн хаалһдан даарад үкн гиләвидн. Тиигхд бидн өрк-бүләрн йовлавидн. Ода болхла би һанцарн. Үзәд уга күүнә һазрт одхмн болҗанав. Харһсн болһнь намаг дөөглх, — гиҗ Мөңкә тал җөөлн нүдәр хәләв.
Күүнә һазр күүндтə 
Көлән болһаҗ ишкич, 
Уудг уланан ууһич, 
Унтдг нөөрән ахрнч! 
Һаха хадрсн һазрт 
Һанцарн бичə йович, 
һазаран элктә күүнд 
Ухаһан бичә медүлич!..
гиҗ Анҗан күүкн мордхд мана бергн дууллус, тенүнлә әдл юмн болҗана гиһич, — Мөңкә хөкрлв.
Нандчн уудг улан чигн уга, унтдг нер чигн уга болх бәәдлтә. Би басл дуту хөвтә күн бәәҗв! Нам Иван та хойрла йовад үкв чигн һундл уга болх билә,—гиһәд саналдв. Тавн, зурһан җил күүнд заргдҗ йовх Мөңкәд тоб болад одв...
Гем уга! Залу күн үрүдәд йовдмн биш, өрәд йовдмн. Би ода зурһан җил күүнд заргдҗ йовнав. Эн эзнәннь өмн чини ахта хоюрн хальмг байнд заргдҗ йовлавидн, цуг әәлинь меднәв. Иван болхла, чи ма хойрас даву заргдҗ йовх күн. Тиигәд му үзсндән чамд эңкр. Му үзсн күн күүнә зовлң сән меддмн. Эн баячуд күүнә зовлң медхш, зархан медцхәнә. Мана хальмг баячуд нег үлү кү зархдан ик дурта: хәәсн, тулһла, өрк, үүднлә оралдулад, эс медсәр зарад зована.
Иигәд кеер хошар, нүд далд йовснь хол деер. Чини зовлңгиг Иван асхн болһн гилтә чамаг санҗ келнә.
Зовад керг уга! Мөрн селҗ гүүдмн. Оньдин иигәд йовхн угавидн. Мана цаг ирҗ йовна гиһәд әмтн келдгж. Угатя улсин зөв диилснд — Улана йосн делгдҗ йовдгҗ — гиҗ әмтн күүндҗәсиг мана Иван соңсҗ. Иванчн ю болв чигн меднә.
- Не, йовлһта! Чи мел дегтр гиһәд ду һарад йовдг биләч. Бн чамд өгхәр эзн көвүдәсн торһчклав, — гиһәд Мөңкә һоснаннь түрәһәс, һадрнь эләд бәәсн дала зургудта дегтр һарһад өгв.
Уульх бәәдл һарад зогсҗасн Бата дегтр үзн маасхлзҗ инәһәд үкс шүүрч авб. — Не, Иванд сән менд кел, — гиһәд һартк дегтрән зүркндән шахв.
Чи сәәнәр хәлә, чини дегтр иим билү? — гиҗ Мөңкә Батаһур өөрдв.
- Хәлә, Нәәмн багшин өгсн дегтрин иҗл бәәҗ! Каарсн Ноонин көвүд хулхалад авчкла. Ода нег үвл эн эзндән торад бәәчкәд, яһад болв чигн Нәәмн багштан оч сурһуль даснав. Мәңкә, икәр ханҗанав, — гиһәд дегтрән секәд дәкн-дәкн ширтҗ хәләв.
- Э, менд бәәхлә, ирх җил эрк биш одхч. Оһтрһу хол болв чигн, ордг борань өөрхн... гидг эс билү? Не, кесг болчкв, Иван хәләҗәдг болх, — гиһәд мишгән темәндән теңнәд, хурдн харгч иңгнә бурнтгас шүүрәд авб. Бата Мөңкәг асхн күртл чигн өөрән бәәлһх саната. Ода яһса гиҗ санҗаһад:
- Мөңкә! Би эн темәнә ботхнас яһҗ әәснә тускар Иван чамд келсн угай? — гиһәд Меңкәг урхдад кевтсн темәнә өмн бөк теврәд зогсв.
Уга! Темәнә ботхнас күн әәдв? Кезә? Яһад? — гиһәд Меңкә инәв.
Зогсҗаһич, би келҗ өгсә, чи чигн инәхч, — гиһәд Бата Мөңкән һарас авб. Мөңкә доран өг кеҗ йовсн ишкәһән темән деерәс тач авад һазр деер делгәд суув. Бата Мөңкән өөр сууһад иигәд эклв:
- Чи нааран үкрәрн ирхин өмн, хадлһна цаг билә. Үдин амрлһна хөөн Иван хөөһән көндәһәд һарһчкад: 
- Чи, Бата, хошан тер салан амнд авч од, эндр тенд хонхмн, — гив. Йирин урднь чигн Иван хама хонхан урдаснь келчкдг билә. Би хошан тергндән ачад, эн харгчниг тач авад, хар салан амнд ирәд, темәһән тәәләд тушад тәвчкәд, тиигхд эн ботхта билә. Чилгүрән өргәд бичкн хәәсән дүүҗлчкәд, арһс түүҗ авад зергләд, һалан түләд сөгин хашан чанув. Хаш болхин алднд Иван икн холас: — Бата-а! Темәһән татад нааран ир—е! Хөн энд кевтҗ одв, — гиҗ хәәкрв. Арһ уга, йовх кергтә болв. Темәһән авхар деесән авад хар сала тал һарв. Йир харңһу сө билә, ташр һалын өөрәс һарсн мини нүднд төрүц юмн үзгдхш. Темән салаһур орад йовҗ оч. Гун хар салан йоралд темән өвс таслад идҗ йовх ә сарҗңнад шухтнад соңсгдна, юмн үзгдхш. Әвр әәмшгтә, зүркм чичрәд салаһур орх дурм күрхш. Салан эрг деер сууһад, ханяһад, әәһән өгәд, нүдән сурһҗаһад арһул шувтрад, ик болһамҗтаһар орад темәнәннь бараһинь үзәд, үкс гиҗ ирәд тушаһинь авад, адһад деегшән көтләд һарч йовхлам, өмнм эргин кецд нег өндр нәрхн хар юмн зогсҗана. Дотр бийм пард гиһәд хуухинм үсн ирвлзәд одв. Доран таг зогсв, ардм кетлврт йовсн эн харгчн бас зогсв. Ханяһад, әәһән өгхлә — көндрхш, сүүкнсн болад бәәнә.
Не, «донам» эс гиҗ «күн-мус» гидгнь энч гих ухан орад одв. Тер хоорнд нег мисхлд: донам кү көтләд йовж оддҗ, күн-мус мөртә кү чигн авад шивчкдҗ гиҗ әмтнә келдг ухандм орад: «О-о, маани бедмахн, базр маани хумпад», — гиһәд менрүв. Өндр хар юмн көндрәд хаҗугшан һарв. Тиигн гихнь эн темәнә ботхн бәәҗ. Бийнь намаг үзчкәд əәһәд, өврәд зогсҗасн бәәҗ. Би ботхан таньчкад, үкс гиһәд деегшән һарад, тергнәннь өөр ирәд темәһән тергндән зүүхәр седхнь, бәәсн бийм чичрәд юм кеҗ болхш, бәәсн бийм усн болҗ көлрв...
- Шалврчн бас норсн болхугов, — гиҗ Мөңкә һочкнҗ инәв.
- Күн болсара эн темәнә ботхнас тиигҗ нег икәр әәләв. Иван бас җе гитлән нанар наад бәрҗ инәлә, — гиһәд Бата келврән чиләв.
Мөңкә Батан һаринь атхад, теврҗ үмсәд, хурдн харгч ицгән унҗ авад дөшүләд һарая одв.
Ода би дәкҗ чамла харһш угав. Басл сәәхн—цаһан саната иньгч — гиҗ санад уульх дурнь күрв, зуг дегтртән дегд шултчкәд тенүгән хәләһәд бийән аадрулв.
Тиигәд Мөңкә Иван хойрасн салсна хөөн Бата ик гидг атхр болад бәәв. Асхнд ирәд хөөһән хашад орулчкад амрсн хот ул, идл уга, оньдин һазаһур эргәд, герт орх дурнь ута болад, гер талач хәләһәд бәәдг болв.
Герин эзн гергн, Бата герән санад гейүрҗәхинь медәд нег асхн Бата цә самрҗ суутл:
- Мана хөөчтн шидрә атхр болад бәәнә. Герән санҗах бәәдлтә. Аавин биид кү тань, агтын сәәнд һазр үз гидмн. Шин һазр үзәд нүн гиһә бәәҗ һурниһәд бәәдв,— гиһәд Харгчн беләрн келсән арчн Бата тал хәләчкәд:— Нүүхәс урд Бата нег өдр хәрәд ирв гиҗ гем уга. Та юн гиҗәнәт? — гиҗ залу талан хәләв.
- Хәрәд аавинь өврт хонад ирхий? — гиҗ Кермн экиннь келсн үгин утхинь медҗ келв.
«Хәрәд ирнәв», — гиҗ сурҗ ядҗасн Бата эк күүкн хойрин седклд ханҗ байрлад Кермн тал хәләһәд мусхлзҗ инәһәд, ода Богзг ю келдгҗ гиҗ санад цә кеҗ өгчәсн шанһиннь иш хурһарн тор-тор гилгәд Богзгин үг күләв.
- Юн эн хоорнд герән санад бәәх билә! Терән санх болад угалм. Герән санх күн күүнд заргддмн биш. Аавиннь көк көкхмн биш, ю хәәх билә, — гиһәд зөвәр цухлдҗ келв.
Батан күмсгнь буугдад, махмуднь сулдад, бәрҗәсн шаңһинь ишнь ә уга гүлдс гиҗ унв. Бата, эзн залу гергн хойртан җомбаһинь кеҗ өгәд тинилһәд, хәәсн, шанһан хурачкад: «Угад арһ уга, арһ угад зарһ уга» гиҗ санад, һаза һарад, хөөнә хашан өөр овалһата бәәсн арһс түшәд кесгтән зогсҗаһад, утар татад саналдчкад арһул орад унтв.
Бата тиигҗ һундл уга чигн бәәш уга, хойр җил шаху гертән одад уга. Ода эн болзган чиләһәд, хәрәд амрч авад, сурһульдан однав гиҗ санҗ йовсн санаһинь салькнд нискәд, кеерәһур күчәр авч ирәд, хол һазрт җиләр нүн гиһә бәәҗ герүрн нег хонгар тәвҗ, бульглсн зүркинь аавднь күргҗ амраҗахш, буурха болв чигн гертнь хонулҗ мендлулҗәхш. Нөкәдүртнь Богзгахн герән цуцад хойр тергнд ачад нүүв.
Бата шурдад одсн бор өрмг деегүрн нәрхн сур бүсән чаңһар тач бүсләд, өдртән идх өрәл хавтха һуйран өврлҗ авад, хөд, үкрмүд ниилүлҗ тууһад, Оватын һолын ар ташуһар намрин шүрүн сальк хавлад, хамрин бел хәләһәд һарв. Шурдсн бор өрмгин хормань салькнд сәрвкәд, шилвәрнь шавдад, өвдгинь илдкәд, арднь көвкəһәд хооран татад йовна.
Аав ах бергн Цаһан хойрнь ардаснь гердәд хәләсн болад, ардан дару-дарунь хәләһәд, бод мал салһл уга баглад, үрвәд арһул тууһад йовна. 
Хойр тергн ацаһан хотнас зөвәр зааглчкал, маляһарн заңһад кесг заквр келчкәд, Богзг күрң мөрнәннь шүрүн хатрлар, күцкргин белчрин хаалһар делсәд һарад одв...
Тиигәд хойр-һурвн хонсн хөөн Батан аавд: Богзгахн нүухәр бәәдгҗ гисн зәцг җирд гиһәд соңсгдад бәəв. Өвгн тер зәңг соңсҗ удан бийән бәрҗ чадсн уга. Урднь келсн үгəрн Батад өгхәр келгҗ авсн хар өвр иштә утхдан гер кеҗ авад, Батадан оч золһхар һарад йовб.
Буурл өвгн Богзга хотар тайган түшәд үрвәд күрәд ирхлə, хотна барун өмн үзгт бәәсн Богзга ик ңаһан гер уга. Нутгтнь һулмт деернь нег цөөкн шаврар кесн әркин хавхугуд бәәнә, нань юмн уга. Эднәхн нүүхəр бәәнә гисн үнн бәәҗ билтәл. Тер зәңг соңсн өдртнь ирхмн бәәҗ, — гиҗ санад, тедүхн бәәсн хар герин эзн гергнәс:
- Эн Богзгахн яһла? — гиҗ сурв.
- Аа-а, Батан эцк болвзат, көвүндән золһхар йовлт? Мөрнтн харшңдад бәәҗ. Өцклдүр үвлзң талан Бурат орад нуүҗ одла. Көвүнтн нег өдрәр хәрәд ирхәр басл кесг энрв. Му заята ген-һон уга юмсуд тәвсн уга. Мана күн теднәһитн нүүлһлдҗ одла. Яһҗ бүүртән күрсинь болн мендинь авч ирх, орҗ цә уутн! — гиҗ сурв. Берин келсн «хәрхәр кесг энрв» гисн үг өвгнә зүркнд чолун болҗ күндрв.
- Ниднәс нааран гертән ирәд уга. Гришк орсинд бәәһәд болзгнь болҗ йовхлань, Богзг күч үзүләд булаһад авч одла. Һарһсн үрндән чигн эзн болдг арһ тасрв. Әмд йовхла юн болв чигн соңсгдна, юн болв чигн үзгднə...
Эн Богзгла әдл — көл күрхән ишкләд, күзүн күрхән хазад йовдг азд улсиг сурһҗ болдмн бишв? — гиһәд өвгн эмкәһән зууһад, сахлан имрв. Берин чансн цә ууһад күүкдинь йөрәһәд:
- Нүүхинь медсн болхнь нег цөөкн хонгар селәд амраһад йовулх биләв. Бас нег зовлңнь чилш уга күн гихәс биш юн гихв. «Ном, бурхн, хуврг һурвн эрднь евәтхә!» — гиҗ зальврад тайган нурһндан үүрәд, зөвәр һундлта геңгр-геңгр гиһәд хәрв.
Богзгахн хойрдгч өдртән «Шатт» гидг һазрт бәәсн үвлзңдән күрч бүүрлв.
Батад эн һазр, салас, садргуд уга тегш ик уудьврта һазр болҗ медгднә. Ирсн һазр талан хәрү эргәд хәләхләнь, ик өндр хамрмуд эңкилднә. Улм цааранднь ширтәд хәләхнь: теңгр һазр хойр ниилсн болҗ көөгтнә. Батад икл хол һазр болҗ медгднә.
Экиннь геснәс һарад суудг болад, мөлкдг дасад тавглҗ ишкәд, йовдг дассн һазртан одал кесгтән хәрү одш уга болув. «Күүнә һазр күндтә гидгнь эн болхугов», — гиһәд кесг юм ухалад, эҗго тегш теегт хатхчксн һасн болад, хөн үкр хойриннь өөр шоваһад йовдг болв.
Намр өңгрәд, өдр ахрдад, хумхл цаһан үүлн һарад көшгрәд, шүрүн үзүртә сальк дахад үүрмг цасн орв.
Хурлһсн сальк дахад, йовһн шуурһн беткин йозур ширләд җилвлзәд гүүдг болад бәәв.
Үвлзхәр нүүҗ ирсн улс цуһар хаша-хаацан бүңнәд авчкв. Һазр цодрад, киитн догшдад, төгәлңдән цаңтад кирү бәәдг болв.
Өрүн болһн Батан һарч хәрүлдг өркин бүч, мөсәр мөңлгдәд көрч одна.
Тиигәд улм-улмар киитрәд үвл болсн темдгән йосндан үзүләд бәәв. Дассн Бата саак кевтән хар дүңлә урлдҗ босад, өркән хәрүләд, һалан түләд геринь дуладхчкад хөн үкр хойран тууһад һарна: эн дора дулан һазр болад, хаврин усн икәр хурдгтан олн зүсн әвсн нигтәр болн өндрәр урһна. Цасн орсн бийнь мал удан хәрүлгднә. Тегәд чигн иигән ирҗ үвлзцхәнә.
Батан һоснаннь улнь модн болҗ көрәд, сеерәрн дарад җиңнүләд ирнә. Сү, өрчәрнь девлин хаһрхаһар үләсн салькн экнднь күрч җиңнүләд һолынь чичрүлнә. Тер цагтнь өскәһән цокад, көндрәд гүүһәд эс йовхла, көл көлдҗ одхд маһд уга.
Тиигәд үвлин ахрхн өдрән чиләһәд, асхлад хөөһән тууҗ ирәд, хаша-хаацднь орулчкад герт орҗ ирәд, һулмтын өөр һаран көлчәһәд сууна.
Өдрәрнь мөсәр мөңлүлсн девл некә шалвур хойрнь һалын зальд девтәд буслн гиҗәх хәәснәс һарчах ур мет ур һарна. Һоснаннь улла наалдад көрч одсн ультргнь девтәд, келиннь хурһдан өөмсн дотран көндәхләнь уста моңһл шавр ишксн мет бильҗрнә. Тер бийнь Батад һосан тәәлҗ өөмсн, ультрган хагсадг чөлән уга: будаһан болһад, будананнь һалд өрүн идх һуйран болһна. Дәкәд эзн гергн залу хойрт онц амтта хотынь болһад кеж өгнә. Тиигәд цугинь тегшлә йовтл, сөөнь өрәл шаху болҗ одна. Тер бийнь эздүд унтхас урд унтдг арһ уга. Эздән орнднь орулад бүңнҗ хучад һалан булчкад (һал булна гисн: хот кесн һалын улан хог өмснд зөвәр ик моһлцг арһс булдмн. Өр цәәтл тер арһсн уңһдад, өгрәд, цог болҗ одна. Өрүн босад, тер цог һарһҗ авад, деернь үүрмг арһс үүләд һал шатадмн), өркән бүтәчкәд, барун иргд Кермнә орна көлд некә эс гиҗ ишкән тасрха делгж авад, одак ур һарчасн девләрн хучад унтна.
Зөвәр кевтәд орксна хөөн — күцц хагсад уга хучлһ дәкнәс шуурмгтад көрәд ирхләрн хардаһад, корбиһәд махмудтнь хальдҗ өгл уга, энд-тендәһүрнь үзүртә салькн сүүгәд, яһҗ кевтхнь медгдл уга кесгтән сүүҗән соляд оркна. Маңһдуртнь кеер йовад, сөөднь яһҗ унгдган санхларн:
...Хардһр хар девлм
Хаац болж медгдхш. 
Ханцн хорма хойрарн 
Хардаһад биидм өөрдхш...
гиһәд дуулна. Тер дууһан санад, Ивана ик цуув (тулуп) девләр ораҗ авад кевтдгән санад, энд-тендкән бүңнә бәәҗ өрин өмнхн халун махмудиннь уурар дуладад дур гиһәд, әмтәхн нөөрәр сурҗцнад одна. Минь тер цаглань:
- Хей, Бата, бос өркән хәрүл! — гиҗ дуудна. Минь одахн әмтәхн нөөрәр аньгдад одсн нүднә зовкс секгдхәр седхш! Орнь «баахн зуур кевт» гиҗ, хәрү татна... Болв босл уга бәәдг арһ уга, босх кергтә. Хуухлзад, өндәһәд, сүүҗ доран делгәд хонсн өөмсән авад өмстлнь, иргәр үләҗәсн киитн салькн нүцкн махмудынь киит усрхад чичрүләд оркна.
Иргвчлә бүчәрнь холвад боочксн ик ишкә үүд әрә дааҗ секәд һарад ирхлә: асхн өрк бүтәһәд, герин бүчәс тәәлхд амр гиһәд бүтүтәһәр гоһдад орксн бүчиг мөсн таг болһад мөцләд орксн бәәнә. Чаңһур татад нуһлад оркхла, көрә бүч хуһрҗ одх болна. Бата хойр һаран селҗ үләһәд, өкәһәд көрә бүч уурарн девтәтл:
- Эй, унтҗ одвчи? Аль өркин бүчлә наалдж одвч? Нөөрмү йовх кевтәл эн! — гиҗ бүркәтә сагсг девл дорас бүтң дууһар эзн гергн хәәкрнә.
Минь эн: ишкә герт хонад, өрлә босҗ өрк хәрүлдг зовлңгиг урднь күүнд заргдҗ йовсн берәд, бергд, ээҗнр цуг тодрха сән меддг болх.
Өркән хәрүлчкәд, орҗ ирәд асхарнь герт орулад барун иргд хурачксн хату көрл арһс сүкин мәргәр цокҗ хамхлад асхн булсн чиигтә арһсан халун өмснәс һарһҗ авад, зерглсн арһсан хальдатл басл зовлң үзнә.
Киитн тулһин шиир ханцарн бәрҗәһәд, өмснә көвәд өвдглҗ сууһад, хойр нүднәсн нульмсн һартл үләһәд муудан орҗ асана.
Иигәд орксн цагтан Бата Гришкин дулан шавр гер санад, Иван Мөңкә хойрла ямаран йовсан ухалад, ода бәәсн бəәдләсн җигшәд, зәрмдән эн хәрүлҗ йовсн малан кеер хайчкад зулад әрлх дурнь күрнә.
Батан эн зовлң меддг күн уга. «Сагст девл дулахн, сарван махн әмтәхн» гидг эздүдт энүнә яһсн-кегсн кергтә биш. Өрк удан хәрүлхлә — «Унтвчи!», һал удан түлхлә — «Усн орҗий!» — гиҗ Бата тал хәәкрхәс нань юмн уга.
Богзг үд күртл унтад, үкрин дуунла босад, күрңгән тохулҗ унад, бууһан дәвүлҗ авад йовҗ одна. Богзгиг хамаран одсинь күн медхш. Медхәр седдг күн чигн ута. Асхнднь уга Богзг, өрүнднь ирчксн бәәнә. Ирхләрч негл теңгрин киис атхсн кевтә, ачрхҗ ирнə... Мөрнәннь көлс хагсах, хувцинь тәәлх, хотынь белдх цуһар сөгдч кергтә болҗ һарна.
Зәрмдән торһуд орнав гиҗ һарад, йовҗ-йовҗ Ик Цоохра «Нүкн» гидг һазрас зертә-зевтә, хурдн сәәхн мөрд унсн залус дахулҗ ирдмн. Тер хойриг дахулҗ ирсн сө, өдр гидмн биш. Хө алулад, әрк нерүләд, берәд, күүкд цуһлулад нәәрлҗ ик гидгәр көөрнә.
Әркән ууһад, махан идәд, көл-һаран тинилһәд, көлсән хагсаһад ирсн цагтан, аанан саак Бата домбрт келҗ биилх болҗ һарна.
Тиигәд нег сө болсн нәр Батад кесгтән мартгдхш.
Шуурһн дорд бийәсн зөвәр нигтәр орн шуурад бәәнә. Дор цаһан, деер цаһан, төгәлңдән юмн үзгдхш. Батл хөн үкр хойран тууҗ ирәд хашалчкад Кермн Санж хойрта һаза-дота уга ахулчкад, эзн гергнə чикнә хуҗр хаңһаһад: домбр цокад дуулад, сергҗәһәд кесг зүсн тууль келәд суусн цагла, генткн һаза мөрнә ногтин һарад, күн ду һарсн болад одв.
- Цаатн ирҗ йовна! — гиҗ эзн гергн чочсн бәәдл һарв. Санҗ Бата хойр үкс гүүлдәд һарцхав. Һаза һурвн мөртә күн ирәд бууҗ йовна. Негнь Батан эзн сән таньгдҗана. Наадк хойрнь хәр улс болдг бәәдлтә. Зөвәр цемкәлдәд, саглсн бәәдл һарлдад, мөрнәннь өөр эрглдв.
- Залус! Әәх, эмәх юмн уга, гертән ирсн әдл сантн. Цаадкинь мана залус медх, — гиһәд Богзг хойр гиичән дахулад орв.
Богзгин хәләцәр Бата Санҗ хойр һурвн мөрнә эмəлинь авад, көлсинь хагсаһад, немнә көдргәд өвснд орулчкад: һурвн эмәл, һурвн бу герт зөөһәд орулв.
- Не, залус, даарснд хулс түл, өлсснд өвцү чан гидг эс билү! Үкс гиҗ хө алтн! — гиҗ закад Богзг деерк хувцан тәәләд, хоолан ясад, орн деерән одад суув.
Санҗ дурта дур уга хойри заагар үкр хәләцәр ирсн улс тал хәләчкәд, Батаг хурһарн заңһҗ дуудад, дахулж һарад хашад бәәсн хөөдәс түрүн харһсинь бәрҗ авад, Батаһар хойр көләснь татулҗаһад өрчлҗ алад, герт авч ирәд эвдәд: өвцүн, сер-күзүн, элк-бөөр, идмг мах йилһәд үкс гиҗ чанв.
- Не, махн болтл нег цөөкн эргц кеһәд авий! — гиһәд Богзг дер дорасн көк ширтә шин көзр һарһҗ авад, барана өмн булһар һадрта тохм делгәд, көзрән семрәд хуваһад наадцхав. Түрүләд «Харвг» наадад, дәкәд «Долан цаас» наадад, тенүнәсн «Хөрн нег» наадцхав.
Махн болхин алднд гернн эзн гергн ик хар шилтə әрк, ишкә түңгрцгәс һарһад тəвб.
- Ай, эзән зальг! Хар шил үзчкәд байрлад иштгин күрләр цоклав, шатад одв! Ха-ха, — гиһәд Богзг гергн талан хәләһәд көзрән хураһад:
Кезəнә нег залу көзр наадад үкрән, мөрән, ямаһан, герән гергтәһән шүүгдәд, нутгтан һанцарн үлдчкәд: кезлин тусар кедн цокад — кеелтә һунҗан шүүгдв, иштгин тусар иткн цокад - ишктә ямаһан шүүгдв. Сартгин тусар семрн цокад — сарвата гүүһән шүүгдв, бүүмнә күрләр цокад — бәәсн герән гергтәһән шүүгдв. Иигә бәәҗ әләтәд оддг юмн болвза! — гиҗ келҗ, түүшлҗ, әләтәд оддг юмн бичә болтха, — гиһәд, залусиг хот эдлтн гиҗ дуудв.
Бата бичкн көк чееньгтә ус авад, хойр залусин өөр одад һар деернь ус кеҗ өгв. Богзг, мана күн меднәл гисн бәәдлтәһәр, Бата тал бүлән нүдәр хәләчкәд: — Нанд бас кеҗ ас! — гиҗ хоолан ясв...
Ундан уулдад, махан идәд сән тавта боллдад: кенәд ямаран хурдн мөрн бәәх, кен ямаран кү таньдган күүндлдәд шууглдцхав. Богзг эн дахулҗ ирсн улстан бийән ямаран күүһән юуһар медүлхән медхиш. Тиигҗәһәд генткн сана авсмн кевтә:
- Альков, мини дууч шар, нег сән ду дуулыч! Кермн, домбран цокҗ өг, — гив.
- Сән, ямаран ду дуулхв? — гиҗ Бата Кермнәс арһул сурв.
Кермн домбртан көг орулн бәәҗ, Батан чикнд шимлдв. Бата:
...Угатя, мууһин учриг Усна дольга цокулна...
гиһәд эклв.
- Хурлд бәр, тер угатя мууһан, улана йосан. Талдан дала ду дуулдг билч! Дәәвд Нояр һарһсн дун яһла? Әәдән Бокта Боова хойр гиһәд дуулдг билч, — гиҗ Богзг Бата тал кулыҗ хәләв.
Бууриннь заң меддг Кермн, нанд бас тусх гиҗ санад, Бата тал нүднәннь булңгар хәләҗ докъя өгчкәд: дор бернд дуулн биилдг догшн айс цокв.
Бата босад Кермнә өмн ирәд, домбрин чикнлә чикәч негдүләд, барун һаран сүвә деерән тулчкад:
...Зун сумта шарла винтовкнь Зүн дәвүртнь гилвкн долвкна,
Зүркнь батрсн Бокта Боова хойриг Зуңквин гегәнь өршәх болтха!..
гиһәд домбрин айсла ниилүләд эклв.
Эн, эднәр һарһсн ду дуулулҗ бийән үзүлхәр седҗәсн Богзг хоолынь хойр товчан тәәләд, хоолан ясад:
- Авад од! Иигәд дуулдг күн энтн. Мана күн эклсн хөөн һальг уга одх күн. Кермн, чанһур цокҗ өг! Бата, өскәһән цокад биилн дуул! — гиһәд көөрәд, оошкнь амарнь һарч одн гиһәд бәәнә.
Барун биид Кермнә орна өмн суусн хойр залус нег-негән хәләчкәд:
- Манар һарһсн дун! Энд бас дуулдгҗ. Нермбидн — олнд, недрлмбидн — далд. Олн-әмтн иигәд «Зуңквин гегән өршәтхә» гиһәд дуулдад бәәхлә, маниг зуңкв эс өршәх билү! — гилдәд өндлзлдәд ирцхәв.
- Э, эд биший! Әвртә дуулдг көвүн бәәҗ. Яһҗ иигҗ дассмб? — гиҗ көөрлдв. «Эднчн нанд ю заяна», — гиҗ санад Бата домбрин дуунас дууһан йилһхәр күзүһән суңһад, келн бәәҗ хойр залу тал нүднәннь булңгар хәләһәд бәәнә.
Деед биид ахлҗ суусн залу, дотр хувцн деерән ик хар пистул зүүҗ, түңгрцгән уудлад:
- Һәәвһә дуулдг көвүн, айта домбр цокдг күүкн. Мөңгнлә әдл мөңк наста болтн! — гиһәд Кермнд нег сарҗңнсн кек саарл цаасн мөңг, Батад хойр шаальг, нег цаһан мөңг өгв.
Дарук цоксн айст дуулхларн Бата: «Мини дуунас Кермнә домбрин дун үлү цәңнәд бәәв билтәл», — гиһәд Кермнә домбрин дуунас дууһан давулхар басл хоолан суңһв. Нам күн төртән авсн уга.
- Зүркнь батргсн Бокта Боова хойр гидгчн эн суусн хойр залус!
...Баглрад ирсн улст Бараһан үзүләд һардг, 
Бултаһад үзгдсн баранд Бууһин сум үрәдго...
Буудан мөргн Бокта Боова хойр! — гиһәд Богзг ямаран үгәр эдниг магтхан медл уга көөрәд бәәнә.
- Пө-ө, эдн басл әвртә нертә улс болна билтәл. Эднлә әдл иигәд тарһн хөөнә мах идчкәд, тав хадгиг үүрчкәд, танһчдан нер һарад йовхинь гиҗ ухан чигн Батал орна. Байн эзн, биисинь түлкҗ йовх шин йоснд дур угл болад: әләһән амндан зуусн — альхн деерән шумр шатасн, төөрсн һодьл болсн, тошсн бух болсн орһдулмудла, яһад седклән негдүләд, делүһән девсҗәхинь Бата медҗәхш.
Батан зовлң улм-улмар икдәд йовна. Урднь Мөңкə Иван хойрла бәәдгәс өдр ирвәс өвәрц болад, үзәд угань үзгдәд бәәв. Урднь Богзгад ирәд уга цагтан Мөңкәтә хоюрн хошар йовхдан «Кермнә цоксн домбрт нег келн биилдәд авхинь» гидг Батад, ода Кермн домбран авад оркхла, нүднь өвдәд җигшдг болад бәәв.
Бата кедү зовлң үздг болв чигн урднь школд орад дассан мартхш. Кеер йовсн цагтан һазр эрәләд, цас эрәләд бичәд йовла. Батала хамдан Хар Манҗ гиһәд дундын малта күүнә кевүн эврәннь хөөһән хәрүлдг би-лә. Хар Манҗ зөвәр урднь өөдән сурҗ йовад эк-эцкинь хөрлһәр сурһулян хайчксн көвүн. Хар Манҗ дун уга хәрг цаһан саната күн. Кеер йовсн цагтан эн хойр оньдин сурһулин тускар күүндәд, цасн деер бичәд йовд бәәсмн. Батад Хар Манҗ сәәнәр бичдгтнь, ю бис медәд келдгтнь үлү үзәд йовдг билə. Бата үлү үзәд йовдгинь медчкәд:
- Би иигҗ бәәш угав. Эн хөөнәннь өрәлинь хулдад болв чигн сурһуль сурнав, — гиҗ Хар Манҗ Батад келдг бәәсмн.
- Би чамаг дахад йовх биләв, — гиҗ Бата инәдмн. Бавур гиһәд тохмин-тохмин угатя күүнә көвүн бас күүнә хөе хәрүлнә. Бавур хулһнын хамрас цус һарһш уга, нүл уга, үнн цаһан саната күн. Бавур Батан төрл, Батан ахнрла хамдан өссндән, Батад ик баран болна. Бата Бавурин өөр йовхларн, зөвәр омгта болна.
Нег шуурһта өдр, Батан эзн Батад мөр унулад һарһв. Өрүн шуурчасн йовһн шуурһн, хөөчнр бәәрндән күрхин алднд, деерәсн орн будңһрад хурлһв. Хөд җислдәд, үкрмүд өврән саҗлдад, үвлзң талан гүүлдхәр седлдәд: хөөчнр, үкрчнр зөвәр түрлдәд йовцхана.
Бавур, Хар Манҗ, Бата һурвн хөд, үкрмүдән ниилүлчксн, үрү тальн һарад, хәәкрлдәд гер талан тууҗ йовцхана. Хая-хая тольс гиһәд чилгрдсн болад, зәрмдән харңһутрад одна.
Өвдгцә цасн, өткн шуурһн, малын, хөөдин җислһн хөөчнриг зөвәр муураһад ирв.
Бата мөрән унад йовн гисн бийнь — көлән даарх гиһәд, мөрән ут цулвраснь көтлчкәд, өвдгцә цаснд булхад, әмтнә бараһар хәәкрәд йовна.
Богзгала әл бәәсн хотна Насңкин Моньдас гидг көвүн харадан тошурхад яахв гихләрн эврәннь хөөчән дахад аңһучлхар һарч. Ода шуурһн дөгдләд ирхлә, көрәд үкҗ одхв гиһәд әмән әрүләд, яһҗ гертән күрхв гихләрн:
- Чи эн мөрән ас! Би унҗ хәрнәв, — гиҗ Бата тал гүүҗ ирв.
- Уга, өгч болш уга! Эзн уурлҗ алх, — гиһәд Батч бависн беткин цас көләрн тееһәд көтлҗ йовсн мөрндән хазулхар хаҗугшан көтлв.
- Хәлә, Оватын Экнә орст заргдҗ йовсн нохан келҗәх үгинь! Би кеер шуурһнд көрч үкхмн биш, хәрнәв,— гиһәд Батан мөрнә җолаһас шүүрәд авб. Батад эн азд байн көвүнәс эзнь әәмшгтә, мәрән үкв чигн өгш уга саната.
- Өгш угав! — гиһәд Бата цулвуран тәвҗ өгл угч өрцв.
Ахрхн хар девл деерән бор әрмгән давхрлҗ өмсәд, ташр деегүрнь нәрхн сур бүс тач бүслсн, өрүнәс авн хөд, үкрмүд ээрәд, көшәд ирсн өлн Батад тәк болсн тарһн хар Моньдас деерлкәд ирв. Батаг бахлураснь авад, нуһлад унһаһад, гиҗгəрнь девсәд, цаснд булхулад йовна.
Бата баглата некә болад, бодң болсн Моньдасин көл дор, амарн цас үмкәд, кинь давхцад бүтәд йовна. Тер бийнь Бата барун һариннь баһлцгт орачксн килһсн цулвуран алдҗ йовхш. Арһта болҗ чамд өгхн угав. Цулврим тәәрчкәд мөрн деер мордлһнлань толһаһарнь тер модар цокнав гиҗ, тедүкн цаснд хатхата мод үзн санҗ йовна. Тиигәд эн хойриг ноолдҗ йовсинь үзчкәд, хөвдин өмн захд йовсн Бавур Хар Манҗ хойр гүүҗ ирцхәв. Бата Бавуриг үзчкәд, яһв чигн эн татад авх гиҗ санад:
- Эврәннь махан яһад күүнә хәәснд чанулнач?! — гиҗ хәәкрв.
Бавур халу дүрәд, бәәсн бийнь чичрәд, тесҗ чадад, хурдлҗ одад Моньдасин барун ээмәснь шүүрч авад, зүн келднь дегә өгәд унһав...
- Яһна гиһәд бөөсндән утх үзүлҗәхмч! Чи экүгәр наад бәрхәр ирлч? Әмд бийнь әрә торч йовх күүнә хөөч көвүнд аҗрһ болхдан ичхнчн! — гиһәд Бавур бееләһән зүүһәд, модан түшәд зогсв.
- Мөрән ас гихлә өгшлм, энүнә мөрн биш, Богзгин мөрн, — гиһәд Моньдас бийән саҗв.
- Тер чини хөөч Цедн эн хәрүлҗ йовсн хөөдәл «ас» гиснднь өгәд тәвчкхлә, чи яахвч? Чамд эс бәәхш, эврәннь мөрән унад һарх бәәсн. Ямаран хəәр-бәәр уга!— гиҗ Бавур Хар Манҗ тал хәләв.—Богзг соңсхларн цуһараһимбидн цокҗ алх, — гиҗ тернь хәрү өгв.
Батан чирәнь чис болад улаһад, хойр һариннь хурһднь сарсалдад беерч. Махлань тедүкн мөрнә дервн көл дор, өрәлнь цаснд даргдсн кевтнә. Бийнь усн-цасн болад келрч, зүркнь цокад, кинь давхцад үг келҗ чадхш.
- А-а, аяртан Богзгд оч келнәв. Чамаг экинчин өврәс тач авад арсичн авх! — гиһәд Бата махлаһан саҗад өмсв. Моньдас му нүдәр һурвлаһинь хәләчкәд хөөч талан йовҗ одв...
Мөңкә Иван хойрла йовсн цагтм иигҗ зовасн болхла! — гиҗ ардаснь хәәкрчкәд Бавур тал хәләһәд экрәд уульв.
Бавур Хар Манҗ хойр Батаг эвләд, мөрнәннь олң-татуринь чаңһаҗ өгәд, хөөдән гер талан тууцхав.
Бата асхн хөөһән тууҗ ирәд хашалчкад, герт орад будананнь һалд тулһин шиирәс бәрәд, нег һарарн җөөлн цаһан үмс имрәд ә уга суув. Цуг бульчңгуднь өвдәд, бәәсн бийнь атхлдад, хойр цохнь луг-луг гиһәд лугшад бәәнә.
Тиигәд зөвәр көлчәһәд сууҗаһад, ухань моньднад, хар шүлс асхрулад бәәсн бийнь заратрулад харһцад унв...
- Яһв, юн болад одв? — гилдәд эзн гергн, Санҗ, Кермн һурвн үкс бослдад, өргәд хәләчкәд, — Гем уга! Халун киитн хойр авлцад шарнь көдлсн болх...—гилдәд барун иргд юмсар ормднь өргҗ авч одад кевтүләд, арсн девл болсн юмсар хуччкв.
Бата һал цог болад халу дүрәд, түүрчәд кевтв. Батад дала болсн акад зүүдн үзгдәд зоваһад бәәнә. Донам харңһу сөөһәр көтлсн болад, ик хар ноха гүүҗ ирәд зуухар седхләнь Бата хәәкрхәр седнә, дун һарч өгхш. Тиигәд ноолда бәәтлнь Цаһан бергнь гүүҗ ирәд тер нохаг халун чимкүрәр цокад көөсн болна. Тиигәд инцгләд, иргләд, түрүн үзгдсн зүүднәсн сеҗәд, амрсар унтсн уга.
Өрүнднь хуучн авъясарн босхар седхләнь, барун көлнь тәкрҗ өгл уга модн болв. Муудан орҗ сүүҗлдәд өндәһәд хәләхләнь: барун көлиннь хурһднь сарсалдад тәкмдән күрәд чили-били болад хавдҗ, лугшад халу дүрәд бәәнә. Бата яһҗ хонсинь медхәр орҗ ирсн Санҗ Батан кел үзчкәд: эзн гергнд одад арһул үг келв. Харгчн Кермн хойр Батан хуча секәд хәләчкәд, йосндан гемтсинь медцхәв.
Эк күүкн хойр Богзгт Батан гемин тускар түдл уга күргҗ келцхәв.
- Ода энүгәр герин буг кеһәд ю кехв. Көлнь дегд икәр хавдҗ, өцклдүр асхн төрүц эрүл ирлә. Һалын көвәд сууҗаһад харһцад унҗ одв. Кемр хальдврта гем болхла яахв? Күүкмбидн седҗәх бәәдлтә. Нег арһинь олтн! — гиҗ Харгчн залудан цә кеҗ өгчкәд келв.
Маңһдуртнь Санҗ Батаг мөрн цанд суулһҗ авад Шорвин нутга Баһ Дөрвд әәмгә Цаһанцкин Балтг гидг кү эмндг бөөд күргв. һурвн хората цаһан шаврар илчксн шавр гертә, «эмллһәрн» отг-нутгтан тоомсрта бәәх тевкрсн теглг нурһта гиигрлг хо цаһан залу. Гер дотрк өлг-эднь күцц, цевр-цер. Цаадк бичкн хораннь деер шуһуднь дала болсн бурхд залата, зул өргәтә бәәнә. Бийән эмнүлхәр ирсн улс, йирин йовуд улс, орад мөңгән тәвәд мергцхәнә.
Санҗ нег эвтә завинь күләһәд өдрин әрәлд сууҗ, сууҗ, һарч йовсн Балтгиг угтад гекҗ мендләд:
- Тер суусн көвү би авч ирләв. Күүкән Богзг илгәлә. Кезәнь хәләнәт? Намаг хәрү бичә авч ир гилә,—гив.
- Сән, сән. Би хәләнәв, — гичкәд йовҗ одв. Балтг үдин цәәһән ууһад, һарч йовад Батаг хәләтхә гисн сананднь орад, Бата тал ирәд, көлинь хавдр секәд хәләҗәһәд: — Чи Богзгин хөөчвчи? — гиҗ еурв.
- Э, та мана эз таньдвт? — гиҗ сурад Бата хавдртан икәр ярвглҗах бәәдл һарч җөөләр хәләв.
- Күнд көлтә күрңтә күсдундур күүнә чидлтә күүкән нәрхн хариг таньдго кен бәәх билә, — гиһәд җодван дүрдг «орт харш» дотрас хар шовуна хумсна бәәдлтә юм авч ирәд, тенүгәрн Батан хавдрта көлин тәкмәр эргүләд, хавдр дееркинь кирсләд зурад, кесг тәрнь умшад, үләһәд нульмад кевтүлчкәд йовҗ одв.
Бата Балтгин хот уудг хоран нег шуһуд, хуучн ширдгин кизәр деер, му девлән деерән хайчкад цеңкиһәд кевтнә. Күн хотын үлдл өгхлә иднә, эс өгхлә сурхш.
Эмнүлхәр ирдг улснь олн болчкад, Балтг Батаг мартчксн бәәдлтә. Ик бәрцтә, өглһтә ирсн улс Балтг тоомсрта, оньган өгч шамдҗ «эмннә». Батан келин хавдр хаһ ташад, зоваһад, нам хот амрсар сананднь орхш. Хойр хонад, һурв хонад оркв. Бө ирхш. Хавдрнь шилвин дотад бийәр, өвдгин дораһар шарлад, өөрдәд меклән нүднә бәәдл һарад, булвлзад халу дүрәд унтулхш... 
Тиигәд дегд зовлң ик болад Бата унтл уга зовад, ууляд бәәхләнь, Балтг бө нег асхн ирәд хавдринь хәләһәд герләд бәәсинь үзчкәд, алсн хөөнә шиирин нимгн арс керчҗ авад үүрмг давс тәвәд имрҗ-имрҗ хавдрт нааһад боочкв. Давста шиирин арсн хавдриг көкәд сөөнь өрәл күртл унтулл уга зовалһад Бата дуг гиһәд үксн одл унтад одв.
Маңһдуртнь үдин алднд серхләнь бийнь гиигрсн болад, амрн тусад бәәнә. Бата боодһаһан тәәләд, шиирин арс татад авхлань: хавдр хаһрҗ оч, өөр цусн хойр бирҗңнәд шилвәрнь һооҗв...
- «Хавдр хаһрж» гиһәд бөөд келчктн! — гиҗ Бата байрлҗ хәәкрәд босхар седв. Чинән уга Батаһас чинхәд көлсн һарад одв. Бө ирхш, боодһаһинь күн сольхш, Батан махмуднь намхрад, амрн тусад унтулад бәәнә. Хойр нүднәннь зовкснь харһлдв угай гихлә әмтәхн нөөрәр, сүркрәд одна.
Бийнь үксн болад, үксн цогцинь чирж авч одад кеер зуухд хайчксн болад, нохас ирәд көл, һараснь чирхләнь, цаһан буурл аавнь цогц деернь ирәд:
- Көвүһим иигж үкүлдг, кишва азд байн ноха!—гиһод һурвн шииртә тулһ шүүрч авад цокад ноолдсн болад олн зүсн зүүдн орад серхлә, саак герин шуһудан кевтә кевтнә.
Бөөд эмнүлхәр, торндүлхәр, булһрсн һар, көлән орулхар ирсн улс саак кевтән Батаг ишкн алдад шууглдад бәәцхәнә.
Ода мини буурл аав яһҗ бәәдг гилч? Намаг санҗадг болх! Намаг иигҗ хәр күүнә герин шуһуд му заяһан эдлҗ кевтхим соңсад уга болх гиһәд кесг юм санад — буру хандад шавр герин омун эрст хурһарн кесг юм эрәләд кевтнә. Дер кеһәд толһа доран эвкәд тәвсн бор өрмг деегүр бүлән нульмсн хәәлчксн хорһлҗн мет долдалад, хуучн ширдгин зах деер чиб-чиб гиҗ дусна. Батан өөһүр, бөөһин герин үүд, орҗ һарад көрәдҗәх улсас нег чигн күн — «Бата, ямаран бәәнәч?» — гиҗ сурхш.
Тиигәд Бата хойр сар шаху кевтәд хойр нүднь дорак довкарн көөмгәд, көк ноосн чирәднь урһад, «нәәмн келкәтә ясн» болад әрә әәвл босв.
Батаг эдгсн зәңгинь соңсад Богзг Санҗиг илгәһәд, авч ирәд саак бәәрнднь кевтүлчкв.
Үвл өңгрәд, ңасн көк тавгтҗ хәәләд, сала-судл хорҗңнурмудар усн гүүһәд, һазр харлад, һалуд, шовуд доңһдлдад хавр болв. Бата мод түшәд һарад, нар үзәд үрвәд йовдг болад ирв. Батад ут улан модынь атхулад хөөнднь һарһв. Чинән уга болв чигн чирмәһәд йовх болв.
Бата һарсн һазран, герән санад, һазрин өндриннь бәрәд хаалһан тодлад, сальк өрәд саначрхад бийәсн һарһад иим ду дуулна:
Көк теегин бальчгнь 
Көлим көкҗ зована, 
Күүнд заргддг намаг 
Көөрк гидгнь яһсмб?
Харада гидг шовунь 
Хөөһим шүүрч наадна, 
Хөөһән хәрүлдг намаг 
Хәәмнь гидгнь яһсмб?
Өрүн хар салькн 
Әрч, элкәрм үләнә, 
Өврләд өсксн ээҗм 
Өрч дотрм манчурна.
Күүнд заргддг хөөчнрин 
Күслнь кезә ирхмб, 
Күмни цус шимдг 
Баячуд кезә чилхмб!
Угатя, ялч улсин 
Улан нарнь мандлтха, 
Унад даҗрдг баячудын 
Уңгнь җитхәрн тасртха!
Эн дууһан дуулад оркхлань элкнь урссн болад, хойр нүднь халун нульмсар дүүрәд хәрхән санҗ зүркнь теслүлнә.
- Тер өндр хамр деер яһҗ нег күрч гер талан харвса!— гиһәд Батан күсл болад бәәв. Тиигәд күслән кесг өдр хураһа йовҗ, нег өдр ик эрт босад хөөһән тууһа йовҗ өндр бор хамр деер һарад ирв.
Нүүҗ һарсн һазр талан нүдән ширтәд кесгтән хәләв. Көкрәд, көөгтәд будңһрна. Хама юн бәәхнь сәәнәр йилһрхш.
Тер бийнь Батан өмн: көгшн буурл аавнь — «Батам менд йовтха!» гиһәд күрдән эргүлҗәх дүрнь, оньдин юм ухалад, цө келдг ах Муузран дүр, «Бата, соңс!» гиҗәһәд ут тууль келҗ өгдг, ахрхн лаңк хувцта түрәнь өгрəд бәәсн далҗң һоста бергн Цаһана дүр — цуг өөрнь бәәсн болҗ медгдв.
«Ода эн эзән зальгмрмудыг, эн хамрин белд хайчкад, гүүхнь, кезә гертән күрнәв. Күүнд җивр яһад эс заясн болхв? Шовунла әдл нисдг хөвтә болхинь, ода делҗ һарад аавиннь суусн хар герин өркәрнь хәләһәд, мендән медүләд ирх биләв», — гиһәд саналдад өдрин дуусн гейүрәд йовна.
Хамдан сурһульд одх болад цас эрәләд, бичәд йовдг Хар Манҗ арһан олад йовҗ оч. Баран болад йовдг цаһан саната Бавур хәөһән хурһлулхар хәрү нүүҗ оч. Ода Бата мел һанцарн. Кемр саак мөрим булалддг Наснкин Моньдас харһхларн намаг цокҗ алх, харсҗ авдг күн - уга, — гиһәд әмтнәс заагта йовад йовна.
Хаврин бальчгт келән көкүләд, хардһр хар девлән гүзән болһҗ норһад, йирин әрә-әәвл болсн чинән уга Бата гел болад, муурад ирхлә, саак хар хәәсн хату көрл арһснла ноолдҗ му заяһан эдлх болна. Не, иигҗ әрә йовҗ, кеернь — хөөч, гертнь — мухла болн дууч болҗ чөклҗәхәр, үкв, әмдрв яһад болв чигн цаһан буурл аавиннь өөр, сегрхә болв чигн һарсн, өссн гертән күрәд меднәв гиһәд, Бата ухаһан нег мөсләд, цуцрш угаһар зәәдәд авчкв. «Чама» гиһәд хөөһән холд тууһад һарсн бийнь, зөрҗ һарч чадад, асхлад хәрү хөөһән тууһад күрч ирнә.
Нег өдр хамрин бел тал хөөһән тууһад һарад ирсн цагтнь, хамрин белин хаалһар нег мөрн тергн аашна, тергн деер негл күн үзгднә. Хойр мөрнд татсн тергн совр-совр хатрад өөрдәд йовна. Бата минь эн мөрн терг үзчкәд: зүркнь бульглад дотр бийнь ирвәтрәд, эн тергн деер сууһад йовҗ одсн болад одв. Хөөһән үкс гиҗ хотхрур тууһад орулчкад, хаалһин амнд одад суув.
Мөрнә җола бәрҗ йовх күн өердх дутман Батан таньдг күүнә бәәдл һарад йовна. Бата эзән таньсн ноха кевтә шарвадхар седхләнь, сүл уга болв. Маасхлзҗ инәһәд модан түшәд босад зогсв.
Эн хөөч нанас хустг сурхар бәәнә билтәл гиҗ санад, тергн деер йовсн күн мөрдиннь җола татад, өрвҗ ирәд зогсв. Урднь Батан ахта, Мөңкәтә хамдан хө хәрүлҗ йовсн хальмг келтә Сергән Василий бәәҗ.
- О, о! Бата, менд! Иигтлән туһл һарһсн һунҗна бәәдл һарад яһвч?.. — гиһәд тергнәсн бууһад Батан һар атхад мендлв.
Доладгч бөлг
ОРҺЛҺН
Телүлҗәсн Бата цаг үрәш уган кергт һаран тач авл уга:
- Чи мел мини хөвәр ирвч! Намаг ямаран бәәдлтәһинь эврəн келчквч. Чи мини зовлң медҗәнәч, ода арһ чамд. Чамаг угаһар чигн эндр орһад йовхар шииддчкләв. Эн мәәлдгүднг хайчкнав, эзән зальгг! Ода намаг авад йов, — гиһәд энд-тендән кү хәләһәд, уульх бәәдл һарад тергн деернь һарад суухар седв.
- Уга, чи, хәәмнь, болһа! Эзнәнчн заң бн сән меднəв. Терчн чи ма хойраһим бидн цокҗ алх. Тср анднасчн көндә йовхмн. Чи эн хойр мөрнд ацан бишч, би Богзгасч әәҗәнәв. Ниднәһә терчн нег өшрсн күүһән нүк малтад ус кечкəд, тенүндән орулчкад маляһар цокад алн гисмн билə. Зуур харһхла яахв.
- Вася, буйн болтха, авад йович?! Көлдчн мөргнәв, — гиһәд уульв. 
- Бата, тиигҗ бичә кел. Би энүнәсн танад одад келчкнәв, танаһас неҗәднь ирәд авх, - гиһәд мөрән көндәв.
- Вася! Теднчн нааран ирдг арһ уга, юуһарн ирх билә, — гиһәд мөрнә җолалас авхар седхләрн ки шүүрəд унв.
- Чи чинән уга күн бийән бичә зова, — гиһәд Василий мөрән арһул хатрулн. Нег мөслсн Бата босад: — Василин! Чи бас нанла әдл күүнә зарц күнлмч. Хамарач хәләҗ намаг хайнач? Чамаг байн күүнә көвүн болхла, сурх биш, өөрдхн уга биләв! Вася, Вася, — гиһәд хәәкрәд тергнә ард хатрад йовна. Гертән одад нег өнжәд, Хар Манҗин ардас школдан одх гиһәд санчксн Батан хойр көлнь улм чаңһрад йовна.
- Не, эн хәрү хорш уга болв. Ода энүг яһҗ хайхв, көшҗ үкх. Җирн, далн дууна һазр кезә күрхв, гиҗ санад Василий мөрдән зогсаһад күләв.
- Не, Богзг чамаг мини тергн деер сууҗ одсиг медхләр, йирин намаг алх. Ода яахн, болснь болг. Тер ишкә дор орад кевт, — гив. Бата инән ууляд, уульн инәһәд нудрмарн нүдән арчал тергнә ярндг деер, ик орс хар ишкәһәр бүркҗ авад даңшад һарв.
Василий ода нам зөрүд күн бичә харһтха гиҗ санад, эврәннь орс селәһәр ордг хаалһас хаҗиһәд талдан хаалһд орҗ анад хойр мөрнәннь шүрүн хатрлар йовад, зөвәр оратад одсн цаг: сөөһәр Муузран һаза зөвәр тедүкн зогсад энд-тендән кү хәләчкәд, ишкәһән секәд, Батаг босхҗ авад герүр орв.
- Менд бәнт! Тана көвүһитн кеерәс олҗ авув. Таньҗант? — гиһәд Бата тал заав...
Бата әрә-әәвл чинәтә чирәнь цәңкиһәд, күзүнь нәрдәд, үснь бавиһәд, барг нохан бәәдл һарад бәәҗ.
- Ю-у, көөрк! Яһна гидгчн энв?! Хәрнь шидрә акад зүүдн орад бәәлә. «Нохан амнд орсн шаһа бүтн һардмн биш» гидгнь эн! — гиһәд өвгн Батаг  теврәд үмсв. Буурл сахлиннь йозурар бүлән нульмсн медмҗ уга турглв. 
Орндан орад кевтчксн Цаһан хадмасн бултад, буру хандад, хувңан адһҗ өмсәд, Батан өмн ирәд хәләчкәд:
- Дәрк-дәрк, әмд күүнәс иим өңг һардв? Теднчн арсичн нүклчкәд шимәд бәәсн болвза?! Үртә-садта улс иигҗ күүнә үр аврлт угаһар зовадв? Я, үр һарһл уга одцхатн! Нооста толһаһан нохад.кемлүлтн! — гиһәд Батан толһа илв. — Теднәс бичә болг! — гиҗ дәкн давтн, зүн талагшан эргв.
Бата хувцан тәәлн йовҗ: — Васильд цә чанҗ өгтн!— гиҗ бергндән келв.
- Уга, би цә күләхшв. Мини эзм бас күләҗәдг болх.
- Би Батаг авч ирхәр ардк садргин белчрин хаалһар ирүв. Нанд нег сеңсн чигә өгтн, — гиҗ Василий тачасн тәмкиннь үлдл һулмт тал хайв.
- Цаһан, эн көвүнд чигә әмтәхнәр хольҗ өг! Вася, көвуһим авч ирсндчн ханҗанав. Ут наста бол! — гиҗ өвгн Василиг үнн седкләрн йөрәв...
- Кемр Богзг ирәд сурсн цагт, намаг авч ирлә гиҗ бичә келтн. Тертн намаг цәкүр, цәкүрәр утлад цандг болһнд хайх. Күүкд күн ут келтә гидг эс билү? Та, Цаһан, үг алдад орквзат, — гиһәд Василий чигә уусн ааһан Цаһанд өгн йовҗ шоглв.
- Я, әрл цааран! Басл хорн келтәч. Батаг эс авч ирсн болхлачн би чамд йосн «ут» келән үзүлх биләв. Авч ирсндчн ханҗанав, хәәмнь, — гиһәд инәв.
- Не, менд бәәтн! Бата, бийән ясҗ ав. Эн күүнтн хəрүлҗ йовсн хөөһән кеер хайчкад һарч ирв. Тадн энүгән саглҗатн. — Бата Василиг дахҗ һарад: 
- Не, чамд йир икәр ханҗанав! Эн ачичн үкн-уктлән мартхн угав, — гиһəд йовулчкад, герт орад, гем һарһсн күн болад һазр хәләһәд зогсв.
- Хөөһинь хайл ута яахм билә! Теднд заргдсн деерән әмән өгхм биш. Кеер хөөһинь хайх биш, кишгтнь һал өгчкәд һархмн билә, — гиҗ Цаһан улм-улм аглв.
Муузра саак кевтəн Ноонин зарц болад бәәһә. Муузран дарук Хар гиһəд Батан деерк ахнь Мөңкəтә хамдан Михайлов Тимошкинд үкр хәрүлҗ йовад, Манцин нутга милицин начальник төрлән дахад «ЧОН» гидг отрядт орад, Манц һатлад орһдулмуд хəəһәд йовҗ одсн кевтән зәцг уга.
Хар, отрядт орад балһс эргәд йова-иовҗ «Өөһин өөрк ө, көөһин өөрк кө» гиһәд, сурһуль уга күн сохрла әдлинь медәд, угатя улсин күүкд шаңһаһар сурһуль сурдгиг үзәд, Батаг шаңһаһар школд орултха гисн цаас Элстәс авад, әәмг талан илгәсн бәәҗ. Тер цааснь сельсоветд ирәд даргдад җил болҗ.
Одахн мана арвнь ах Бадмин Мацг чамаг сурад эн цаас үлдәчкәд йовҗ одла гиҗ, өвгн Батад эвкәһәрн эләд бәәсн цаас һарһад өгв. Тер Харин илгәһәд жил болсн цаасн бәәҗ. Бата тер цаас умшчкад теңгрт һаран күргсн эдл байрлв.
Батад ода намр эрт болхла болх гихәс даву ухан орхш. Зуг тер хоорндан Богзг бийим хәәһәд күрәд ирвзә гиһәд, мөртә кү үзх болһндан бултад бәәдг болв.
Батан хайчкад һарсн хөөднь тер өдрән кеер хонад, чонла харһад, зөвәр икәр һарутҗ. Үргәд тарҗ одсн хөөдинь Богзгад нег йовцсн күн күргҗ өгч. Бата уга...
- Чинән уга элмр нег зуухд орад үксн болх, — гилдәд, чонд бәрүлсн хөөдин зем болн Батан «үксн» цогц хәәлдәд нирглдв. Бата олдхш, күн медхш...
Не, тер шулм хәрәд әрлсн болх! Би йовж меднәв. Кемр гертән бәәхләнь, нурһнаннь арсинь авад гер күртллән йовһар көөһәд авч ирнәв, — гиһәд Богзг күрңгән тохулҗ унад гүүлгәд һарв.
Богзг герәсн зөвәр хол заагрчкад, хаалһасн хаҗиһәд, хатрн тавлад, сала-судлмудар, зуухсар, садргудар орад негл зурм аңнҗ йовх хар шовун мет хойр хар нүдән чирмл уга төгәлңдән харвад негҗәд, арань зуугдад бизһнь көдләд йовна. Чамаг, кишва шулм, әмдәр олсв. Арсичнь авхв. Эцкиннь өврәс болв чигн татҗ авад, эцкинь нег малядад, бийинь һурв малядад, эн хар килһсп цулвурар күзүнәснь оосрлад гер күртлән көлинь һазрт күргл уга хәрхв, — гиһәд санад оркхларн, мөрән дәвәд элкәрнь ораһад авна.
Дорд үзгәс тоос бүргүләд мөртә күн Муузран тал аашна.
- Теңгр цокчкв, цаатн Богзг аашна! — гиҗ Цаһан зәңглв. Бата Муузран орн дор орад кесг киртә цуһлас, хуучн һосн, кемтркә иртә зевтә сүк заагт элкәрн һазр дахад кевтв.
Цаһан үкс босад Батан нааһас сәрсн  түнтг, хуучи девл болсн юмсуд хайчкад, Муузран хуучн шалврт халас тәвсн болад суув.
- Минь ода көгшн эцкиннь өөр шаһа наадад суудг болх, чамаг яһдгҗ! — гиһәд, Богзг араһан зууһад, мөрән шавдад Муузран һаза ирәд буув.
Цаһан өвгн тал эмкәһән зууһад докъя өгв. Богзг саак кевтән маляһан нуһслҗ бәрәд, орҗ ирәд мендләд барун биид суув.
Маштг орн деерән мод зорад суусн өвгн өвдг деерк зорһсан саҗҗ унһаһад:
- Богзг эс минч? Танахн цуг ниидәр менд! Мини му көвүн менд йовну? — гиҗ сурв.
Цаһан, эн юн гиҗ келдгҗ гисмн кевтә, Богзг тал нүднәннь булңгар хәләв.
- Менд, гем уга! — гичкәд Богзг, Бата эс ирснь эн гиҗ санад өвгнә чирə хәләв.
- Көөрк, орсин хөөһәр кеер йовсн бийнь, хая-хая гертән гүуһәд ирлг бпло. Тер бийнь хальмгин хальмг, өр җөөлн болх гиһәд чамаг авч одсна хөөн санамр бәәләвидн. Танахн улм холҗвт. Намраһа нег нөөкн хонгар соляд, кир-хуринь уһалһслч гиһәд одлав, танахн нүүҗ одсн бәәҗт. Үвләһә Бата гемтҗ гисн зәңг соңсгдла, бийнь сән болву? — гиҗ өвгн Богзгт сурвр өгчкәд:
- Цаһан, тәмк бәәхлә нерҗ өг! - гив.
- Минь ода даһман гүвәд танд нерәд өгчкләв. Үвлин найнд мууха һазрин җиртн орҗ нүүсмт? — гиж Цаһан орна өмнәс босш уган кергт, зүүһән нүдлн бәәж, келв.
Богзг хуухлзад, яахан медл уга:
- Даарснас авн бийнь эвго болад сән болла... Ода хәрәд көвуһитн хәрүлчкнәв. Манаг нааран нүүҗ иртл амрад, бийән ясж авг, — гиҗ дүңглзв. Кемр Бата кеер үкҗ одсн болхла, эн келсн үгм нанд хөөнән герч болх. Би хәрүлчкләв, зууран зеткрлә харһҗ гиҗ келхв, гиж санад Богзг һанзан һарһад тәмк нерв.
Бата эднә үг чиңнәд орн дор ам, хамрарн шора хавлад хавтаһад кевтнә.
- Танаһас Батан көлснә бүкл цә авгдад уга. Ода нег цәәһин мөңг ас. Эн үвл нег йосн цә ууһад угав. Шар буслһж ун гиҗ толһам өвдәд  үкҗәнәв, — гиж өвгч Богзгас сурад, шалһин ирәр кесн шар иштә утхан хәврәд, модан цааранднь зорв.
- Ода деерән хавтхдм мөңгн уга. Көвүһәртн илгәчкнәв, — гиһәд Богзг босв.
- Көвүг кергтә цагтнь кеерәһүр авад йовҗ одлус, көлсинь кен санх болһнат? Көлснь һәәвһә, көлснәс үрд тер көвүһән әмд деернь некҗ автн! — гиһәд Цаһан өвгн тал уурлсн бәәдлтәһәр Богзгиг мааҗҗ келв.
«Эн үг зөвәр җаңһрта үг. Бата гертән эс ирснь медгҗәнә»,- гиж санад Богзг адһж һарад, ардан хәләл уга гүүлгәд одв.
Кишва нохан келҗәх үгинь! Эн көвүн кеер үксн болв чигн иигж худл келж билдртхмн болҗана. Ямаран аврлт уга! Нам нүдән чирмхш, чирәнь улахш, — гиһәд өвгнә бизһнь көдләд зорҗасн модан үкүгин өмн хайв.
- Не, ямаран нохаһинь медвт? Тадн эднә хуучнднь күртҗ дегҗхәр нәәлнәт, Цаһан, айта гидгәр келҗ аввут. Шора садрхаһарм орад ханячкн гивв, -гиҗ Бата түнтг түлксн орн дорас бийән саҗад һарч ирв. 
- Эс ханяснчн чини хөв. Чамаг медсн болхла цокҗ алх билә. Ямаран кишва хәләцтә! Я, элкндән эрәс эрул ил юмнд худл келҗәхинь. Иигсн хөөн, эднәсчн өңгәвр уга! Чи оньдин сурһуль сурнав гиһәд гиңшәд йовдг билч. Терчн мел чик тоолвр. Ода шуд тер сурһулиннь ард ор. Юн болна болснь болг. Хама эс хамхрсн өндгмб! Хөвнь медх. Минь одак өздңгин һацанд, дав-деер көндә йовсн деер. Аав, тиим биший? — гиҗ Цаһан эндр йоста цөкрсән медүлҗ келв.
- Мел чик эсв! Эс гиҗ энүг хурлд авч одад гелңгәд өгчкмн. Одактн тедү-эдү хөн һарутв гиһәд, мана күзүн, деер мордчкад үкн-үктлән цуһараһимбидн зархар седх, — гиҗ өвгн Цаһана келснд багтв.
- Уга! Хурлд эднәнтн зурхачнь бәәнә. Намаг одсн дару энд гертән бәәлә: тәмк нерүләд, нурһ-туруһан илүләд, намаг бас җе гитлм зовала. Тиигән би одш угав, — гиҗ Бата толһаһан зәәлв.
Бата намрлҗ хәрү сурһульдан одх болад, ахан дахад, Богзгаһас бултад, зуни дуусң чидлән нел уга хар көдлмш келцв... «Келсн үг — керчсн модн» гиһәд сурһуль эклв гисн зәңг соңсн цаһан буурл өвгн отхн көвүһән көтләд әәмгин школ темцв. 
- Тер бәәсн ик садта хойр давхр чолун гер, ода тана  школ болҗ. Урднь мана зәәсңгин гер билә. Эмбə зәәсң гиһәд ик эркшилтә күн бәәсмн. Эн модд суулһдан дорнь малтсн нүкнднь кеерк хотхрас маднар үклң хар шавр зөөлһҗ асхулдг билә. Тиигхд минь эн мини йовсн тайгла әдл моддуд билә. Ода иим ик сад болҗ. Һазр гиһәд кишгтә юмн:
...Һооһар урһсн саднь 
Һоожурин һолднь саглрна, 
Һол-һолднь Эмбəнь 
Һожурин цоңхднь дүнгəнə!..
гиһәд дуулдг бәәсмн...
Ода танд зөөр болжана. Кезәнә бидн эн зәәсңд аду хәрүлдг цагтан үвлднь өмәрән Манц һатлад Күмин шар хулснд күрч үвлздг биләвидн. Тер цагт иигҗ дуулдг биләвидн:
...Манц һатлад нүүхнь 
Маңһд нойнь дəəсрхнə,
Маңһд нойнь дəəсрхнь
Мана Эмбәнь яһсмб?
Хал хамрин энцүднь 
Хаацан тосхж хорһдлав, 
Хаацан тосхж хорһдн чигн 
Халх-хамран көлдəлəв.
Күм һатлад нүүхнь 
Күртəмҗтə сəн һазрла, 
Күчтə эзн Эмбә, хəəрхн, 
Күрҗңнҗ ирəд уурлна.
Чон чиктə һурвн шарһнь 
Чонсиһəн хəлəҗ цоңнна, 
Чонстан тоомсрта Эмбə, хəəрхн, 
Чонсиһəн яхтха гисмб?..
Эн дууг Җолаһа Манҗ, Шокин Цаһан гидг хойр адуч һарһсн болдг. Тиигәд маниг кесг зарҗ дуулулҗ йовсн зәәсң билә, гиһәд өвгн келврән келә йовж Батаһан дахулад хойр давхр чолун герүр күрәд ирцхәв.
Әдл-әдл хувцта көвүд, күүкд мәәч шивлдәд, көөлдәд, зәрмснь баглрлдад дегтрмүд хәләлдсн, байрта шууглдад нирглдәд бәәцхәнә.
- Багш энд бәәнә! — гиһод баахн шар күүкн эцк көвүн хойриг нег классур дахулад авад ирв.
Хөр шаху көвүд-күүкд семрү, цуг багш талан оньган өгсн сууцхана. Семченко Владимир Михайлович гидг өндр ик ооврта хар багш «Ноолданд муурсн, наснь ирсн улсан сольхар йовнавидн» гидг һадр деернь һурвн пионер улан туг бәрсн йовҗ йовх зургта дегтрәс келвр умшҗ өгчәҗ. Кичгә Муута гидг хальмг гергн багшин умшсиг көвүдт хальмгар орчулҗ өгнә. Багшин умшсн Батад орчуллһн уга медгднә.
Багш келврән умшчкад, көвүдән төвкнүлчкәд, өвгн Бата хойрас:
- Тадн ямаран кергтә йовлат? Муута, орчулҗ өгтн, — гив.
Муута хальмгаһар сурхас урд Бата хавтхдан бел кечксн, эвкәрәрн эләд бәәсн цаасан багшт бәрүлҗ өгәд, ямаран кертәр ирсән орс көләр явшад келв.
Багш мусг гиҗ инәчкәд, энлм эн! Соңсвт? гисмн кевтә көвүд талан хәләчкәд:
- Орс кел хамаһас даслач? — гиҗ багш ик байр кеҗ сурв. 
- Би урднь хурл деер бүрдсн школд сурчаһад, эн көгшн эцкән асрхар орст заргдҗ йовлав. Мана ах чабан Иван гиһәд Сарпуляс ирсн орс билә. Дәкәд Мөңкә бас орсар сән меднә, — гиҗ Бата явшв. 
- Сән, сән! Медгдҗәнә. Иим шамдһа, билгтә көвү ода күртл школд оруллго баячудт заргдулад бәәдв? — гиҗ багш өвгн тал өөрдҗ хөкрлв.
- Одна корова, десять человек, курсак голодный!- гиҗ өвгн сахлан ясв.
- Не, гем уга! Энтн дәкҗ тер байна мал үзхн уга,— гиһәд багш өвгнә даларнь ташв.
- Альков, умшлч! — гиҗ багш одак умшҗасн келврән Батад өгв.
Бата негл цаңһҗасн, адус киитн булгин уснд орулсн мет җилвтәһәр ушнад, эврәннь үгәр цәәлһҗ өгв.
- Не сән, би чамаг талдан класст орулнав. Чамар амдач кеҗ авнав, — гиһәд өвгн Бата хойриг эврәннь хорад дахулҗ ирәд, нер усинь бичәд, — бааньд орулад хувц өгтн! — гиҗ Муутад заквр өгчкәд, багш өвгнлә мендләд: — Хоңх цоктн! — гиҗ часан хәләв.
Муута, өвгн Бата хойриг гертән дахулҗ орад, өвгнд чанҗ өгәд, сурһулин көвүдт ямаран хот, хувц өгдгич тускар келҗ өгв. — Би эн көвүд-күүкдин хувц-хунр һардҗ көдлдв. Я, намаг орсар меднәч, амдач болҗ ас гиһәд эн Әәдрхнәс ирсн багш дуудулла. Ода эн орс кел меддг көвүн ирсн нанд сән болв, — гиҗ Муута Батаһар бахмҗ кев.
- Аавм намаг «ас», «мә» гих үг күмн кевтә орсар келдг дастха гиҗ намаг орст бәәлһлә. Ода тернь нанд хөөнән ик кергтә болв. Мана күн меднә! — гиһәд Бата эцкән теврәд, мендләд, ардаснь һарарн дайлад, өндр чолун герин өөр ик байрта үлдв...
Күрхнь күсл болҗ йовсн школдан ирсн Бата:—Яһҗ сәәнәр кинҗ сурса, — гиһәд санхлань, сөөд нөөрнь күрхш. Асхнднь әмтнәс ора унтад, өрүнднь өрлә босад багшин заасн хамгиг, хагсу элснд ус кесн мет экндән шиңгәһәд, багштан таасгдад бәәв. Тиигәд кинҗ сурад, зунднь ахнран дахад көдлә йовҗ тавдгч класс болзгаснь урд төгсәв.
Амтынь авчксн Бата архлв чигн бәәш уга деерән һарв. Улм цааранднь сурх дурнь күрәд — өдрин киләсн, сөөһин зүүдн болад бәәв.
Ода нааранднь Батан товсн хөв яһҗ нилһхинь эн бүлд медгдл уга бәәв. Зәрмснь: эн селәнә эклц школ чиләснь болх, — бичдг, умшдг болв, нань юн кергтә. Гертән бәәлһәд биисдән нөкд кехмн гилднә. Зәрмснь: әмтнә көвүд дахад бүрүц йовад сург, Бата угаһар чигн торчалавидн гилднә.
- Би хавр, зунднь ирәд көдләд нөкд болнав, үвлднь йовад сурнав, төрүц күүнд саалтг болхн угав, — гиж Бата зүтклдв.
Ашлгч тер хаһлдгнь, экнәс авн эк болад бәәсн Цаһана үг болв, Цаһан келхлә цуһар зөвтнь багтхмн...
-Миниһәр болхнь, Бата намрлад нүд далд йовад, сурһулян суртха, — гиҗ санҗанав. — Телүләд үкҗәх кү яһҗ оньдин архлад бәәхүв. Бидн иигәд бәәсәрн бәй.
Хөөткинь хөөтк теңгр медх. Богзга хө хәрүлҗ, кеер йовад өңгрҗ одсн болхла, кенән зарх биләвидн! — гиҗ Цаһан иигтә утцан ээрн бәәҗ келв:
Бергн Цаһана келсн үгмүд, Батан өмн үзүр уга, өргн зам улан хаалһ татад, бульглсн зуркинь Бумбин орн тал көтләд одсн болж торлзв...
- Э! Би сурһулян чиләхләрн белгин сәәнинь бергндән авч ирнәв! — гиһәд Бата босҗ одад Цаһаниг күзүдв...
- Баһасчн авн баасичн арчлав, бергән зуг бичә март. Зовлңгин захинь медвч, залу бол. Җирһл үзгдх. Му үзсн күн күүнә зовлң меддмн. Орчлңгин зах-зухинь медҗ йовнач. «Орн деерән өссн өвгнәс сурхар, орчлң төгәлсн көвүнәс сур» гидг үлгүр соңслав. Чи ода чигн баһч, геннч. Йовад дасг! Хөвнь медг, — гиҗ Цаһан аав Муузра хойрт соңсхҗ келв.
- Баһасчн авн асрлав гиснтн мел чик. Аакан өңгрсн хавр би йир сән меднәв. Би тиигхт кедүтә бәәсн болхв, — гиҗ Бата маңнаһан бәрәд уха туңһав.
- Тавта биләч. Меднч? — гиҗ Цаһан сурв.
- Медл уга яах билә. Бичкндән үзсн тодлвр мартгддмн биш, — гиҗ өвгн хоолан ясв.
- Хәлдвртә халун гем авч ирсн җил болҗ медгднә. Манахн ишкә герәрн Ноонин өөрк булңд үвлзңдән бәәләвидн. Генткн Муузра гемтәд унҗ одв. Муузран дару мана аак гемтв. Дәкәд Хар гемтв. Даңгин намаг өврлҗ унтдг экм бийәсн намаг зааглад Харин өврт унтулдг болв. Барун иргд һазр деер ясчксн орндан аак кевтлә. Зүн биид өвснә, шарлҗна үүрмг деер хуучн ширдгүд делгсн орн деедан Муузра түңшәд кевтнә. Барана өмн— Хар, Зуңһру, бидн һурвн. Эрүләс аав та хойр биләт. Та гемтә улстан дару-дарунь ус буслһҗ өгдг биләт.
«Муузранкн халун гемәр немс гемтҗ» гиһәд Ноонинхн цуг хотарн манас цеерләд нүүҗ оч. Һал оч авдг гер шидрт уга. — Һалан унтрахмн биш. Һал үнтрхла эн кевтсн улсин әмн унтрх, тер учрар эрк биш һалан хадһл! — гиһәд аав тана ус буслһсн һал деер арһсна бор хаяд бүргүләд бәәдгинь цуг меднәв.
Нег асхн мини эк зовҗ-зовҗ. — Отхн көвүһим өгтн! Өврлҗ унтнав гиҗ сурла. Та аавин чикнд шимлдәд: Аав — ода тооднь йилһл уга гиж сансн бәәдлтә. — Аакиннь өврт орҗ хон! Аакчн отхнан дуудҗана, гиһәд намаг көтләд экдм авч ирв. Би аакиннь өврт орад кевтүв. Аак йир халун, өргнь хавҗңнсн оолад бәәнә. Амнаснь һарсн ур, ааһга халун цәәһәс һарчах ур мет, ирвлзәд бәәнә.
- О, һууҗмулм, күрәд ирвч! Һууҗмулан дарҗанав. Гугури-гууг, гугури-гууг, — гиһәд намаг элкәрн дарад таалад кевтв. Би духуцад унтад очв. Генткн серн гихнь аав намаг аакин өврәс арһул татад авч йовна. Экм гедргән кевтнә: чирәнь хумхлтад, хойр нүднәннь цамхрхань дотаран орҗ. Намаг татхар седсм, аль түлкхәр седсм, зүн һаран нан деер тәвҗ. Намаг татад авхла нуһрҗ унл уга сарсаһад бәәв,.. көшҗ оч...
Мини ах Зуңһру, гелң аакин толһа деер, аавин күрд эргүләд гөвр-гөвр гиһәд ном умшад бәәнә. Та, Цаһан, һалын көвәд һаран намчлад тагчг зогсҗаситн меднәв. Аав намаг Харин өврт орулад чирәһим бүркв. Хар өндәһәд уульх бәәдл һарв. Зүн иргд түңшҗәсн Муузран ә соңсчкад:
- Ә уга бәәтн! Муузрад му болҗана, гиһәд деермбидн өкәһәд улм буңнҗ буркв... Өрүнднь серәд девлән секәд аакиннь орн тал хәләвв. Орнь хоосн... Ааким хуучн ишкәһәр ораһад, хошлңгар бооһад орксн, аав Зуңһру хойр һулмтын өөрәс дамҗлад авад һарч йовна. Та, Цаһан, эднд уульн йовҗ үүд секҗ өгләт. 
Аав ардан эргәд:
- Цаһан, бичә ууляд, урсад йов! Цаадксан хәлә!— гиҗ келв. Та мадниг бийәрн халхлад зогсҗаһад, тедниг һарч одхла, маднд ус буслһҗ өгәд кевтүлчкләт. Би унтсн болад тагчг кевтләв.
Тедниг хәрү ирхләнь:
- Альд оршавт? — гиҗ арһул сурлат.
«Уттын һолын һатлһнд», — гиҗ Зуңһру хәрү өглә. Би тиигхд соңсад, тодлад авчклав. Аакиг оршасна хөөн, та бүкл долан хонгтан «күңшү» тәвнә гиһәд" асхн болһн үүдн хоорнд цог деер хагсу һуйр бүргнүләд үнр һарһчкад: — Ээҗ, хотан эдлтн! — гиҗ һурв дууддг биләт. Бидн танас әәһәд сурдго биләвидн. Тиигәд Цаһаниг дуудсна хөөн аакин «сүмсн» ирҗ тер күңшү үнр соңсад хотан эдлсн болдгҗ, тегәд ардан тачал уга болдмн, —гиҗ хөөннь Зуңһру манд келҗ өглә...
Цасн хәәләд, һол гүүһәд, ноһан урһад, һазр шар цецгүдәр бүркгдв. Эн һолд мана хар герәс нань нег чигн гер уга билә. Зуг асхн болад ирхлә мана ард бәәсн һанц савһр модн деер хар керәс хурҗ шуугдг билә.
Муузра Хар хойриг чинән орхла, бидн хар герән цуцад, неҗәд бүрәсәр йовһар зөөһәд, эрг деер һарч буулавидн. Та, Цаһан, маниг хайчкад нүүҗ одсн улсин үвлзң эргәд арһс түүдг биләт. Аав «Уттын һол» орад гилңгүр малтҗ авад, Оватын Молакадын орсмудт өгәд: һуйр, өдүр, зарм авч ирдг билә. Хар бидн хойр «Чонын-Царнд» одад зурм цутхдг биләвидн. Тер хавр нанд төрүц мартгдхш. «Уттын һатлһнд» одад экиннь яснд оч мөргдг биләв... — гиҗ Бата бичкндән үзснә туск келврән чиләв.
Батан келвр чиңнҗәсн өвгнә тәмк тачасн һанзнь унтрҗ, Цаһана утц ээрҗәсн түүдгнь чилҗ оч. Муузра саак кевтән уха гүүлгҗәх бәәдлтә, унтсн-серүнь медгдхш, дун уга менрҗ.
Бата һурвланнь чирә кедн хәләчкәд: — Не, би мартҗий? Тиим эс билү? — гиҗ Цаһанас сурв.
- Чик, чик, мел чик! Яһсн сәәхн толһав энчн, саак мини чамд келҗ өгдг туульсас сәәхн тууль болв. Тер дер дор чини дегтрмүд дүрдг түңгрц бәәнә, авч ас, — гйһәд Цаһан Батан дегтр дүрдг маралҗн түңгрцгт далвчлдг бүч хадв.
Өвгн, отхн көвүн наадна күн болш уга, гиҗ келхәр седчкәд, күүнә келн күрхнь яахв гиҗ санад: — Тьфу, тьфу, тьфу... көлм унтрад бәәҗ, — гиһәд, һанзан ормдан мартад, орн талан һарв.
- Мана маштг шар хойр көләрн һазр ишкәд йовсм хөөн, альднь болв чигн үкш уга күн энтн! -гиһәд Муузра келн инәһәд барун иргд кевтсн төмр күрз авад һарв. Нөкәдүртнь Бата маралҗн түңгрцгтә дегтрмүдәнс далвчлҗ авад, шалвран һуйдан эвкҗ авад, Элст ордг экнә хаалһар хатрад һарв. Бата, һазран санад, һасан сөңгләд һарсн мөрншң:уруднь хатрад, өөдмднь өрвәд йовна. Хаалһин хаҗуһар үзгдсн хөөдин хошас ус ун гисн бийнь, негдвәрт, адһад, хойрдварт, хошин нохасас әәһәд одхш.
Тиигәд хатра-хатра йовҗ асхн серү дахад, Элст балһсна ар зо көмрәд орад ирв. Элстин ар эрг деер бәәсн хальмгин герт хонад, улан тоосхар сиилүлҗ бәрсн школд нег көвүһәр күргүлв. Школын көвүд, күүкд ик моһлцг мәәч шивлдәд, көләрн цокад көлврүләд, шууглдад бәәцхәнә.
- Ода ямаран багш бәәнә гилч? — гиһәд зөвәр удан зовньҗаһад багшин бәәсн хора сүрҗ авад, үүдинь цокад орад ирв.
Ик чигн тарһн шар гергн дегтр умшҗ сууҗ. Бата махлаһан авад, мендләд, урднь бел кечксн эвкәрәри эләд бәәсн цаасан һарһад, мис мет чемшҗ одад һартнь бәрүләд өгв... Ода ямаран «зәрлг» болна гиһәд Бата зүүнә үзүр деер зогссн мет көвклзәд, багшин чирә хәләһәд дальҗңнад бәәнә.
- Чамаг орулж авдг орм уга! Школын тонь күцлә, — гиһәд цаасинь хәрү өгчкәд, хәрү умшҗасн дегтртән шүлтв.
Батан бәәсн бийнь менрәд, ю келхән медл уга сүрдәд тагчг зогсҗаһад:
- Би баячудт заргдҗ йовлав. Намаг угатя көвүн гиһәд, энд Элстин школд шаңһаһар орулҗ автха гисн цаасн энтн! Би тавдгч класс төгскләв. Сурх болхла суртн, ода чигн келҗ өгнәв, —гиһәд зогсв.
- Ямаран цаасинь чамаг келлһн уга медә бәәнәв. Эрт ухалхмн билә. Ода цуһар угатя улсин көвүд сурчана, — гиҗ, нам Батад дала оньган өгл уга келв.
- Болв, би таниг орулҗ автн гиҗ сурҗанав, — гиһәд үгән чиләһәд уга йовтлнь:
- Мини келсн үг медгдвү? Чамд орм уга гиҗ, орсаһар келвшв. Йов, йов! Хоңх цокх цаг болҗ йовна, болв.
Батан тустан хәләһәд зогсҗасн толһань һудиһәд, дотр бийнь ирвәтрәд олн зүсн ухан орад, ардан үүдән арһул хаачкад, һаза һарад улан герин кирлцә түшәд гелгиһәд зогсв.
Асхлад, Элстәс эн цаас илгәсн энд церглҗәх ахан хәәнә, олна кергәр йовҗ одсн, олдхш. Ахан толһалҗах начальник хама бәәхнь күн медхш.
Тиигәд улан школын үүднәс һарл уга һурв хонад оркв. Одак багш һарч ирәд уурлад көөхләнь: — Орулҗ эс авхлатн, эн школдтн һал өгчкәд йовнав, — гиҗ әәлһнәв гих саната.
Нег өрүн Бата түңгрцгән сүүвдсн улан школын үүднд гейүрәд зогсҗатлнь, атлс болсн хар үсән һурвар гүрәд нурһн деерән шавшулсн, бурһудсн мет хойр хар нүдтә, цусн дусн гисн улан халхта, сәәхн цевр торһн хувцта гиҗгтә хальмг күүкн, школын өөгүр давад йовҗ йовад, хәрү эргәд Бата тал  күрәд ирв.
- Көвүн, би чамаг эн үүднд өцклдүр үзләв! Школдан гем һарһвчи?-гив.
- Уга, би школд орхар ирләв; Орулҗ авчахш. Һурвн хонгт сурҗасм эн. Оватын һолас йовһар гүүҗ ирләв. Эн школын багш авч ирсн цаасим хәләхш, — гиһәд одак багшт үзүлсн цаасан күүкнд һарһад өгв...
- Иим сурһульта сәәхн хальмг күүкн бас бәәдгҗ. Кезәнь иигәд дасчксн болхв, — гиһәд Бата бахтад, байрлад, хар толһаһасн авн, хойр кел күртлнь күүкиг эс медсәр хәләһәд бәәнә.
- Эн цаасар чамаг ик эрт йовулхмн бәәҗ, хәәмнь, яһад оратвч? Тана сельсоветин ахлач күргүлхмн билә.
Терчн нам цаглань өгүлсн бәәдл уга. Тиим улсиг — бюрократ гидмн, —гиһәд Батан цаас авад улан школын толһач багцр орад зөвәр удан бәәҗәһәд һарч ирв.
- Чамд дав-дер бәәх таньдг күн бәәнү? — гиҗ күүкн сурв.
- Энд милицд мини ахм йовхмн, милицин начальник мана төрл залу бәәхмн, — гив.
- Начальникин көдлдг гер тер бәәсн улан хала деевртә модн гер. Тендән одад кел. Тендәсн юмн эс болхла, тер цаһан герур күрәд ир. Бидн чамаг эн школд яһад болвчн орулхвидн. Наар, йовий, — гиһәд дахулад, хот уудг гертәс хот авч өгәд, би бас Баһ Чонса күүкмб. Мини нерн һалахн, не, менд харһий, — гиһәд кергәрн йовҗ одв. .
Яһсн сәәхн седклтә күүкмб! Сурһульта гиһәд иим өвәрц болна. Манахс сурһуль яһад эс олар сурсмб? Делкә цуһар иим болхнь яһна, — гиҗ санад Бата күүкнә ардас кесгтән хәләһәд зогсв. Күүкн йовҗ одсн ормаснь эрвңгин үнр һарсн болад одв.
Бата өмәрән хәләсн улан хала деевртә модн герин кирлцә давшад һарад ирв...
Одта картузта, улан тасмта көк цемгн шалврта, чашкан хаҗудан шавшулсн орс, хальмг семрү баахн-баахн милицнр шард-шард гилдәд орад-һарад йовлдад бәәцхәнә.
Цаадк хораһурнь хойр үүд татад чемшад орад ирхлә дигтә Батан хәәҗ йовсн, өндр нурһта, сәәхн хар начальник, одахн Манц һатлад орһдулмудла көөлдәд: негинь алад, хойринь әмдәр бәрҗ авч ирсн ик байрта бәәҗ.
Бата үүдн хоорнд зөвәр удан эмәһәд зогсҗаһад: «мана күн нег юм кех», — гиҗ санад зөрәд орв.
Атлс болсн эгц хар үсән тал дундаһурнь хаһлад, хойр талагшанднь илад, дошилһәд самлад орксн хар сармта цаһан меңгн гертә чашкиг шилвән дахулҗ дүүҗлсн, барун таша деернь ямана ишкин һуйин чиңгә улан ул гертә «нага» зүүсн, көвәһәрнь бульңһтрад уласн ик зеегтә нүдтә начальник, Муузһна Эрднь протокол хәләсн сууна.
- Уй, Бата, менд! Сурһульдан кезә ирләч? Чамаг цаг түдл уга сурһульд йовултха гисн цаас Хар бидн хойр нутгин ахлачас авч йовуллавидн, — гиҗ таньсн-үзсн болҗ ээлтә дууһар сурв.
- Би тер цааситн авн экнә хаалһар һарад гүүләв. Ирәд һурв хонув. Тер улан школын толһач гергн орулҗ авхш. Көвүдин тонь күцҗ одла, гиһәд нам эн цаасим хәләҗ күүндхш, — гиһәд Бата саак цаасан һарһад өгв.
- Таньнав, таньнав. Тарһн шар гергний? — гиҗ инәһәд. — Гем уга! Орулҗ авх. Эндр ирснчн сән болв.
Хавтха булһар түцгрцгәсн деер захнь барлата цаас шуулҗ авад, мусг-мусг гиһәд инән бәәҗ бичәд:
- Мә, намаг өгв ги, ичл уга өг, — гиһәд нег шар арслң хавтхасн тач авад цаастаһинь хамднь Батад өгв.
Бата ханҗанав гиһәд, гүүхәрн һарв.
- Маңһдур үдлә ирҗ нег зәңгән өг, — гиҗ Эрднь Батан ардас терзәр хәәкрв.
Бата гүүһә йовҗ цаасан хәләһәд йовна. «Улан школын толһач үр Голубятниковой Т. Д.» гиҗ бичәтә. Ода намаг яһнач, гиҗ туңшҗәһәд улан школын үүдинь татад багшур орад ирв. Саак ормдан, саак кевәрн махлаһан авад зогсв.
- Көвүн, ю хәәһәд өдр болһн йовад бәәнч? Чамаг орулдг орм ута гиҗ би чамд орс келәр келлүс, — гиһәд, түүдглзәд һарх бәәдл һарв. Бата, дөрвлҗн цаһан цаасиг барун һартнь сөгдҗ бәрүләд, саак шуһудан ирәд менрәд зогсв. Тарһн шар гергн Бата тал гилс хәләчкәд, цаасиг секәд умшв. Нурһлад гилтә гүүлгәд умшҗ йовад, толһаһан гекәд, инәмсәд, баһрсн бәәдл һарад, нүдн деерән унсн үс альхарн хавлҗ илв. Бата багшин дур үзчкәд, байрлад, пиш хаһрад инән алдад, эмкәһән зууһад, нүдән дару-дарунь чирмәд зогсад бәәнә.
- Көвүн чини нернчн кемб? — гив.
- Бата!
- А-а, Батый болжана! Эн начальник чини юмб?— гиҗ сурв.
- Мини ахм! — гиҗ Бата дүнглзв.
- Сима, учкомиг дуудчк, — гиҗ багш тетрадьмуд теврәд орҗ йовсн заарг чирәтә хо цаһан күүкнд келәд, начальникин бичсн бичкн цаас докн умшад, толһаһан нәәхләд инәмсгләд суув.
Удсн уга учком, бод гисн хо наһан, шар улань ниилсн чирәтә көвүн хурдлад орад ирв.
- Бадма! Эн көвүнд хувц өгүләд, бааньд орул. Баанин хөөн нааран дахулад авад ир, — гиҗ закв. Учком Лакан Бадм Батаг дахулад завхозур күргв.
- Э-э, һәәвһә хөвтә көвүн бәәж. Эндр шин хувцд авлав, дигтә харһж ирвч, — гиһәд завхоз ик шар авдр уудлад, - бәрҗə, дотр өмсдг киилг шалвр хойр, деер өмсдг цемгн киилг шалвр хойр, нег пар башмг, зузан өөмсд, нег күлт, нег махла, — гиһәд тоолж бичәд Бата теврүлв.
Бата шин хувцдан теврәд бааньд бийән уһахар һарв. Теврж йовсн хувцдаснь таанград сәәхн үнр һарад, бааньд күрл уга өмсчк дурнь күрәд адһад йовна...
Тиигәд Бата советин, улан тоосх школд шаңһаһар орад, седклән төвкнүләд, күслән күцәд, күчр гидгәр үнн седклән тәвҗ кинәд сурв.
Хальмг, орс, маңһд, шин җирһл, шин таньлмуд, иньгүд дала болв.
Саак хурл деер һардг школын көвүдлә одл нег-негән дөөглх, ноолдх юмн уга. Цуг ниицңгү, таарта. Олн-олн йньгүдәс ончлсн негнь: Үлдчнә байнд заргдж йовад ирсн Коля (Кольчи) гидг көвүн болв. Хамут хамутан таньна гишңгәр Бата Коля хойр ам авлцсн иньгүд болв. Хоюрн нег партд сууна, нег ааһта-шаңһта, хамдан эсвән кенә. Тиигәд ик шунмһаһар хоюрн дасад сән темдгтәһәр школан төгскв. Тиигхд эн улан школыг «Юрковой нертә ШКМ» гиҗ нерәддг билә.
Хальмг таңһчин эрдм герлин нарком эн ШКМ сәәнәр төгсгсн улсас йилһәд зурһан сара медрл өөдлтин курст орулад, Шарту балһсн тал өөдән сурһульд орулад, тер йовулх болсн улсин тоод Бата Коля хоюрн бичгдв.
Ач иктә Советин йосна нилчәр, аврлт уга баячудын тавг дорас мөлтрсн Бата Коля хойр урднь Элст үзхнь, күцл болҗасн, ода Элстдән һурвн җил сурад нәәмдгч класс төгсәд, зурһан сара шишлң курс чиләһәд, комсомолд орад, Шарту балһснд одҗ өөдән сурһульд орхмн гихлә: мөч болһнднь «җивр» урһад, бульглсн зүркднь байрар буслад, арһта болхла, өдрин бииднь нисәд одх саната. Эн байр-бахмҗан эк-эцктән, элгн-садндан күргҗ келхәр телүләд бәәцхәнә.
Нәәмдгч бөлг
БӨКСН ЗУЛЫН БӘӘРНД
Халулдг нарна күчнь улм-улмар номһрад, серүн салькн зәңгән өгл уга генткәр үләдг болв. Шуугад җирглддг шовудын әнь соңсгддган уурад ирв. Шалван шавшулад, көкрҗ уняртад көллә оралддг ноһан шарлад, шимин цорһ болдг шилвснь шарлҗн болҗ хумхарзд, сөөднь зекүрдг болад бәәв.
Элстин дорд бийдк боодгин ар әмн хойр ташу бүркәд ик гидг намрин яарм хурҗ.
Әәмг, нутг, селәд болһнас тууҗ ирсн: үкрмүд, мөрд, хөд, темәдин хулдвр, сольлцан, эд-таврин гүүлгән, шууглдан, гармуль татлһн, бичкн көвүд-күүкд суулһад дуһрдг карусель, чансн мах, цә хулддг улс чигн шууглдад нир-нир гиһәд бәәнә.
Бата Кольчи хойр эн яармин улс һәәхәд йовҗ-йовҗ дуһрулд сууһад эргҗ авад, нарн цецгән яс кемләд йовад йовцхана.
Нег үүлн өңгтә көк бор, үрә мер унсн томһ сахлта элән сүл күмсгтә, зер цоохр киилгтә чилм хар залу кесг улс заагур:
- Хәләтн! Дурлгн, кенд кергтә! Хулдҗ авсн күн аштнь нанд ханх, мини нер санх! — гиһәд мөрнәннь нимгн цәвәрнь ескәһәрн хатхҗ һоҗһнад, һуярнь ташмгар шавдад аминь изләд йовна.
Бор мөрн сүүлән шарвадад гүүҗ йовад, хойр ар келәрн өскәлдәд, өскәлдәд шуукрад хооран цухрхларн Бата Кольчи хойриг дәврчкн гив. Эн хойр хәәкрлдәд хаҗугшан гүүлдхләнь, Батаг һооҗурин школд дөрвдгч-тавдгч класст сурдг цагт завхоз бәәсн келмрч киитн хар нүдтә, теглг нурһта, элән сүл сахлта залу — Темәнг гидг күн таш-ваш харһв.
- Циигнә мөрнд дәврүлн гивт. Эдн мер хулдн гихләрн, арднь бурш кечкдмн, эс гиҗ бичкн шил әрк өгчкдмн. Тер цагт ямаран зүүлг мернә бийнь һаньдглад йовдмн — теднә негинь кесн бәәдлтә.
- Бата, менд! Чи зәңг уга чивәд яһлач? Бидн нам чамаг геечкләвидн. Манахс цуг менд. Колхоз, коммун болхмҗ гилдәд нирглдәд бәәцхәнә. Саак чини заргддг эздүдин чинәнь алдрад, хорнь буслад ирсн бәәдлтә... Чамаг геечксн улс боллдад ду тасрцхав, — гиһәд хойр кевүнэ һаринь атхад: — Әвр залу болад бәәҗч! — гиһәд Батаг оньһҗ хәләһәд инәв.
- Удл уга намаг төрүц геехт! Энд хавр, зунднь көдләд, үвлднь даса бәәҗ Элстин улан школ болн зурһан сара медрл өөдлүлгч курст орад төгскв. Удл уга маниг өөдән сурһульд — Шарту балһс орулад, йовулҗана. Теднә тоод эн көвүн бидн хойр йовҗанавидн. Эн Үлдчнә байна үкрин сүл атхҗ йовсн күн. Таньлдтн! — гиҗ үр талан хәләв.
- Не, таньл болый! — гиһәд Темәнг көвүнә һарас атхад сегсрв.
- Боран Кольчи гидг күмб, — гиҗ нерән келәд Темәнгиг хәләцәрн шинҗлв.
- Не, сән, йир сән! Икәр байрлҗанав. Мәәлә-мәәлә йовҗ мал болдг, ууля-ууля йовҗ күн болна гидг эн. Арһта болхла сурһуль сурхмн. Сурһуляс ах зөөр уга. Сундлн бәрн — гертнь, сурһн бәрн — өөнднь гидг эс билү? Өөнднь күргәд, өөдләд сурхмн, — гиҗ бийнь өөдләд йовад одшң толһаһан өөдән кеһәд саналдв.
- Не, шинәс ямаран соньн-сормн зәңг бәәнә? Оватын һолд школ секгдлү? — гиҗ Бата сурв.
- Манахна хурл хаахмҗ гисн зәңг ниднәс нааран җирс-җирс гиһәд һара билә. Ода һурв-дөрв хонад тер хурл деер ик гидг хург болн гиҗәнә. Хурлыг хааһад, гелңгүд, манҗмудынь сулдхад хәрүлхмҗ. Хурлын ормд ик мал өсклһнә совхоз бүрдәһәд, дәкәд нег школ бәрхәр бәәдгҗ.
- Йир сән болҗ! — гиҗ Бата байрлҗ инәв.
- Деерәс нутгин сәәдүд ирхмҗ. Пиитрәс шаҗн лам ирҗ хурлан харсхмҗ гилдәд, гелңгүд, бурх иткдг улс өдр сө уга шууглдад бәәцхәнә. Ик гидг марһата төр һарх бәәдлтә. Чи, Бата, хол һазрт йовхар бәәх күн, хәрәд ардксларн мендләд, манахнар орад, тер хургт одад, ик ямта улс ю күүнддгинь чиңнәд йовхнчн! Сән күн үзсн-соңссан келдмн, му күн идсн-уусан келдмн. Хөөннь нег цагт чиңнх улсин чикнә хуҗр хаңһаҗ келҗ йовхч. Йовх болхла мини тергн деер сууһад йов. Би үд күртл яарм эргҗ йовад хәрнәв, — гиһәд шарлҗна аң хуһлҗ авад шүдән шигшлв.
Темәнг Батаг Һоожурин школд сурҗ йовхд завхоз көдлдг билә. Тер бийнь школын көвүдт ик гидг сурһмҗ өгдг бәәсмн: бийән яһҗ бәрх, кү яһҗ күндлхин тускар, сурһулин ард орхин тускар оньдин келдг билә. Цаһан мөңгн шаальгар мөрә тәвәд, урлдулад, ноолдулад, чиирг, шамдһа дасхад, ни, таарта бәәлһ заадгиг Бата санад оркв.
Темәнгиг отг, әәмг биш, бүкл таңһч меддг бәәсмн, Нертә келмрч, гүн ухата күн гиһәд ик хург болсн цагт Әәдрхнүр, Элстүр дуудулҗ авад үг келүлдг бәәсмн.
«Ода эн Темәнгин өгчәх селвг нег уга селвг биш. Хәрәд цаһан буурл ааварн хаалһан йөрәлһәд, Цаһан, Муузра ахтала мендләд, тер хурл хаах ик хургин күүндә соңсад ирхлә, йир сән», — гиҗ ухалад:
- Кольчи, манахн тал йовад йирий! Манахна һазр үзхнч, хурл хәләхч. Би чамд цуһараһинь үзүлнәв, гиҗ Бата Кольчин ээмәс авад сегсрв.
Бата Кольчи хойр үдин хөөн Элстин ардк мөрд урлдадг халцха деер Темәнгиг күләх болв. Темәнг эдниг яармин халцха деерк хот уудг герт дахулҗ одад, хот авч өгәд кергәрн йовҗ одв.
Бата аавдан белг гиж нег хальмг цә, нег зать, Цаһанд гиҗ нег ик альчур хулдҗ авад, боодг школан темцәд гүүлдәд хәрцхәв.
Хойр көвүн күләлһсн уга. Хойр шарһ мөр татсн көгтә линейк тергтә Темәнг гүүлгәд күрәд ирв. Һурвулн сууҗ авад мөрнә хатрлар хооран хәләһәд делсәд һарв Темэнг эн хойр көвүнд кесг соңсгдад уга, акад-акад сенр шог келәд, сергәһә йовҗ Һоожурин һолар хо-бүрүл дахад орад ирв.
- Тер бәәсн хойр давхр чолун гер мини сурһуль сурж йовсн школ. Өөрнь күриҗәснь саднь. Тер узгдҗәсн хойр цаһан бумблан ца хурл бәәнә, — гиһәд Бата үзсн хамган тодлад, өөрк үүртән келәд бардмнад йовна.
- Та хойр, манад одад хонад гиич болад, нәәрләд маңһдур өрүн йовтн, гиһәд Темәнг эн хойр гиичән дахулад орҗ ирәд: эн хойр көвүн ном сурхар хол һазрт йовҗах улс! Боорцг кетн, цә чантн,—гиж гергн күүкн хойртан заачкад — хур татад, хальмг ут дуд дуулҗ өгәд, моңһлар бичгдсн «әәлтхлин бичг» умшҗ өгәд, сән гидгәр сергәҗ хонулв.
Маңһдуртнь Бата үр көвүһән дахулад, хурл үзүлхәр һарад йовцхав.
Эн хойр эргә йовҗ, йосн ик сүмәрнь орад ирцхәв. Мөргүлин өдр биш бәәж. Гелңгүд, манҗмуд уга. 
Негл медәтә гелң-гевкү бәәҗ. Бата махлаһан авад энд-тендән хәләһәд дун уга зогсҗаһад:
- Бидн сурһуль сурдг көвүдвидн, эн сүмитн хәләҗ болхий? — гиҗ сурв.
- Болх, болх. Эс медсән суртн, — гиһәд гелң ээм деегүрн оркмҗан татад көвүд тал өөрдв.
Сүмин үүднә дотад тотх деер ик гидг хавхнт зурҗ. Хавхнт деер төгрг юмн зурата, тал дунднь бичкн төгрг хойр әңгләтә нег бийнь хар, нег бийнь цаһан. Хар әңгин ца шулмст чирүләд зовҗ йовх улс дала зурата. Цаһан әңгин ца аль сансарн җирһҗәх улс зурата. Теднә деер нег ик һаха, һаха деер һотьвксн моһа, моһа деер така зурата. Кольчи эн зург үзчкәд:
- Эн юн гидг юмб? — гиҗ хавхнт деер зурсн тегрг юм сурв.
- Энтн һазр. һазр хавхнтнн иурһн деер бәәдмн. Эн хойр әңглчксн бичкн төгргнь — там таралң хойр. Харнь — там, цаһань — таралң. Эн йовх насндан кү даҗрад, күч эвдәд, әмтә юм алад, бурхнд шүтл уга йовсн улс, үксн цагтан хөөт төрлдән хар тамд унҗ зовлң эдлдмн. Эн йовх насндан үнн цаһан санаһарн, әмтә юм алл уга, бурхнд шүтәд йовсн улс, үксн цагтан — хөөт төрлдән таралңд одҗ — аль сансарн бәәтхә, тер улсла әдл җирһхмн болҗана, — гиҗ хоолан ясв.
Бата Кольчин сүвәһәс чимкчкәд:
- Эн һаха, моһа, така һурвн энүнд юн болжахмб?— гиҗ сурв.
- Энтн һурвн му заятнр: һахань — муңхгин зүүл, моһань — ур килң догшрлһнь зүүл, такань — үлү үздг тачалын зүүл. Мана бурхн багшин гегәнә номд: шар цоохр һахан шальр, цаһан моһан зүрк, такан улан зала һурвиг идхмн биш гиҗ бәәнә. Тегәд эн һурвн му заятнрин дүр зурсн болдг. Эн һурвнас бишңкнь, хойр чикнәг давад орсн хөөн, цуг хот гиҗ бурхн багш зәрлг болҗ, — гиҗ гелң цәәлһврән чиләв.
Хойр көвүн ханад, эргәд, ик өврмҗ кеһәд, мендлҗ һарад, Муузранд одад нәәрлдәд, баһчудла таньлдад нөкәдүртнь болх хург күләлдәд, бахан хантл бииллдәд, дууллдад хонцхав.
- Залус, нөкәдүр хурл хаахин тускар ик гидг олна хург болхмн. Деерәс ик ямтнр, нутгин ахлачнр ирхмн. Бидн, селәнә коммунистнр, комсомольцнр, бурх эс иткдг улс цуһар ирхвидн. Бидн деерәс ирсн улсин шиидврт багтх йоставидмн. Ода манд хурл керг уга болҗ йовна. Хааһад, уга кехмн! Тенүнәнтн ормд «коммун» гидг юм бүрдәхмн гинә. Цуһар күн дутл уга ирцхәтн,—гиһәд партийн ячейкин сегләтр, әәмгин ахлачин дарук, нег баахн көвүн һурвн зарлад хотн болһнд хург кеһәд кинәд йовцхана.
Сөөнь өрәлин алднд:
- Соңстн, цуһар соңстн! Нөкәдүр деерәс дала ямтнр, коммунистнр ирҗ мана хурл хаахар бәәдгҗ.
- Аадм эк заяснас нааран, аавнр, ээҗнр, өвкнр мөргҗ шүтҗ йовсн хурл хаана гидг юмб? Кишг тасрна гидг эн! Ода мана хурлд 60 гелң, 53 гецлмүд, 100 манҗнр бәәнә. Теднә экнр, эцкнр, төрл-төрснь — цуһар ирцхәтн. Арһта болхла олар иртхә гиҗ шаҗна халхар Пиитрәс ирсн элч келв. Цуһар ирҗ нег дууһар бурушаҗ келцхәтн! Ээҗ-аавнрин зөөр. Эргүл-мөргүл кеҗәсн хурл хааҗ уга кех болхла эн йоснтн манд керг уга! — гиһәд нег гелң, хойр тарһн залус хот эргәд, гер болһнд орад зар тәвәд довтлад йовцхана.
«Акад юмб? Хурл уга яһҗ бәәхмн болхв? Хәәрн хурл, хәәрн сүм, өргәс, тер дала болсн бурхд, шүтәд яахмн болхв? Энүнә тускар гелңгүд нуувчин хург кеҗәдгҗ», — болад, шивр-шивр гилдәд, ниргәд бәәцхәнә.
Бата үр кевүтәһән хоюрн нөкәдүртнь әмтнәс эрт босад, почтин тергн деер сууһад хурл орв. Әмтн хурҗ ирхәс урд, эн хойр эргәд дала юм үзҗ һәәхв.
Батан үр Кольчи иим ик хурл үзәд уга бәәҗ. Арвн-хөрн күн әрә гиҗ эргүлдг күрд, зергин өргә, «Ухр маань», «Мөрн ки» гидг, гелңгүд әмт меклдг юмсуд шин үзв.
* * *
Тергтә, мөртә, темәтә, цар тергтә, йовһн улс үзг болһнас шорһлҗн мет цувад-цувад хурлын өөр ирәд буулдад бәәцхәнә.
Һал үдин алднд, һурвн мөрнд татсн тачанк өмн зо деерәс шүрүн хатрларн орад аашна Өөрнь хойр мөртә күн босн ишкләд орксн, эмәл деерән өсрҗ бууһад йов-цхана. Хойраннь нурһн деернь неҗәд шовһр юмсуд нарнд гилс-далс гиһәд йовна.
Тачанк деер суусн һурвн күүнә хойрнь соломар гүрсн шархлтад бәәсн тиирцгстә улс. Тачанк йовсн кевтән күрә дундаһур орад сүмин һаза одад зогсв.
- Көлгтә күрә дундаһур йовад йовх, килнцәс әәдго ямаран ном-бурхта улс болхв эдн!.. — гилдәд гелңгүд терз үүдәрн шаһалдад, шивр-шивр гилдәд бәәцхәнә.
Сельсоветәс, хотдудас ирсн улс сельсоветин ахлач партячейкин сегләтр хойр толһачта багтан тосҗ ирәд, ирсн улсла мендлдәд, тачанк аарглад зогсцхав.
Эндәснь, зүн күрә талас ах багш, хурлын ахлач, гевкү толһачта гелцгүд улан-улан ут лавшкудан өмссн, мөргүлин йосар ээм деегүрн оошк, торһн оркмҗсан, алс хайҗ сәрвкүлсн ирсн улсла мендлдәд бас нег баг болад, зогсцхав.
Тачанкта ирсн улс бууцхаҗ. Көк цемгн костюминнь зүн өрч деерән улан торһна кнзәр хадсн, теглг нурһта хар улан залу, хая хоолан ясад, үсән шюд барун таша деерән дүүҗләтә «нагана» гүрмр торһн бүчин цацгар наадад, наар цаар кааклзад йовад бәәнә. ГПУ-н элч гиҗ зеегтә нүдтә, зегдәсн маштг шар орс, хар улан залуһас хол заагрл уга тәмк татад, эс медсн болад чемшәд бәәнә. Солом тиирцгтә улс сүм эргәд, юм һәәхәд, буүр хәләҗ йовх улс болх бәәдлтә йовҗ одцхав.
- Не, залус! Әмтн цуглрчксн бәәдлтә, хурган хама эклхмб? — гиҗ мишгтә һуйр болсн махн толһата хар гелң бермссн бәәдлтәһәр сурв.
- Пиитрәс ирсн шаҗн лам-зергин элчнг күләхугов, — гиҗ ах багш гелң келв.
- Ирчклә, сүм дотр бәәнә! — гиҗ баахн хо цаһан гелң оркмҗиннь үзүр дор һаран намчлҗ зәңглв.
- Не, тиигхлә тадн өөрән бәәҗәтн, — гиһәд йовдңнҗасн залу тачанкин коозл деер бәәсн картузан өмсҗ авад, сүмәр орв. Сельсоветин ахлач партячейкин сегләтр хойр дахлдв. Ах багш ахта бас орцхав.
Сүм дотрас саңгин идәнә, күҗин үнр каңкнад хамрар орҗ таангрв. Деед бииднь алтар хордасн олн зүсн шүтәд гилв-далв гилднә. Герин эрсәс авн ора күртлнь олн зүсн әңгәр зурсн кенчр, цаасн бурхд биилүлһтә. Тедниг кеерүлсн оштв торһн, ламбг чимгүд шавшллна. Тал дунднь тәклин ширә деер цаһан тәрәнә, хар тәрәвә, тутрһин буудяс цаһан мөңгн цөгцст келгәтә. Цөгцс болһнд цаасар кесн «гешүнь», «бадм цецгәс» хатхата. Зул өргәтә, делсәд бәәнә, бөкн гиҗәх бәәдлтә урң-урң гиһәд бәәнә. Зулын герлд тал дунднь бурхн багшин гегән залата. Тенүгән эргүләд: олн толһата, зурһан мотрта (һарта), моһаһар зәңгә кеһәд, күүнә толһасар эрк кеһәд, күзүндән өлгсн шулмс, күн-мусмуд өвдг доран дарсн Мах-һал гидг бурхн, келән оочарн балдалһсн, шүдән ирзәлһсн, далһа өвртә хар царин толһа, «Мәәдр», «Намср», «Очр маань» гиһәд дала әәмшгтә бурхд залата бәәнә.
Кезәнәһә баячуд, зәәсңгүд эңкрлҗ ундг мөрән эс гиҗ маласнь бод геедрсн цагт харлсн күүһән «авлав» гиҗ эс келҗ өгхләнь, алсн хар царин цуста арс делгчкәд, харлҗах күүһән нүцклчкәд һуйднь шалвринь эвкәд, көл нүцкәр цуста арсн деегүр йовулад эн бәәсн әәмшгтә бурхдт мөргүлҗ авдг бәәсмн. Хар гөрлә харһсн күн, хар царин цуста арсн деегүр йовад, эн бурхдас сүрдәд, хальтрад унхлань, харлсн күүһән гемнҗ цааҗла харһулдг бәәҗ.
Кемр хар гөрлә харһсн күн сүрдҗ, хальтрҗ унл уга мөргәд, зулынь үләһәд унтрачкад һархла, «цевр» гиҗ гемән эрдг бәәсмн. Эндр мел тер кевтән, әәмшгтә бурхдан залад, зулан өргәд, йоста гидг сүртәһәр ахулҗ.
Пиитрәс ирсн шаҗна элч, Наснкин Арвг гидг хар шеемг костюмта, зүн һариннь нер уга хурһнд көвчг нүдтә алтн билцгтә. Алтар хордасн нәрхн шүлзәһинь унҗулсн ик цаһан мөңгн час дотр җиләтгиннь бичкн даһмд дүрсн. Алг хар нүднь аврлт уга киитн, гүүдгләд бәәнә. Гилвңдг хар сатья башмган шухтнулад нар-цар йовдңнҗаҗ. Орҗ ирсн улст икәр бизһнь көдлҗәх бәәдлтә— арань зуугдад, барун оочнь дару-дарунь татгдсн үзгднә.
Һазаһас орҗ ирсн нутгин ахлач Арвгар нам керг кеҗәх бәәдл уга.
- Совхозин көдлмшчнрт айта гидг клуб болхмн. Тер шулмс, хар цар бәәсн ширәһәр хоралад, цань сцен кеһәд, көшг кехд һәәвһә өндр эрстә гер бәәҗ. Элстд бәәсн болхнь яһна!.. — гиһәд сүвәһән түшәд, нагананнь гүрмр торһн бүчин цацгар наадад йовдңнад бәәнә.
- Залус, болһатн! Энтн мөргүлин гер. Манцин кецин ахлачв гинәт, махлата малын бәәдл һарад яһҗахмт! Мөргүлин герт махлаһан авад күүнддмн. Та йосна күнт. Мана Пиитрин сүмд Ленинә бийнь махлаһан авчкад зерглә күүнддг бәәҗ. Миниһәр болхнь, энтн ик эргү йовдл, — гиҗ Арвг гелң ки давхцҗ үгән чиләв.
«Би» гиҗ йовсн эркшилтә нутгин ахлачд, эн гелңгин келсн үг модьрун болҗ медгдәд, һал деер ус кесн мет һаньдглад:
- Хәләһич эн хоҗһр нохаг, нан тал һаран суңһх саната! — гиһәд барун ташаһан шүүрв. Ахлачин өөрк шар залу барун һариннь баһлцгас авад чикнднь шимлдв...
- Залус, айдтн! Яһҗаснтн энв. Хоюрн йосна улст, йосар, эвәр күүндхмн. һаза дала әмтн бәәнә. Хург деер күүндхмн, — гиҗ хурлын ахлач ах багш хойр эвлв.
- Олар күүндхгов, олар. Ямаран олн үг бәәх билә.
Һарч хурган эклхмн, — гиҗ сельсоветин ахлач, улан хамрта, өндр нурһта хо цаһан залу үүдн талагшан цуһараһинь дуудсн бәәдлтә һарв.
Күрә дунд, шүтә гегәлүлдг ик халцха деер зөвәр ик олн улс хурҗ. Тал дунднь хойр стол зерглүләд тәвҗ, хоюрн улан кенчрәр бүркәтә. Барун биидк стол һатц нутгин ахлач сууна. Хаҗуднь сельсоветин ахлач, сегләтртәһән, партячейкин сегләтр, хотн болһна арвни ахлачнр сууцхана. Зүн биидк стол һатц тедн тал хәләһәд, Пиитрәс ирсн шаҗна элч. Чөөрән хурлас ирсн элч, хурлын ахлач, ах багш ахта сууцхана. Теднә ард-бийәр: «марлакн», «шарнут», «харнут», «һончкуд», «хазгуд», «хадрһс» арвн-арвнар сундлдад сууцхана.
Барун стол деер суусн улс хоор-хоорндан шимлдәд хухр-хухр гилдҗәһәд, ахлачиг дахҗ ирсн, соломар гүрсн тиирцгтә улсин негнд бичкн дервлҗн цаас өгв.
Һонҗисн, нооста чирәтә, өндр шар залу тиирцгән авад стол деер бүркәд тәвчкәд эклв:
- Залус! Эндр болҗах ик хургиг хар шар хойр ниилдәд нүүрцәд хурҗах хург гилһтә, төрән эклв гиҗ зарлҗанав.—Барун хаҗуңкн цуһар хухр-хухр гилдв, гелңгүд, баячуд нег-негән хәләлдәд тагчг болцхав.
- Эн хургт күүндгдх төр-хурл хаахин туск негл төр. Эн төрәр үг келхтә гиҗ Манцин кецин ахлач Чиләнә Манҗ гидг күүнд үг өгчәнәв, — гив. Барун хаҗуңкн дәкәд шивр-шивр гилдәд ормалдад одцхав.
Нутгин ахлач үсән альхдҗ иләд, хоолан ясад, зүн һаран сүвәдән тулад, энд-тендән хәләчкәд эклв: — Аавнр болн ээҗнр, ахнр болн дүүнр, олн үүрмүд! Эркшилтә эзн цаһан хааг ирс-тирс кеһәд ширәһәснь буулһҗ көөһәд, угатя, ялч көдлмшч улс, эн Советин йос авсмн. Эднд тер йосан һартан авхднь Ленин гидг күн һардҗ, сурһҗ сүв-селвгән өгч йовҗ. Ленин бийнь йоста коммунист күн бәәсмн. Тер учрар эн йосиг — коммуна йосн гиҗ нерәддмн. Түрүләд артель болад, дәкәд колхоз болад, дәкәд совхоз болад, тенүнәс йоста коммун болхмн…
Амрарнь келхд, тер «Коммунан» күццднь кеһәд: чини мини угаһар, эврә күүнә угаһар, нег ааһта, нег шанһта бәәхд. Эн шаҗн, хурл, мөргүл гиһәд олн-әмт мекләд, теднә көлсәр хара зөңдән һольр-һольр гилдәд бәәдг гелңгүд дала. Тиим улсиг паразит гидмн. Ода иим улсас гетлх цаг ирв. Тер цаатн бәәсн: сүм, хурл, зергин өргә, һанҗур-данҗур гидгитн — цугтнь уга кехмн!
Эднә ормд тана угатя улсин көвүд-күүкд сурһуль сурх школ кехмн. Бийән эмнүлдг больниц бәрхмн. Бийән уһадг баань бәрхмн. Эн хурлытн хааһад, совхоз болхла дала көдлмшчнр ирхмн. Көдлмшин хөөн бийән уһаҗах баань хамгин түрүнд кехмн. Тер заминд бәәсн зууһад суулһ ордг хәәсн сән зоклцхмн... Пиитрт сүм, хурл бәәнә гидгтн, худл! Теднитн 1917 җил хүвсхл болад цугинь уга кечклә. Ода эн хурлытн харсхар Пиитрәс ирсн Арвг гелңтн эн сууна. Хәләтн, хуврг күүнә бәәдлтәй? Хоҗһр толһаһас нань юмн уга. Харин хувцта, алтн билцгтә... Тенд Пиитрт гелң күүншң майгта баавһата болх! — гив.
Гелңгүд нег-негн талан хәләлдәд, дораһур чимклдәд, эмкәһән зуулдв. Харчудын зәрмснь һош-һош гиһәд инәлдв. Хуучрад бәәсн хар лааңк хувцн деерән нәрхн улан оркмҗ далвчлсн, эрк эргүлҗәсн марлакн арвна эмгн:
- Ю, әәҗәнәв, цаадкинь келҗәсинь соңсҗант? Цагар һарсн шулм гидгтн эн болвза, — гиҗ өөрк улстан келн, эркнәннь бумбас әдс авб.
- Шулм болл уга нань юн болһнат! Йосна күмб гиһәд ямана сүл болад һодң-һодң гиҗәнә. Мана Арвгла шалынҗ үкн гиҗәнә! — гиҗ өрәсн нүдтә, ирзһр шүдтә, өрчәрн дотаран орсн өндр нурһта, күзүндән шар торһн зәңгәтә, өвгн зөвәр чаңһур келҗ өндлзв. Теднә ард бин-әр сундлдад суусн улс: нег-негән хәләлдәд, хүвсхлдәд, чонын үнр соңссн үкрмүд кевтә ормалдв... Арвг гелң цог ишксн ноха мет агдһлзад, араһан зууһад босхар седв.
Хаҗлднь бәәсн ах багш хурлын ахлач хойр хормаһаснь дарад хәрү суулһв.
- Не, залус! Эндр эн хургтан цуг босж нег дууһар хурл хаахмн гиҗ келцхәтн. Танд әәх, ичх юмн уга. Йосн тана һарт. Тадн, угатьнр, эзнт. Тадн яһнав гинәт— тана дурн. Хурл манд керг уга! Уга кехмн! — гиҗ үгән төгскн. Цуһар шууглдад, көндрлдәд одцхав. Ар захар суусн баахн көвүд, манҗмуд шууглдад дораһур альхан ташлдв.
Хү салькн хурлһад давад одсна ард, хулсна толһа яһҗ тенкндн, тер мет әмтнә шууган номһрад ә тасрад одв.
- Сурх уг бәәхлә суртн! — гиҗ улан хамрта, өндр нурһта хо цаһан залу, әәмгин ахлач Нүүдлә сурв.
Цуһар ә уга. Зөвәр болад оркв, күмн ду һархш.
- Сурх сурвр уга болхла, үг босҗ келцхәтн! Альков, кен түрүлҗ келхәр бәәнә?
Зәрмснь нег-негән хәләлднә. Зәрмснь һазр хәләлдәд тагчг сууцхана. Арвг гелц ахлач тал өкәһәд арһул үг келн.
- Пиитрәс ирсн шаҗн ламин элч Арвг гелңд үг өгчәнәв, — гиҗ ахлач соңсхв.
Арвг гелң босҗ келхнь яһна, хар үсн деер өрм бәәлһм келтә күн гилдәд шивр-шивр гиҗәсн гелцгүд, бурх иткҗ мөргдг улс, толһаһан арһул өндәлһәд, Арвг гелн тал ки тасрҗ хәләлдв.
Арвг стол һатцас босад улан кенчрар бүркәтә хойр столын өмн халцха деер зогсад, хавтхдан һаран дүрчкәд эклв:
- Орчлңд ном, бурхн, хуврг һурвн эрднь гиҗ бәәдмн. Эн һурвн эрднь угаһар күмн һазр деер уга бәәсмн. Эднә нилчәр күн төрнә, көгшрнә, наснь чилхлә өңгрнә. Тиигәд күн һазр деер нег нас наслна. Эн насндан: ном, бурхн, хуврг һурвн эрдньд эргүл-мөргүл кеһәд, шүтәд, зальврад, тәкәд йовхларн, өңгрсн цагтан хөөт төрлдән таралңгин орнд төрҗ амр эдлнә. Эн насндан: ном, бурхн, хуврг һурвн эрдньд болн окн теңгр, нарн-сард шүтл уга, эднд итклән барсн улс — хөөт төрлдән хар тамд тусҗ ташр-ташр үзәд уга зовлңган эдлцхәнә. Айс там, хар там, шөвг там, һал там гиҗ бәәдмн, — гиһәд негл үзәд ирсн күүншң санамрар келҗәнә.
Минь эн саамлань Батан өөр гөлмн өвс амндан авад наачасн бичкн көвүн «чис» гиһәд нәәтхәд оркв.
- Бурхн өршәтн! Белгтә йорта юмб! Арвг гелң чик келҗәнә. Һәәвһә хамрта көвүмб, ут наста бол! — гиһәд хар шеемг бүшмүдтә, ик гестә бүдүн хар өвгн көвүнд өрәл арслңга таальвр атхулад оркв.
- Саак ма хойрт үзүлдг сүмд өлгәтә бәәсн зургудын тускар келҗәнә, — гиҗ Бата Кольчи хойр шимлдв.
- Ода мини өмн босҗ келсн нутгин ахлачтн төрүц хаҗһр юм келҗәнә. Советин йоснд ном, бурх иткдг улс, шаҗндан зальврад, шүтәд маднла хамдан бәәтхә гиҗ Ленин гидг күн бийнь келсмн. Хурл эн йоснд керг уга болхла күн кезәнәһә хурлмудыг, хааһад уга кех билә. Хурл һанцхн манд биш, цуг келн улст бәәнә. Хурл хаахмн биш, хурлан улм өскхмн, эргүл-мөргүл кехмн! Арвг әмтн бийән оньган өгч чиңнҗәхинь медчкәд, костюминнь товчан тәәләд, толһаһан гедглзүләд ирв.
- Чамаг, Чиләнә Манҗ, хамртан нуста, хошнгтан хорһста Чилгрин һолын элснд худхлдсн, тарвсин хальс мерҗәх цагт, Әрәсә гидг оричн эргәд ирсн күмб! Зууһин алтн дееврт күрләв! Мини тавг ишксн һазрт чини толһа күрәд уга! Намаг худл келҗәнә гиҗ яһад келвч?.. — гиҗ нутгин ахлач тал дәврв.
- Бичтн, бичтн, нег чигн үг алдл уга бичтн, — гиһәд нутгин ахлач өөрән суусн солом тиирцгтә күүнд давтад келчкәд, бийнь араһан зууһад, әрә торчах бәәдлтә һартан бәрҗәсн цааснь салькн үләҗәх мет чичрәд бәәнә. Әмтнә ар зах тал суусн томһ сахлта, чашк өргтә, өргн ээмтә, өндр нурһта Бадм өвгн араһан зууһад, шүдән хәврәд, шевг деер суух күн мет өвклзәд, доран хатрад өндлзәд бәәнә. Бадмиг халурхад, келдг деерән һарад ирсинь медчкәд, партячейкин сегләтр босад өөрдҗ ирәд: — Бадм, яһад тесәд бәәнәт? Босад келтн! Үг өгнәви-дн, — гиҗ шимлдҗ келв.
Бадм кезәнәһәс нааран келмрч нертә йовсн күн. Бадмин ик көвүнь арвн ах, эн хургт сууна, хойрдгч көвүнь цергә салдс көвүд сурһна. Бичкн көвүһәрн манҗ тәвхәр эн хурлд өрүн күргчклә, асхлад гүүһәд хорҗ ирдмн.
Арвг үгән чиләһәд, «ода яһнат» гисн бәәдл һарад хойр һаран көвкәлһәд, нар-цар йовдцнад бәәнә. Ах багш, хурлын ахлач, баячудын элчнр, Арвгин келсн үгд бахтлдад, чидл урһсн боллдад, судцднь һолнлдәд, әмн орад сеңкәлдәд, хоолан яслдад, әәһән өглдәд, хухр-хухр гилдәд нурһан тинилһлдәд ирцхәв.
Бадм тесҗ сууҗ чадсн уга:
- Нанд негт цөөкн үг келҗ болхий? — гиҗ ар сүүрәс босв.
- Келтн, келтн! — гиҗ хойр нүр суусн улс дегц хәәкрлдв...
- Кезәнә яармин халцха деер нег хәр күүнлә таньлдхар седәд: — Залу, нернтн кемб? — гиҗ сурхлам:— Эр мөрн гидг күмб! — гиҗ хәрү өглә. Би бийән бацад келҗәнә болһад: — Аҗрһ яһҗ эс болсмт! — гиҗ олна нүүрт келәд цүүгә татн алдлав. Түүшлҗ Арвг гелң шаҗн ламин элчв гинә. Шар алтн билцгтә болдмб? Хувргин тоонд боодн гиһәд хоҗһр толһаһан үзүлнә. Хар шеемг костюм өмсчкәд хавшад бәәдгнь юмб? Кесг һазр кедсн бәәдлтә, келәрн келдүр кеһәд бәәнә. Коммунист яһҗ эс болсмт гиҗ сурх кергтә! — гиҗ үтән эклв.
- Э, ясн өргтә Явлән Ядм яснднь күргәд келдг деерән һарв. Келтн, келтн! — гилдҗ барун хаҗудк улс шуугв.
Тачанкд тач ирсн һурвн мөрнә негнь хот хәәҗәх бәәдлтә цуурдад инцхәв. Зүн ар күрәд тергнә төгәһәс уята шаргч иңгн ботхан санҗах бәәдлтә — бәәҗәһәд, бәәҗәһәд утар татад бууляд бәәнә.
- Хамр дор амн бәәнә гиһәд харин ханьд һарчкад хавшад бәәсәр, хурл хаах төртн түдш уга деерән һарсн бәәдлтә.
Ач иктә Советин йосн амулң эдлгх төр делгрүлҗ йовх нутгин ахлачин өмнәс, адргас боссн аратын ард орсн чон мет модьрулдһн аштнь амрахн уга! Аврлт уга үг келсәрнь шинҗлхнь Арвг гелңтн бийнь «айс тамин» йоралд унх бәәдлтә! Орчлңд әмтн яһҗ үүдсиг медҗ келнәт. Олн-әмт күндлхән яһад эс меднәт! Хар, шар болв чигн хойр-һурвн зун әмтн бәәнә. Хойр һаран дайлад, хоолан ясад, олн-әмт алхад кааклзад бәәх юмн уга! Салькн угаһар эргәд бәәсн теерм — иштән харш болдмн. Болһатн! — гиҗ Бадм Арвг тал игзәрлв.
- Э, Эмбә зәңгд үүдч йовад, үгдән мергн келмрч нер авсн Бадм, ода ирҗ олна мөргдг хурл деер хормаһан саҗхар бәнч? Бөөрчн өөклҗәх бәәдлтә! Хәәрн чамд заясн томһ сахл гиҗ сахл уга,—халцха толһата әрвнгәч әрә даасн ах багш Бадмиг зогсахар хорсхҗ келв.
- Э-э, Эмбә зәәсң өңгрҗәһәд, эн хурлыг эмгн амта, эр нертә күн толһалад орквза, хәләҗ йов гиҗ нанд даалһла! — гиҗ Бадм цәкв... Әмтнә зәрмнь шууглдад, инәлдәд одцхав. Эрк эргүлҗәсн минчисн шар эмгн экәргән авл уга асхрулад ууляд бәәнә. Ах багш, Арвг талан гилс гиҗ хәләһәд, ардан эргәд «тадн яһҗанат?» гисн бәәдл һарч, төгәлң суусн улс тал хәләчкәд толһаһан иләд суув.
Миниһәр болхнь, залус, мөтклдәд керг уга. Аадм эк заяснас нааран, аавнр, ээҗнр, өвкнр заян ачур кеҗ шүтҗ, сәкҗ йовсн хурлыг ода ирҗ хааҗ совхоз бүрдәнә гидг — эн алтн делкә деерк шар нар альхарн халхлхар седсн әдл, хоосн санан гиҗ медҗәнәв. Эн хурлыг 1842-гч җил һааҗа багш Занҗн зәәсң хойрин седвәрәр бәрүлсн хурл. Һазр малтад, хөөнә гүзәнә ноосинь җулһлад авчкад, теләд терзин шил кеһәд, генәд-гесәд бәрүлҗ босхсн хурл энтн. Тиигхд демән өгсн нег чигн күн эн суусн үлст уга. Тер учрар, өмн һарсн чикнәс, хөөт һарсн өвр үлнә гиһәд дегдләд бәәдг ик цумрха йовдл гиҗ меднәв, — гиҗ улан залата хар тоорцг махлата, хар торһн бүшмүд деегүр өргн цаһан мөңгн бүс бүслсн гнлвкдг түрәтә хар боокс һоста, күзүндән эрк өлгсн Балукан Церн босҗ келв.
- Та, Церн, эн хавр хурлд дөңгән өгсн билт. Ямаран дөң өгләт, келтн! — гиҗ сельсоветин ахлач Цернә үг салвлҗ сурв.
- Би хойр пар цар, тавн саалин үкр, зун хө өгләв. Әмд деерән буйим кетхә гиҗ өгләв. Күүнә малас өгчәхш, кенд кергтә юмб? — гиһәд сүл үгдән цахад сүүҗлдәд суув. Киитн хар көлсн үснәннь заагаснь сарҗңнад киилгиннь захар һооҗв.
- Эдн иигҗ мек һарһна. Сельсоветд бәәсн эднә малын то өсхш. Ил бәәснь улм-улмар цөөрәд йовна, — гиҗ сельсоветин ахлач олнд соңсхҗ нутгин ахлачд герчлв.
- Медгдҗәнә! Йорнь тачахугов, наадад әмдәр буян келгҗәнә болһнт! — гиҗ Чиләнә Манҗ тәмкиннь утаһар төөлгүд кеҗ пурҗцнулад дамбрлҗ инәв.
- Не, залус, эндр күүндсмбидн болх. Маңһдур күртл завср кехмн, маңһдур арвн часла цуглрхмн, — гиҗ хургин ахлач зарлв. Гелңгүд зүн күрәһән темцәд, Арвг гелцгиннь ард-өмнь һарлдад, кел-аман бүлүдәд хурлһад йовҗ одцхав.
Нутгин ахлач сельсоветд ирсн улсан дахулад барун күрәд бәәсн улан хала деевртә школур йовцхав.
Зүн өмн күрәд Арвгин зогссн цаһалчксн ут шавр герин терзәр шамин герл сөөнь өрәл давтл унтрсн уга. Хошад, һурвадар орад, һарад бәәсн улсин баран тасрхш. Гер дотр гүңгр-гүңгр гилдәд күүндсн ә әрә соңсгдна.
Барун күрәд бәәсн бурх зурдг улан нүдтә угатя гелцгин маштг шавр герт зурһан-долан медәрәд ирсн манҗмуд хурад, үүдән хаачкад:
- Чиләнә Манҗ Бадм хойр чик келҗәнә. Ода үнинь келхд бидн ю кеҗәх улс болҗанавидн! Ямаран әмтн болхар бәәхмб? «Аңһрха һа», «нег гестә ча», «хойр гестә ча», «яман ар», «сүмн да» гиһәд даснавидн, тенүгән юуһинь чигн медхшвидн. Хәәрн дүүвр насн! Алтн болсн аав, ээҗиннь ачинь кезә хәрүлҗ асрхмб? Манла әдл көвүд сурһуль сура йовҗ таңһч толһалҗ йовцхана. Маңһдур манас сурсн цагт: харин ханьд һарнавидн, сурһуль даснавидн гихмн. Өцклдүр манла йовсн Шарту балһс орҗах Бата, тер Кольчи гидг көвүн хойрас бидн ямаран? Шаврар кесн улс биш, шүлтәд дасхла теднәс дор болхн угавидн, — гилдәд метклдәд, шууглдад бәәцхәнә.
Хурлас тедүкн заагрҗ һарад, хот-хотарн тергд деерән хонҗах улс: хоор-хоорндан йовлдад, онцлдад: — Танахн бий юн гиҗ келхәр бәәнәт? Бидн яһдг болв чигн хурлан хаахм биш гиҗ келхәр седҗәнәвидн.
- Манахс хаахм гиснд багтхар седҗәнәвидн. Маань умшад, хурлд мөргәд бәәсәр, манд теҗәл олдш уга. Көдлмш уга улс дегд олдҗана. Энүнд бүрдәх совхозтн мал өскдг совхоз болхмҗ. Мал асрхла — амн тоста гиһәд, мал өскҗ йовад медхугов, — гилдәд зәрмнь сөөнь дуусн нар-цар сольвлдад хүүвләд бәәцхәнә.
Зүн ар күрән захд бәәсн заминд, өрүн җисәнә цавин мах бел кехәр ирсн хойр гецл нирв гелң һоньр хойрас бултад замин нег ик хәәсинь бүркчкәд, дорнь орад хорһн шумр шатачкад көзр наадад сууцхана.
Барун өмн күрә тус бәәсн шатта худгин өөр хойр далһа суулһта усн мелмлзәд бәәнә. Оһтрһуд еөмҗ йовсн ик төгрг сар, эн хойр суулһта усиг меңгтрсн бүркәсәр бүркәд медмҗ уга сууҗ йовна. Худгас тедүкн шарлҗта судлин кевәд Батан таньл зеегтә нүдтә сәәхн хо цаһан гецл Баҗан Зуңһру өөрән төгрг хар хүрсх махлата бичкн бертә, хая шиг-шиг гиҗ инәлдәд, шивр-шивр гилдәд шарлҗн заагт сууцхана.
Бата Кольчитәһән, дәкәд хойр таньдг манҗнрта дөрвүлн хурл эргәд, зергин сад гиҗ өмн күрәд бәәсн мод давшад, кедм таслад, сөөнь дуусн эргхләрн, эн деер келгдсн хамгиг үзв, соңсв, медв...
Маңһдуртнь арвн часла урдкасн олн улс хурцхав.
- Не, амрад, уха туңһаһад хонсн улс, өцклдүрк куүндәнә тускар кен келхәр седҗәнә? Келтн, — гиҗ хургин ахлач хурган эклв. Амндан ус балһсмн кевтә, нег чигн кун ду һархш. Цуг тагчг сууцхана.
- Не, келцхәтн! Цаг үрәһәд суухмн биш,—гиҗ дәкн ахлач сурв.
- Нанд үг келҗ болхий? — гиҗ Җимбин Алтн гидг шар өвгн босв.
- Келтн, келтн, Алтн! Та хурлын тускар эс келхлә кен келх билә! Дү гелңтн хурлдан тоомсрта нирв, ач манҗтн удл уга гецл болн гиҗәнә, — гиҗ хурлын ахлач Алтниг дөгәҗ келв.
- Җимгнә күүтрин баячудын үкрин ард йовн гиҗ, җир күрч, үснь цәәҗ йовх, тохмин батрак күн. Отхн көвүһинь шаңһаһар школд орулҗ авлавидн. Бийнь колхозд бичгдлә, — гиҗ сельсоветин ахлач Алтниг олнд таньлдулад, келтн, келтн гив.
Алтн кесгтән көшәд зогсҗаһад, буурл толһаһан барун һарарн илн бәәҗ һазр хәләҗәһәд: — Энтн, миниһәр болхнь, ах багшин чигн зөв, Арвг гелңгин чигн зөв, Чиләнә Манҗин чигн зөв, — гиһәд төгәлңдән хәләчкәд, ормдан суув. Цуһар шууглдад инәлдцхәв.
Дәкәд хойр нүр әмтн дун уга нег-негән хәләлдәд сууцхана...
- Күн келш уга болхла нанд үг өгтн! Би келнәв,— гиҗ Отхна Манҗ гидг маштг нурһта, зеегтә хар нүдтә, моһлцг хо шар залу ханцан шамлад босв.
Эн күн баһасн авн, эн хурлын үкр хәрүләд цахрт өссн, олн бальчр күүкдтә, үрвәд көдләд, көлсән күцәд эдләд бәәдг күн. Кемр күүнлә күүндән, метклдән болсн цагт үг хәәҗ өрчән уудлдг күн биш. Гелңгүд цахра Манҗ гидг бәәсмн.
- Кемб? Мана цахра Манҗий? Кел, кел! — гиҗ хурлын ахлач хоолан ясад, күзүһән суңһад күмн деегүр Манҗ тал маасхлзҗ хәләв.
- Би эн цахрт өсәд, хурлын үкр хәрүлн гиҗ наснаннь өрәлинь авч йовнав.
Эн хурл, хуврг гидгтн юунд туста, ямаран олзта юмнь, ода күртл нанд медгдхш. Җил ирвәс хувргин тонь олдна, хурлнь өснә. Хо-бүрүл болад ирхлә хорхан герән (дүңгән) җиигүләд хурлдан орад хухр-хухр гилднә... Җилин дөрвн дүүцң, шүтәнә гегән, мәәдрин эргц, дүлән гиһәд әмт цуглулна. Аанан саак цухл уга көдлдг мана харчуд — үсн, тосн, махн, һуйр, идән, әрк күртлән үүрч ирәд, бәәсн мөңгән тәвәд, маңнаһан җулһртл мөргәд, «сак-бодынь» орнд төрх болад хәрцхәнә. Эн шармуднь теднә бәрцәр беләр бәәһәд, бекәр бааһад, өргәдән өдрт дола тоңһцглад, эрг шөргәсн бухмуд боллдад өөһәд бәәцхәнә. Ода эн хурлттн зун җирн гелң, зу шаху гецлмүд, зу һар манҗмуд бәәнә. Эднитн харин ханьд һарһад, маднла әдл кедлмш келгәд, гер авч өгәд үрдинь өсхлә, нам мана таңһчик күүнә тонь икдхмн! — гиһәд ханцан шамлв. Цуһар шууглдад, инәлдәд одцхав... — Миниһәр болхнь, эндрәс авн хурл болдгинь уурулад, совхоз кехмн! Алтар хордасн бурхдынь Арвг гелң нутгин ахлач хойрт өгхмн. Тенд ик һазрт яһна-кегнә дурнь! Дәкәд чигн гелңгүдин тускар кесг юм келҗ болхмн... — гиһәд Манҗ хуухан мааҗад, хойр ханцан селҗ ясад суув.
- Чик, чик!.. Залу гидг эн. Орта, бодта үг келдг Отхна Манҗ ут наста болтха! — гиҗ келҗ зәрмснь нирглдв. Хурлын ахлач, Арвг гелң, ах багш ахта, хоорндан шимлдәд, араһан зуулдад, хүүвләд одцхав.
- Айдтн, айдтн! Айстан һәргтә күүнә келсн үгд бахтад, көөрлдәд керг уга! — гиҗ хурлын ахлач хойр һаран өргәд, дор ормдан босн хатрҗ хәәкрв. Цуһар шууглдад, инәлдәд ниргҗәсн улс җиирәд тевкнв.
Чи, цахра Манҗ, хурлын хәәрнд күртә бәәҗ кишгчн ирәд, киимчн һолиҗәх бәәдлтә! Болв эвинь олж тенүгән эдлҗ чадад терчн чамд деер шиңгҗәнә. Чик! Нохан геснд шар тосн тордмн биш. Хурл, хуврг, бурх олна нүүрт күн бишәр дәврҗ келсн аштнь чамд зокхн уга. Зеткрчн хатхад, шорчн дүүрсчәнә гидг эн. Олн бурхдын сәкүсн ишклх! — гиҗ хурлын ахлач Отхна Манҗур му нүдәр хәләж, арһта болхла эн ормднь бүкләр зальгчк бәәдлтәһәр кслв. — Үнн, үнн, — гиҗ өөркснь дөңнцхәв.
- Манцин кецин күүкд улсин халхар улан ишкә гер толһалдг Боован һалахнд үг өгчәнәв, — гиҗ хургин ахлач зәңглв. Күүнә нер соңссн әмтн цуг ә тасрлдад, нег-негнәннь ээм деегүр күн болһн, күүкн хамаһас босхиңь хәәцхәв.
Атлс болсн хар үсән ээмцәһән эгцлсн, бурһудсн йорал уга хойр хар нүдтә, цусн дусн гисн улан халхта хальмг күүкн, толһаһарн бооҗ йовсн улан альчуран зүн тоха деерән алс хаяд, барун һарарн үсән иләд босад ирв. Хойр ээм деерән сарвһр балвлҗата чиндр цаһан кофтнь, әрә үләсн салькнд делсхләрн нарта өдр зо деегүр җирлзсн җирлһн мет чичрнә. Хойр гилисн буг үсн делсәд барун нүдн деернь унхларн күүкнәс улм көркхн өңг һарһна.
Улан кенчрәр бүркәтә столмуд деер шил графинтә ус тәвҗ йовсн ик алг нүдтә, өргн маңната, теглг нурһта бичкн гелң һалахна өөгүр ширвлдәд һарв... Духун сәәхн үнр салд гиһәд одв... Гелң барун ээм деегүрн күүкн тал дәкн галс гиҗ хәләв. Чирәнь чис болад улаһад одв, майгиннь өлкнь кирд гиҗ тасрад цаһан бөс майг көлинь тушад шувтрад унв. Ик баһ уга, көгшн залу уга күрҗңнәд инәлдв. Бичкн гелң майган сүүвдҗ авад ардан хәләл уга одв... Ода деерән арһта болхнь һазр цумлад орм бәәдлтә. Күүкн буру хандад, альчурарн аман арчад эс медсн болв.
- Йо, көөрк! Мууха әрә торсн өлктә юмб бәәсмб? Бичә инәлдтн, энтн өнчәр өссн күн, — гиһәд, өмн нүүрт суусн оркмҗта эмгн махлаһан авад зү хәәв. Олн-әмтнә инәлдән төвкнхлә һалахн уралан хойр ишкәд үгән эклв:
- Чиңнәд бәәхнь эн хургт күүндх һол төрәсн хаҗиҗ йовх бәәдлтәвидн. Энтн мел хурц үгнн метклдән болх бәәдлтә.
Хурц-хурдн, цецн келн манд бас кергтә... Зуг эндр күүндх төрмбидн негн, — гиһәд үсндән хатхчксн ут җиргр шүдтә өвр сам суһлҗ авад, хойр-һурв самлад, хавтхасн улан һадрта юм бичдг бичкн дегтр һарһад келв:
- Хамаһас ирсн күмб? Кенәхнә күүкмб? — гилдәд суусн әмтн нег-негнәсн сурлдад шивр-шивр гилднә. — Сәәхн келтә күүкн бәәҗ. Ичкевт, бийән нег бичк татхнь яһна. Энд-тендкнь цүлцәлдәд, цогциннь өрәлнь ил бол-дмб? — гиһәд һазрла наалдад суусн уутьхн нүдтә эццм хар эмгн өмн бийән эргүлҗ шииҗләд, хувцнаннь буран товчс бәрҗ үзв.
- Эндр күүндх төр ик йоснас иштәһәр, Маркс—Энгельс — Ленинә номар залмҗ кеҗ күүндгдх төр, — гиҗ һалахн үгән цааранднь суңһв.
- Хаана йоснд харңһу йовад, мухлалгдҗ йовсн Хальмг таңһч, ода йоста нарна гегә үзҗ йовнавидн. Ода иигәд «Улан ишкә гер» бүрдәһәд, әәмг-отган төгәләд көдлмш кеһәд йовхла, хаана йосна, харңһун үлдл: хорха, садв, оошк-зүрк дурнднь өскл уга хавчад йовдг олн товчта җиләтг, нарта сәәхн җирһлүр йовҗ йовх маниг сүүдр мет дахад, саалтг болад йовна. Теднә нег ах туша болҗ йовх юмн — хуучна үлдл-хурл! Хәләтн! Ямаран дала сәәхн гермүд эзлҗәнә. Ода деерән шин җирһләр сүүрлҗ мал-герән өскхд, школ, больниц бүрдәхд, нүүҗ дассн хальмгудт иим гермүд кергтә. Улм бәәтлән биистн медхт, үзхт. Ода нам эн хурлыннь өрәлинь сулдхад, совхоз бүрдәхлә, тенүнд көдләд, уга-яду улс гесән теҗәхмн болҗана. Баячудт нәәлҗ болш уга. Баячуд ода мухлалгч класс болад мана шин җирһлд түлкгдәд уга болҗ йовна. Тедн эзлҗ йовсн дөрвн зүсн малын эздүд таднт! Тедниг колхоз, совхозд орсар мөргүлән хайтн гиҗ закш уга. Көдлмшән кетн, малан өсктн, гесән теҗәтн, бурхнд мөргдгинь мөргцхәтн. Бәәһә бәәҗ биистн шаҗн хувргин шагас нам җигшхт. Эн мана һазрт совхоз бүрдәхд ик зокаста: булг уста, идг иктә, һурвн нуурта хөөнән туста һазр.
- Хәрнь иигәд заль һарад ирхмн боллта! Энтн манахна күүкн! Авһан дурахла иигҗ келл уга бәәш уга. Энунәнтн авһнь — Боован Бадм, хармб лам йовсмн. Номиг җитхднь күргҗ дасад Пиитрт бәәһәд шаҗна ном шалһҗ дегтр бичәд, шаҗна элчнрин бийәснь алулҗ әмәрн шордла!.. — гиҗ хар булгас ирсн маштг хар өвгн хәәкрҗ сахлан ясв. Арвг эс соңссн болҗ балмн болад улаҗ одсн күзүһән илв.
- Тер төләд деерәс Чиләнә Манҗин авч ирсн шиидвриг үнн, чик гиҗ тоолх кергтә. Хурл хаахм гисн шиидврт багттн, хөөткән ухалтн, — гиҗ һалахн үгән чиләв.
Дәкәд сельсоветин ахлач, партячейкин сегләтр нань чигн улс босҗ келәд, олна зөв диилв. Аш сүүлднь хурлын зүн күрәһәс, күн бәәх дервн гер, нег хурла ик гер совхозд сулдхҗ өгх болҗ шиидв.
- Эн хургин шиидвриг ахлач хойр өдрин дунд эрк биш күцәтхә. Хурлыннь өлгәд Элст балһсна музейд күргҗ өгтхә, — гиҗ закв. Хурлын цаарандк хөв-йөрәлинь Арвг гелң нутгин ахлач хойрт деед йоснд күргҗ негинь таслтха гиҗ даалһв.
- Совхозин контор орх хурла герән сулдхҗ өгтн, мана өлгәд машин деер бәәнә, — гиҗ совхозин директор зүдәҗ келв. Тиигәд бичкн хурла (ик хурла гиҗ бас бәәнә) дотр бәәсн бурхн зер-зевинь маңһдуртнь Элстүр музейд күргүлх болҗ үгцв.
Хург төгсәд цуһар тарад, тарад хәрцхәв.
Маңһдуртнь асхлад ахлач цахра Манҗиг хойр һалзн царан татад бичкн хурл тал иртхә гиҗ закв. Асхн гү тәвх кемд хойр һалзн цар тергнд, бичкн хурла бурхд, шүтәс, зер-зев ачв.
Эн сөөнь бииднь күргәд хәрү ир! — гиҗ хурлын ахлач закад, бурхд ачлцҗасн гүүдглзсн киитн хар нүдтә миркгр хар гецлүр ирмәд докъя өгв...
Отхна Манҗ хойр һалзн царан хаалһднь орулад, цооб гиҗ шавдад:
Гелңгәсн гедр хорсн
Ялдуртнь одхшин.
Гериһән эргдг көвүнднь однав.
Манҗасн гедр хәрсн
Ялдуртнь одхшив,
Малыһан хәләдг көвүнднь однав...
гиҗ дуулад өмәрән һарсн шората хаалһар һарад йовб.
Хурлын ахлач ацата тергнә ардас элкән хорстл кишва бәәдләр хәләҗәһәд, утар татад шуукрчкад, миркгр хар гецлиг: — Шулун болдгар хурла хариг тохулчкад, нанур күрәд ир! Шаҗна нер бузрдсн әмтиг бурхиз сә-күсн яһҗ ишклдгинь медүлхмн! — гиһәд дор ормдан дуһрад хәрв...
Нарн суулһнла, миркгр хар гецл хар мөрәр цахра Манҗин ардас хатрн тавлад һарв. Гецлиг гер ташрлад мордулҗаһад хурлын ахлач энд-тендән хәләчкәд: — Олн бурхдын төлә, шаҗна төлә! Ардан мөр угаһар ке-тн! — гиҗ келсн үг миркгр хар гецлин толһад мөндртә хур орҗах мет шуугад йовна...
Маңһдуртнь өрүн үдин алднд: «Элстүр бурхд күргҗ йовсн цахра Манҗ тергн деерән сун сууҗ үкҗ! Өвр деернь «Мах-һал» бурхн теврәтә, ноолдад бәәсн бәәдлтә. Хойр һалзн царнь ярман мөлтләд хәрҗ ирҗ», — гисн әәмшгтә зәңг өрктә гер, хотн болһар дүүрән болҗ шуугв.
Олмһа келтә Отхна Манҗ зеткрин шалтанла харһсн хувргуд дәврҗ келсн, цахра Манҗиг бурхна сәкүсн ишклҗ! — гиһәд гелңгүд деернь дел урһаһад, дорнь сүл урһаһад дөгәҗ зәңг тархав...
Бата эн хамгиг нүдәрн үзәд, чикәрн соңсад, өшргч классла эн насндан эвцш уга өшрлһ урһаһад: зовлңгин зун нәәмн айс, җирһлин җирн нәәмн айс гидг юмн иигҗ олн-әмтиг хоорнднь өшәркүлдг юмнҗ гиҗ зүркндән зәәдәд йовна.
Олмһа келтә Отхна Манҗ зеткрин шалтанла харһсн зәңг Бата Муузранд бәәһәд йовх өдрән батлҗ соңсв.
- Хәәрн залу, тер улан махч күүкднь яахм болхв? Теднәннь тускар Темәнгт зууран күргҗ келхмн, — гиж Бата саналдв.
- Әвртә зөргтә келдг күн бәәҗ. Юн бурхн шаҗ келсндән үкх билә. Миниһәр болхнь, гелңгүдин һарин сүүдр тусв гиҗ меднәв, тедн Манҗд дегд икәр дурго болҗала, — гиҗ Кольчи келәд йовхар белдв.
- Мел мини санҗаснла харһв, — гиҗ Бата Кольчин далар ташв.
- Өвгн, Муузра, Цаһан, Батан үй ах Кичгә Дорҗ ахта Батан хаалһинь йөрәһәд, сән селвгән өгәд идшүлв.
Элстд ирәд ик удсн уга. Эрвлзгсн хар машинд эгл олн көвүд сууҗ авад Элстәс нарн һарх үзг хәләһәд гүүлгәд һарв. Хаалһин хаҗуһар хар нетрусн болад: үкрмүд, хөд, мөрд — «менд йовтн!» гисн бәәдлтәһәр соңкалдҗ хәләлднә. Бата Кольчи хойр эдниг үзчкәд, эднә ард эздүдтән кесг шоодулҗ өссән санлдад, цагин эргц ямараһинь күүндлдәд, «сәәни түрүн, мууһин сүл» гидгнь эн гилдәд йовцхана.
Батан өөр суусн колхозин урн, Батан таньл Доһлңга Шар Эрднь гидг — соңсврч, моңһлч, тәв күрсн наста, нәрхн хо шар залу Яшкуляр орҗ ирҗ йовад:
- Бата, чи тер һурвн хар толһан тууҗ меддвч? — гиҗ хооран заав.
- Уга, Эрднь, келтн! — гиҗ Бата чикән өгәд өөрдв. Кольчи Шар Эрднин цаад бииднь һарад сууҗ чиңнв.
Кезәнә хальмгуд Моңһлын зүн һарас нааран Әрәсә тал нүүхиннь өмн, Әрәсән һазр шинҗләд, медәд иртхә гиҗ Хо-Орлик гидг хаана Өргә-Түргн, Төмр-Утцн гидг хойр кү илгәҗ. Хол хаалһд йовхд уната болх гиһәд, холч хойр атн темәд унулад йовулдг болна. Хойр шар атн хаалһдан орад дөшн хатрлдад орксн цагт, хошад өвдгиннь зогдраснь хөвтә дууна сәәхн анс һарад, хаалһин хойр талк өвсн әргдәд шуугад йовдг болна. Тиигәд сөөднь амрад, өдртнь хатра йовтл хаалһ йосн биш хол болад, хойр хурдн шар аттудын тавгуднь цодад, көшәд ирдг болна.
Хойр шар аттудан хойр сән гидг унаһа мөрдәс соляд, унҗ авад һарна:
«Татж һарсн шар аттна
Тавгиь шаркрҗ хәркрнэ!..»
гиҗ ду һарһад йова-йовҗ Иҗл Мөрн һолын көвәд бәәсн һазр гертә Сәмбр күүтрд күрәд ирнә. Тернь орс келн-әмтн болна. Теднә бәәх бәәдл, мал-геринь шинжләд, куҗин үнрәр кацкнсн зүсн-зүүл өвснднь бахтад, Ижл Мөрн һолыг урудад шинҗлә йовтл Өргә-Түргн Төмр-Утцн хойрин унҗ йовсн морднь муурад, эн Адгин ард ирҗ кншод адсх болҗ. Өргә-Түргн Төмр-Утцн хойр эцкрлҗ унҗ йовсн хойр мөрән энүнд оршаҗ. Тенүнәс нааран эн һурвн толһад «Адсхин һурвн хар толһа» гиҗ нер өгсмн. Эн толһасин йоралд тер мөрдин ясд бәәх зөвтә. Арһта хойр залу Алта һатлад Хо-Орлик хаандан хәрү курдг болна.
- Не, хол һазрт йовсн залус, ю үзвт, ю соңсвт? Йовсн һазр-усн ямаран, ямаран номта-бурхта улс бүүрлҗ бәәнә? — гиҗ Хо-Орлик хан зәрлг болҗ сурна.
- Ик олн зүсн өвстә элвг һазр үзвидн. Иҗл Мөрн һолд күрвидн. Иҗл Мөрн һолын көвәд, һазр гертә, һаха малта, Господи гидг бурхта, өсклц болх бәәдлтә, орс улс үзвидн.
Өмәрән турглгсн Иҗл Мөрнә урсхл шинжлхнь:
«Хоосн төрүц хайхшив. 
Ховдг седкл зүүхшив...»
гиһәд хойр аман цокад урсад бәәнә. Ик зокалта бүүр болх бәәдлтә. Җинрн җил җирһәд бәәнәвидн, җирнә-цааран җирлһн болад бәәнә... — гиҗ хаандан келҗ.
Тегәд Хо-Орлик хан цаг түдл уга нааран Әрәсә тал нүүх болҗ шиидвр һарһҗ.
... Ут хаалһд малын болн күүнә нилх төл ацан болх.
Тер учрар малын көг тәвхмн биш, хаалһдан нилх күүкд һарһхмн биш, — гиҗ зака һарһад, нааран нүүсн болдг. Тер хол нүүврт һунн цар, һунҗн үкр, үрә, бәәсн мөрд гиҗгтә күүкд, берәд, көвүд йилһрәд бәәҗ.
Тиигҗ мана өвкнр нааран көл-көлдҗ нүүҗ ирсмн гилһнлә, гүүҗ йовсн машин өмн хойр тегәһәрн хаалһ деер тогтсн бальчгта уснд көмрҗ орн, ууцан мошкад, гиинәд ардагшан, өмәрән холькад, ардан көк ута бадһрулад әңкләд зогсв.
- Не, бууҗ нөкд болцхатн! — гиҗ тарлңтсн чирәтә, сәәхн шар үстә, зеегтә көк нүдтә, барун һариннь баһлцгт саадгин сумн орсн зүрк зурсн, баахн залу тәмкдән һал кеһәд машинә ар төгә хәләһәд зогсв. Цуһар буулдад, хаалһин хаҗуһар урһсн керсң, туула хамхул, буурлда үмтәҗ авад, ар төгәс дорнь делгәд түлкәд һарһҗ авад, цааран йовцхав.
Ик удан болсн уга. Хальмг Базрар дууллдад орад ирцхәв.
Усн уга у теегин нег захд өссн Батад, урсхл иктә Иҗл һол ик гидг өврмҗ болв. Ямаран үгәр, яһҗ сиилулҗ келхнь медгдхш.
Маңһдуртнь Әәдрхнд ирәд Бата нүдәрн үзх биш, зүүдндән үзәд уга хойр давхр ик цаһан кермд орад суув. Керм күңкнҗ хәәкрәд, көк утаһан бадһрулад, өсв-кен буурл дольгаг өвцүһәрн әрәд, Иҗл еәдлҗ кевклзв.
Иҗлин усн ирвлзсн халун һаңһла өвсн заагур сальк хавлад гүүҗ йовх хорта хо цаһан моһа мет, хамаран адһҗ йовхан келл уга уругшан өмн үзг хәләһәд, хойр аман цокад гилвлзәд йовна.
Бата ирх һалв зәңглхәр, үр талан деләд ниссн итлг мет иргч җирһлән күцхәр Иҗлиг өөдләд, кермәсн давад одмар күгдләд йовна.
Иҗлин сәәхн урсхл, иньг-амргудин байрта шууган, дуулданд Бата байрар согтад, бульглсн зүркән дарҗ керм дотр сууҗ чадхш. Дольгана көөстсн шууган, дууцын җиңнсн айс «дуул» гиһәд дотр бийнь догдлулал цуудад йовна.
Бата кермин көвә төмр түшәд, каңкнсн сәәхн аһар хавлн йовҗ, көөстсн дольгадын ду чиңнәд күгдлсн зүркнәннь закврар:
Өнр заһсна түрсднь 
Оһтрһун однла дөрлднә. 
Өсвксн буурл дольгаднь 
Өнснә бүчршн наадлдна.
Ке янзта кермднь 
Көөлврәрн керчҗ көвклзнә, 
Көвәһин көк цоңхснь 
Күнксн дүүрәһинь хавлна...
гидг шүлг бичәд дуулад йовна.
Йисдгч бөлг
ШИН ҖИРҺЛИН ҮҮДН
Өндр бор цомгуд, өргн Иҗлин нүр-герт өңгән үзҗ, өрүн үд угтҗ дүңгәлднә. Ора деегүрнь өрүн болһн өткн будн үмсҗ халһрна. Эн өргн көк цомгин өрчднь дарчксн тииз болад Шарту балһсн олн зүсәр солңһтрҗ уняртв. У сарул уульнцснь ора деегүрн торһн гөлм мет сараглулҗ татсн суңһуд дораһур җиңнсн шар цоохр трамвай, машид җиңгр-җиңгр гиҗ сольвлдна.
Бата Кольчн хойр дааһн мөрн эргҗ ирш уга аһутз олн давхр герүр ирцхәв. Корпус болһнинь хашалҗ тәрсн олн зүсн цецгүд — «хамаһас ирләт?» гисн бәәдлтә, хамрар үнрән орулҗ геклдҗ каңкнна. Шалв ноһан заагур цорһ кеҗ матилһсн төмр турбасар киитн булгин усн шор-шор гиҗ турглна. Гер кедү давхр, кедү хоратань медгдхш. Шилләд, ширдәд, өңглсн шанаснь, шар нарна толя халхлҗ сүүдрән тусхаҗ өңгәлднә.
- Яһсн сәәхн кецв! Яһад иигҗ сиилүлсмб? Күүнә һарар эс кегдх юмн угаҗ! Күн, күүнәс урн, үнтә юмн уга! — гилдәд һазаһурнь һәәхәд йовҗаһад, олн давхр үүдсинь секәд орцхав.
Өвәрц сәәхн үнр һарсн болад одв. Олн зүсн сәәхн өңгтә һольшг улс орҗ һарад сольвлдад бәәцхәнә. Төгәлңдән намч, шур-сувсн болад нүдн хальтрад бәәнә. Эднә ишкәд зогсҗасн полнь, шар цоохр чолуһар шатрин бетк эрә һарһад шахн термләд орксн, давхрг уга һоста кун хальтрад одмар дошиһәд бәәнә.
«Саак Богзга «Дууч шар хөөч» би мөнви, аль бишив? Тамас һарад, таралңд тусна гидгнь эн билтәл!— Мөрн селҗ гүүдмн, — гиҗ мини иньг Мөңкә келдг эн. — Сурһулин ард ор! — гиҗ Цаһана келдг күцнә гидг эн!» — гиҗ дотран санчкад Бата Кольчи тал хәләжәһәд:
- Өнчнә кишгнь өвртнь гидгнь эн! Энүнәс даву кишг манд бәәхий? Чи бидн хойр эн сәәхн Советин йоснд, баһ-дүүвр наста ирсн мана хөв-йөрәл! — гиһәд теврлдв. Хойраннь дөрвн хар нүднәснь хәәлчксн хорһлжн мет цевр байрин халун нульмсн сурвр уга мелтклзв. Хоюрн чирә-чирәһән хәләлдәд, нег-негнәннь нүднә нульмс инәлдҗ арчлдад, бәәх герән темцәд гүүлдв...
Шин бәәрн, шин иньгүд, шин җирһлин айс өвәрцәр соньмсаҗ эклв. Бата Кольчи хойрин уханд сурһульдан кинҗ дасхас оцдан сүв орхш. «Эн цагт сурһуляс даву зөөр уга» гиҗ, Темәнг өвгнә келсн, эднә зүркнә цока болһнд давтгдна.
Бата сурһульдан кинәд, олн иньгүдләрн шин, ик сәәхн балһснла иҗлдтл җил шаху болад ирв. Келсн үг — керчсн модн. Бичг бичнәв гиҗ үгән өгсн. Ода ардкстан мендин бичг бичҗ байран хувацх кергтә, — гиҗ санад Бата бичг бичв.
ААВДАН  ИЛГӘСН БИЧГ
«Ач иктә Советин йосна нилчәр, аврлт уга баячудыч мухлаһас гетлсн, ааһ, цөгц хотан, хувалцҗ маниһән өсксн, аав, мендвт!
Аав, энд йовсн му көвүнтн олн иньгүдтәһән сәәхн менд сурһулян сурч Гювнав. Намаг энд сурһульдан шүлтәд, ода күртл бичг бичл уга йовхла, тадниг мартчкв болһвзат. Би таднан төрүц мартш угав. Нег үлү Цаһан та хойран мартхн угав. Тадн намаг йоста гидг чик хөөнән туста хаалһдм орулвт.
Сурһуль сурад, олн һазр үзәд йовхла кесг сенр, соньн сәәхн үзмҗ үзгднә, соңсгдна, медгднә. Эн мини сурһуль сурчах ик сәәхн балһснд, йир юн болв чигн бәәнә, кегднә. Мана таңһчд кергтә селәнә эдл-ахун олн зүсн машид кедг заводмуд бәәнә. Колхоз, совхоз гиһәл әмтн сән дурар орад, хамг эдл-ахуг шин янзар олнд орн-нутгт олзта болдгар бүрдәҗ йовна. Колхозд олна һар нииләд кесн көдлмш чинртә болн кимд. Намаг энд орс ик балһснд йовна гиҗ санаһан бичә зовтн. Энд хальмг көвүд, күүкд дала. Орс, хальмг гиҗ кезәңклә әдл йилһлдән, бацлдан уга. Орс, хальмг, хасг, бурят, серкш — цуг цутхлң, ни-ниицңгү, таарта иньг-амрг болҗ бәәцхәнәвидн.
Сурһуль сурдг, бәәдг гермбидн зүүднд орш уга сәәхн, сарул, цевр. Зургудынь илгәҗәнәв. Хот-хоолар түрү уга бәәнәв.
Аав! Муузраңхн, Басңгахн, Мөңкәхн колхозд орад уга болхла цуһар бүләрн сән дурар ортн гиҗ келтн. Колхоз гидгтн мана олн күч-келсчнрин ни, седкл негн күчән негдүлҗ кедлдг шин җирһл. Колхозд орхла, селәнә эдл-ахуна машид тәрән-темснә эк өгнә. Ода урдк цагла әдл зовлңгин цаг уга. Тадна йовсн хуучн бәәдлитн санхнь хуухин үсн босна. Мана заргдҗ йовсн баячуд колхозин тускар кесг хов-худл келцхәх. Теднә цагнь тиим болҗ йовна. Бичә соңстн, бичә итктн! Муузран, Мөңкән көвүд школд орултн. Сурһуль уга күн, сохрла әдлинь медтн! Би хавртан делгү сурһулин тускар ир-хүв. Саак Богзгахн ода чигн намаг кеер үкснд тоола бәәдг болх... «Үкх гисн үксн уга, үнгн девлт үкҗ», — гиһәд келчктн.
Не, цуһараднь: Муузрад, Зуңһруд, Хард, Цаһанд эркн сән менд келтн!
Цаг кезәд чигн тадниинь менд күцгч тана отхн Бата».
Шарту балһсн, 1930 җил.
«Батаһас бичг ирҗ» гисн зәңг Муузран хар гериг сарулдхад, байрар дүүргәд, ик соньн юмн болҗ шуугулв. Хотн-хошан улс: «Батаһас бичг ирҗ гинә, үнний? Хама йовдгҗ? Ямаран бәәдгҗ? Ик һазрас сенр ю бичҗ?» — гилдәд Цаһан Муузра хойриг үзсн болһнь сурцхав.
- Э, ирлә, эндр почтар күргҗ ирв! Умшад угавидн, — гиҗ Цаһан цуһараднь бахтҗ келнә.
- Асхнднь йосндан гүүлгәд умшдг кү авч ирәд умшулхмн, — гиҗ Цаһан бичгиг аавдан атхулв.
Асхнднь Муузра деед хотнд бәәдг Болдра Йисәг дахулад авч ирв:
- Не, энүг болһаһад, соңсхад сән гидгәр умшлч!— гиҗ өвгн, ирсн баахн залуд бичгән өврәсн һарһҗ өгәд, сахлан ясад өөрдәд суув. Муузра, Цаһан, Дорҗ, хотна хойр залус чиңнцхәв.
- Не, ода Батаһасн авчатн! Иирин баһасн авн билгтәнь медгдә билә. Ю әәҗәнәв, ики бичкнднь мини келҗ өгсн туульс ода бийнь мартхш. Олна хормад багтад йовҗл йовг. Хөвнь бәәхнь аавиннь нер дуудулад күн болх! — гиҗ мусхлзҗ инәһәд, Цаһан асхн хотан кев.
Энтн одал тордго деерән һарч. Не, иигәд эклсн хөөн шивсн әдл одх. Кезәнәһә Манцин кецд Инәшә Мууда гидг нег сурһульта күн йовҗ. Шорвин нутгт Очра Номт бәәдгж гиҗ соңслав. Тенүнә хөөн Оокин Җиикә, Гороха Нәәмн гиҗ багшлҗ йовҗ. Ода цагт сурһульта улс дала болҗ йовна, — гиһәд өндр хар өвгн һанздан тәмк нерв.
- Эн Бататн тер Нәәмн гидг багшт сурҗ йовла. Би бас сурҗ йовлав. Манахс «мал өскхмн, герән хәлә» гиһәд эрт гер авч өгәд намаг тушв, — гиҗ Йисә келәд Батан бичг дәкн-дәкн умшв.
- Эн Шарту гидгнь басл сәәхн балһсн болдмн. 1910 җил цергт бидн кесг тавшлавидн:
...Шарту гидг балһснднь 
Шаһаца бальчгтнь ээрнə, 
Шаргад орсн боранднь 
Шашкин сурһуль дасхна!..
Бургəд орсн боранднь 
Бууһин сурһуль сурһна. 
Бууһин сурһуль сурвчн 
Буйнтахн ээҗнь сангдна...
гиһәд дуулдг биләвидн гиҗ Муузра көөрч тодлад, маңһдур бичг бичхмн гиҗ келв.
Аав эднә үг соңсад эркән эргүләд бичкн күүкд мет маасхлзад сууна.
БИЧГИН ХӘРҮ
- Не, чи эндр нанд нег бичг бичҗ өгич, — гиҗ өвгн маңһдуртнь Кичгә Дорҗиг дахулҗ ирв.
- Батад бичхмб? — гиһәд Дорҗ деерәс авн дорагшан буулһад эклв.
- Сән болдгар бич! Яһҗ бичхннь эврән медҗәхговч... Цаһан, цә чан, — гичкәд, тәмкән татад, Дорҗиг бичгән дуусхинь күләһәд суув.
...Ясн дотрк чимгн мет, 
Яңһг дотрк идән мет, 
Өөкн дотрк бөөр мет. 
Өндгн дотрк уург мет.
«У, сәәхн көдәд урһсн урһа зандн модни бүчр мет, буһ марлин гүүдл мет хурдн сәәхн седклтә, эңкр отхн Бата, менд!
Одахн чини бичг авад маш икәр байрлвидн. Чини бәәдл, яһҗ сурһуль сурчахичн медвидн...»
- Батан эзн Богзгин тускар бичхән бичә марттн,— гиҗ Цаһан сана орулв.
«...Саак чини кеер хайчкад йовҗ одсн хөөдчн чонла харһад, зөвәр һарутсн бәәҗ. Богзг манас тер хөөдин ял некәд амр өгл уга, бәәв. Чи нам хәрҗ эс ирснчн сән болв. Богзгин дун уурхла, манахна хотнд сельсоветәс Мөңкән Канур, Мәркин Бадм ахта улс ирәд хург кеһәд, колхоз тогтав.
Ода чини бичснлә әдл цуг сән дурар колхозд орад төвкнҗәнә. Мана хөвәр нег сән сурһульта икрхг уга күүһәр колхозин ахлач шиидәд сән болв. Тер бийнь хотн болһнар йовад, цәәлһәд, келәд, медүләд йовна. Не-рнь — Темәнг гидг күн.
Муузра колхозин ах үкрч болв. Цаһан саальч болад, сән нер зүүһәд, нутгин хургт одад, өмскүл өмсҗ ирв.
Колхоз бүрдәлһнд буру-бусхл модьрун йовдл һарһад, худл-хов цацад саалтг болад йовсн улсиг цааҗла харһулв. Саак чини хойрдгч эзн Гришкиг дундын малта, чик седклтә күн гиһәд колхозд орулҗ авв. Сән бәәнә, харһх болһндан чамаг сурна. Наадк баячудын икнкнь туугдад йовҗ одв. Зәрмнь заядар җиирәд ширгҗ йовна.
Ода тегинмбидн чееҗнь сарулдад, шин җирһләр омсхҗәнә. Ода нам үкхәсн өмн тананнь сәэхн җирһл үзхдән икәр байрлҗанав. Чини зургичн авувидн. Хавртан эрк биш ир. Эврән чирәһичн үзхәр бәәнәв. Цаһан, Муузра ахта цуһар чамаг санҗана.
Не, менд бә! Сурһулян сәәнәр сур. Бичг бич. Манахс цуһарн хотарн чамд менд келүлҗәнә, менд харһий!
Чини аав».
Дорҗ бичгиг экнәс авн сүл күртлнь аав Цаһан хойрт адһл уга умшҗ өгәд:
- Не, ямаран болҗ? Һаран тәвтн, — гив.
- Аав тәвхлә болад бәәхов, йир сән бичг болҗ, — гиһәд Цаһан цәәһән шүүв.
- Кезәнә маниг иигҗ һаран тәвүлдг билә, — гиһәд өвгн барун һариннь эркәд бек түркҗ авад бичг деер дарв.
Бата күсл болад күләҗәсн бичгән авад, үүрмүдтән сөөнь өрәл күртл бичгән умшҗ өгәд ик төр кев.
Батаг сурһульд йовхин өмн хурл хаахин тускар болсн ик хург, келмрч Отхна Манҗиг алдг йовдл Батан толһаһас һархш. Әмтн унтсна хөөн унтхар седәд нүдән аняд оркх болһнднь, ханцан шамлад, хәәкрәд келсн келмрч Манҗин дүр үзгдәд, алулсна хөөн өнчрәд үлдсн улан махч күүкднь яһв гилч? — гиһәд ухалад оркхлань нөөрнь күрхш.
Маңһдуртнь Бата үүд-түүд уга колхозин ахлач болсн Темәнгт бичг бичв.
Темәнг ямаран залху уга, шулун-дулун, күлцңгү күүһинь деер бичгдснәс меднәвидн.
Батан бичг авн, Темәнг тер сөөһән сууһад Батад бичгин хәрү бичв.
«Бата, менд! Чини бичсн бичгичн авад ик гидгәр байрлув. Чамаг эңкр олн үүрмүдтәһән ниидән менд байрта сурһулян сурҗ йовхитн медәд икәр байрлҗанав. Чамаг йовсна хөөн мана һазрт ик гидг үзмҗтә хүврлт болв. Цугинь эн бичгт багтаҗ бичҗ болш уга. Мини хар дегтрт цуг бичәтә бәәнә. Эсрңдән ирсн цагтан умшхч.
Чамаг йовҗахт хурл деер болсн хург әмн һарута болдг болв чигн хөөнән туста хург болв. Олн мана зөв диилв. Отхна Манҗиг бүтәҗ алад, Ленинградас колхоз бүрдәлһнд нөкд болхар ирсн кү хаснас авн, манахна зәрмснь сүрдәд, колхозд ордган уурад, әрә өндәҗ йовсн колхозмбидн тарҗ одн гив. Ик гидг эв-арһ кергтә болв.
Тегәд сельсоветин ахлач Нүүдлә, партячейкин сегләтр тана Хар болла, Көкин Сарң, Муучкан Санҗ ахта хурад күр кевүвидн.
«Өмн нуурин һүрв», «Дунд нуурин экн», «Ар нур», «Бор нур», «Оватын бура» гиһәд ууҗм бәәсн һазрмудар неҗәдәр тарад, хотн болһар йовад, гер болһнд одад, цәәлһвр өгәд йовҗ тарҗ одсн улсан әрә гиҗ хәрү хәләлһәд авувидн. Хаагдҗ йовх хурлд хара бәәх баахн гелңгүд, медәтә манҗрмуд дунд одад цәәлһвр өгәд, колхозд бәрҗәх шин гермүдт нөкд болтн гиҗ авч ирәд, хар көдлмшт орулад кирпич цокулвидн. Тиигәд тедн хар көдлмшт иҗлдәд, әмтнә бәәдл-җирһл гидг юмн ямаран юминь медсн бәәдл һарв.
Тер мана авч ирсн гелңгүдәс арвн хойр баахн арвс болсн гелңгүд «харин ханьд һарчанавидн» гиҗ «Таңһчин зоңг» газетд статья бичҗ зарлад, мана колхозд орад үлдцхәв. Тернь манд бас нег сән зөөр болв.
Дөрвн зүсн малын өслтд боомтг уга, өсхнь лавта! Зуг ода деерән күн ик кергтә. Күүнәс ик зөөр манд уга! Ода күн болһна төлә ноолдх мана эркн төр болҗ йовна. Тер мана колхозд үлдсн гелңгүдт чини таньдг: Кичгә Самтн, тана Зуңһру, Баҗан Зуңһру, Кичгә Чонзн, Деглә Данзн, Авлин Марл ахта улс бәәнә. Ниднәһә Кольчи та хойр теднд одхдан зүркнднь сальк орулҗ орксн бәәҗ кевтәд.
Олмһа келтә Отхна Манҗиг хоолынь бооҗ алсн гецл шаҗнд хулдгдсн Харин Гоогн хойр бәргдәд догшн засгла харһҗ туугдв, Арвг гелң ардан хәләл уга Пиитрән орад әрлв. Отхна Манҗин гер-бүлинь колхоздан Хар Булг тал авч ирвидн. Бичкдүдинь асрулын герт өгвидн, экнь колхозин саальч болв.
Не, Бата! Сурһулян сәәнәр сур. Чамла хамдан Кольчиһәс нань кен гидг күн йовна, нер-усинь бичәд илгә. Зундан эрк биш ир. Чамаг иртл мана колхоз өсх. Цевр цуста сәәхн мөрд өскхәр бәәнәвидн. Шин школ бәрвидн, бичкдүд ордг гер бәрҗәнәвидн. Танахн цуг ниидән менд бәәнә.
Не, менд байрта харһий!
Тана менд күцгч — Темәнг.»
ДЕЛГҮ СУРҺУЛИН ДЕЛГРЛТ
Цаг өңгрәд, цасн хәәләд, хәрсн шовуд ирлдәд, нарн делгүдән җиинүлж халулад Шарту балһсна сәәхн уульнцарнь дерәлдсн модна намч-намхнь шавшлдад ирв.
Хаврин үнртә аһар хамрар орҗ каңкнад, седкл сергәһәд зүрк көндәһәд бәәв.
Хальмг көвүд, күүкд халһрсн көк теегән темцәд хәрхән санлдад, делгү сурһулин эрдмин революцд белдлдәд, нирглдәд бәәцхәнә. Эднә байртнь кемҗән уга. Теднәс холван үлү байрта бәәхнь Бата. Му үүлтә мухлаһасн гетләд һарчахднь: «Зовлң үзҗ нурһндан эс үүрсн күн, күүнә җирһл, бәәдл сәәнәр меддмн биш», — гиҗ Цаһан Богзгад өшрәд Батад келсн үг төрүц мартгдхш.
Тер хамгиг цугтнь тодлад, оньһад сурһулин гүҗргч багт орад, кинәд, седклән тәвәд сурч йовх Бата «олн күч-көлсчнрин төлә» гиһәд орхла, зүркнь бульглад, махмуднь чаңһрад, нүднднь улм харан икәр орсн болал йовна. Эрдм-сурһулин революцин залиг өргәд, теегәрк делгрүлхинь гиһәд оркхларн, эрт йовхнь зу болад, бийән бигцәд белн болад бәәнә.
Генткн нег асхн өргн болн ут герлтә «Республиканская» гидг уульнцар арвад шаху көвүд-күүкд адһсн бәәдлтә, байрта шууглдад йовцхана. Бата тедниг үзчкәд тосад күрәд ирв.
- Бата, хургт одхшийч? — гиҗ теглг нурһта, нәрхн хар улан күүкн Батаг угтҗ сурв.
- Юн хургви? Би белдлһнә курст оч йовнав. Чи намаг меклхәр бәнч? — гиһәд Бата күүкнә һаринь чаңһур атхад мендлв.
- А, чавас? Эн күүнтн ода чигн юм аңхарад угаҗ!
Атхр хар үсн, альмн улан халхчн санандчн орад йовну? Олнас ард үлднә гидг эн. Делгү сурһулин делгрлтд белдвр кехәр мана таңһчас күн ирҗ. Мана студентнр цуһар йовҗ одцхала. Хәәмнь тенүг медл ута хама йовначи? — гиһәд Батан хамраснь чимкәд, күүкн ярлзад инәв.
Хойр монтхр халхаснь цусн дусн гисн болна. Хая-хая инәхләнь хойр өрмтргсн урлмуд заагурнь хөр һар цаһан шүдд зә уга зерглүләд хадсн тан товчс мет җирилдәд одна. Күүкн Бата тал харта мөрн кевтә дораһур медгүлг хәләһәд мишәнә. Суһмл торһн утцн мет цөөкн хар үсн, маңнаһан дарулад боосн барта күрң шеемт альчурас мөлтрәд хойр хар нүдинь селҗ халхлад делсәд бәәнә. Бата тер күүкнә делсҗәсн үсинь арһул чимкҗ авад альхарн иләд, альчур дорнь хәрү дүрхәр седчкәд, эмкәһән зууһад һаран хәрү татв. Батан бермсг зүркнь күцкркә дотран күгдләд, халун цусар буслад бәәсн бийнь ирвәтрәд улачкад:
- Не, йовий, зәңгч күүкн! — гиһәд бийүрн хәләҗәсн куүкиг барун һараснь авад, көтрлдәд йовад одцхав. .
Өмәрән хәләсн өндр, олн шанаста ик чолун герүр орад ирцхәв.
Өндр эрсин тал дунд улан балмар усна дольга эрә һарһад нааҗ. Ташр дернь «Тавн җилиг — дөрвн җилд!» гиһәд алтн ширәр сиилүләд, алх хадур хойриг сольвад, умш иктә цаһан тәрәнә толһас зурад, заагурнь шавшулад оркҗ. Электрическ герлд солңһтрад, орҗ ирсн күн болһна нүд хальтрулҗ долвкна.
Көвүд, күүкд, залус дала. Зәрмснь һал астлан кеерлдсн хошад, хошадар сүүвдлдәд, шахн термслн шатр эрәтә чолун пол деегүр, нар-цар шурд-шурд гилдәд йовдлдад бәәцхәнә. Зәрмснь ю-бис күүндлдәд тегәләд сууцхана. Ик хоран нег шуһуднь дошисн хар пианинд олн зүсн ду һарһад:
Ик гестә баячудт
Идгдәд суудган уурин,
Иигәд зөвтән багтад 
Ильичин заавран куцәй!..
гидг айс теглг нурһта, атхр үстә, хо цаһан хальмг күүкн геглзүләд бәәнә.
Бата зәрмдән босад эн айст келн бииләд авхинь гиһәд ха һуйнь чичрәд одна. Өвклзчкәд эмәһәд бийән бәрәд сууна. Батан маңнад биилн, дуулдг эрдмтә күн гиҗ бичәтә бәәхш. Батаг биилн, дуулдг күн гиҗ медҗәхш. Батаг дахҗ ирсн күүкн әвр шудрмг һаньдглсн күүкн бәәҗ. Олн-әмтн заагт шог-нәр келәд, ярлзад йовҗ одв. Бата күүкнә орминь харад, олн-әмт һәәхәд байр-бахмҗдан булхад суув.
Тиигҗәтл барун халхдан хар севгтә, хооран цокад самлсн гилгр хар үстә, бөөрәсн чигн уга, нуһлурасн чигн уга нас күрсн Дулахн гидг залу әмтнә дүүрә эвдәд, сцен деер һарч ирәд бичкн шар зес хоңх цокв. Цуг тагчград, орман олад сууцхав.
Хург толһалх улсин нерд умшв. Теднь улан килн торһар бүрәтә стол эргәд дүүрәд сууцхав.
Элстәс ирҗ гиҗәсн залу—көдлмшч, булһар һоста, бор цемгн күлттә, икрхг уга бәәдлтә, өндр нәрхн хар күн бәәҗ. Күлтән тәәләд, үсән самлад, стол һатц суусн улс дунд ирәд суув. Өмнән суусн олн зүсн хувцта улсиг мал бүртгҗәх күн мет, өрү-сөрү харвад оркв. Барун нүдән дару-дарунь чирмәд бәәдг авъяста күн бәәҗ.
Зүн өрч деернь, алтн усн деер алх хадур хойриг сольвад орксн, орчлңгин күч-көлсчнр деер, оһтрһуд күрәд делҗәх улан тугин зург деер «Цуг делкән пролетармуд, негдтн!» гиҗ сиилүлсн олн-әмтнд туста, зөргтә, дәәч үүлдвр үүлдснднь ачлсн «Улан Туг» орден шамла нүүрән үзүлҗ гилвкн далвкад мандлв.
Термбидн таңһчин партин обкомин сегләтр Җалһа Хохал гидг күн болҗ һарв.
Тер күүнә хаҗуд, Советин орн-нутгин даалһврар коминтернд күцәгтх берк төр күцәснднь ачлсн, дәәч «Улан Туг» орден тиигхд Шарту балһснд өөдән сурһуль сурчах улсан толһалҗах Чапчан Аршин өрчд өрүн солңһин өңгәр мандлв.
Иим ик ачта орденсар ачлгдсн, олн мадндан үлгүр болҗ йовх хойр коммунистнр, олн көвүд-күүкд талан хәләһәд байрар дүүрч сууцхав.
Бата күн болҗ иим ик бах-байр үзәд уга. Эн хойр ачта ахнран үзчкәд, эдн бас нанла әдл баячудт мухлалгдҗ йовад, Советин йосна нилчәр, ач иктә Ленинә дуудврар җивр кеҗ олн маднаннь төлә, әмән әрвл уга ноолдсинь санад, чееҗнь улм сарулдад, баһ-дүүвр наснь байрар бахтад, Советин йосн, Коммуна парть гиһәд иим ик ачта юмнҗ гиҗ ханад, нүднь байрин нульмсар мелмлзв.
Хохал Манҗиевичин дару дәәнә шархл өңгтә, цемгн киилгтә, ик зеегтә галгр хар нүдтә, ик оврта шар залу Исак Моисеевич Бройдо босад ирв.
Күрл, зес бүшкүрмүд күңкнҗ геглзв. Күрәлдәд суусн күүкд-көвүд күрҗңиүләд альхан ташлдҗ тосцхав.
- Үүрмүд! Хаана йосна цагт, харңһу йовсн учрар хальмг улс, баячуд, нойдуд, зәәсңгүдт болн хаҗуһин орс баячудт дам-дам заргдҗ, даҗрулҗ йовсмн.
Хальмг таңһчд делгү сурһулин революц «Культ-штурмин» цергч — студентнрт мана Нижне-Волжск крайком партин нерн деерәс халун менд!
Цааранднь үр Бройдо 1919-гч җилин июль сарин 24-д «Ахнр-дүүнр хальмгуд» гидг делкән күч-көлсчнрин алдр көтлврч Владимир Ильич Ленинә, хальмг улст илгәсн дуудвр умшҗ студентнрт чинринь цәәлһҗ өгв.
Дәкәд эн культурн революцд крайком парть ямаран ик чинр дөңнҗәхин тускар келв.
Хальмг таңһч Советин йоснд багтад, медрлән биидән авад, арвн җил болҗ йовна. Мана крайком парть болн Хальмг таңһчин партин комитет эн арвдгч өөниг делгү сурһулин эрдм делгрүлҗ, делгү сурһульта кехәр бәәнә. Ленинә, келн-әмтнә политик келн-әмтнә бийсиннь бәәдл-янзтаһар, социалистическ чинртәһәр делгрулнә гидг эн!
- Цуг коммунистр, комсомольцнр, студентнр болн пионермүд большевистск кевәр бийән агсҗ, хаана үлдл харцһуг уга кеҗ, эрдмин гегән-герл делгрүлх кергт шунҗ орлцх улст. «Большевикүдин эс орулҗ авх шивә гиҗ уга юмн! — гиҗ үгән төгскв.
Биив, бүшкүрмүдин айс, нур дундан өндглсн нуһсна дун һарад, хулсн дундан өндглсн хунын дун һарад ниргәд одв.
Дарунь бас дала улс босҗ келцхәв.
Тер ик хургин хөөн ик удан болсн уга, Бройдин нертә тавн миңһн культармейцнр, хальмгудын теегт үлдсн хаана йосна үлдл харңһуг хамхлҗ уга кехәр эрдм, медрлән эклҗ белдвр кев.
Улан тугар уульнц дүүрәд, Шарту балһсна күч-көлсчнр, көдлмшчнр, студентнр олар һарч омг, зөрг өгч идшүлв.
Орс, хальмг, хасг, мацһд уга көвүд-күүкд, маңна тиньгр байрта Бройдо Хохал хойрин һардврта, хошад давхр ик цаһан кермд сууҗ авад Иҗл һолыг урудад:
Бройдын нертə сурһулин церг 
Буслад, дольгалад һарий, 
Бум, сай харчудыг 
Будта харңһуһаснь гетлгий.
Маркс — Ленинә сурһулиг 
Маңна деерән залый, 
Маниг һарддг Коммуна парть 
Мөнк менд болтха!..
гилдәд ээм-ээмән түшлдәд, эрдминнь сәәхн дууһан дуулдад һарцхав...
Бульглсн зүркн, буурл аавдан күргҗ төвкнүлхәр күсл болҗ йовсн Батад, өдр уттсн болад, йовҗ йовсн кермд удадсн болад чееҗәрн зүдәд йовна.
Тиигәд Хальмг таңһчин өргн теегәр, хотдуд болһнд, хотна захар кеер ноһан деер цуглртха гисн темдг улан дарцг хатхлдад, медәтнр  дасхдг  школмуд эңдән эклв.
Тер цергчнрин негиг Бата Ик Цоохра һазрт өөрән йовсн арвн күүнә организатор болҗ ирв.
Харңһу нүкн болсн землянкд кир-хур, му гемдән даргдад кевтсн улсиг һарһҗ авад, көк ноһан деер суулһад, һартнь карандаш, цаас өгәд, цәәлһәд, эвләд ном дасхнз гисн амр көдлмш биш болв. Студентнрин зәрмснь сеҗәд, әәлдәд, муудан орлдад бәәцхәв.
Партин даалһвр күцәҗ гегән-герл олнд тархалһн ик чинртә, олнд тоомсрта төр болв. Өдр сө уга өөрнь дахлдад, эрдм-сурһуль гегән-герлин чинринь нәәлһҗ өгәд бәәцхәв. Асхнднь өөрнь ирәд:
Үсн, тосн, өдмг, заһсн, 
Булг ксвтә буслтха 
Үклин эзн садв хорха 
Цуг тохм тасртха!
гиһәд дуулҗ өгәд, арднь орад эвләд эс йовхла, зерлгшәд хөвәсн цөкрәд бәәсн улс, күүнә эвт орҗ өгхш.
Шартуһас культармейцнрлә ирсн эмч орс күүкн, студентнрт гем бичә хәлдтхә гиһәд спирт бичҗ авхулад, сурһуль төгсснә хөөн һаринь уһалһдг болв.
Тиигәд өдрин дуусн сурһулян дасхад ноолдчкад, ики ора күртл хотна улст ду, би эрдмән үзүлцхәдмн. Нәр чилхлә паарс палаткстан ирәд бичкн нуһлдг төмр орн деерән унтцхадг билә. Тедн заагт Чурюмов гиһәд хальмгар сәәнәр келҗ чаддго, ду, би меддго студент йовла. Тер хальмгар мууһар келдгтән әмтнәс ичәд, бултад үкәд йовдмн. Бийнь йир нөөрмү болдмн. Бата үүрмүдтәһән нәәрәс ирхлә, Чурюмов Сергей унтад кевтдмн. Тиигәд нег Бата Лиҗин Күлмн гидг үр көвүтәһән Чурюмов Сергейиг ортаһинь тедүкн ергҗ авч одад шар-лҗн заагт тәвчкв. Өрүнднь әмтн боссна хөөн Чурюмов оран үүрсн палатк талан ирдмн.
- Сөөнә яһвчи? — гихлә.
- А-а, эзән зальгг, сөөнәһә әвр хатуһар унтсн бәәҗв, донам чирәд авч оч, — гиҗ әмт инәлһдмн.
Дәкәд тер хотнд Эрнцнә Сәр гиһәд ик оврта цоохр хар залу бәәдм. Сәр домбрт дуулн биилдг кун гиһәд зәңг һарад бәәв. Сәриг медәтнрин школд ирҗ ортн гиһәд күн одхла, кесг жирлһн үгән келәд: «Ода сурһуль сурдг насн биш», — гиһәд зулад ирдмн биш.
Бата эврән Сәр тал одад күүнддг болв. Сәр Батаг ирхлә цә, чигәһән өгәд, билдрләд, хойр амта хавалан өгәд, шову халһулад йовулчкад, школ эклх дарцг өргсн цагт Сәр ик хар мөрән унҗ авад довтлад йовҗ одад бәәв. Бата ода яһса гиҗәһәд, «Очн» гидг эрсин газет һарһад, Сәриг мөрән унад медәтнрин школас зулад довтлҗ йовхар зурулад, кесг шогта шүвтр үгмүдәр шүлг бичәд барлад һарһад оркв. Маңһдуртнь хург кеһәд Сәриг дуудулад, олна нүүрт эрсин газет үзүләд, умшҗ өгәд ичәһәд, тер хургтан домбр цокдг кү авч ирәд, домбр цокулад Бата «Хөөчин дун» гидг дууһан дуулв:
Угатя харңһу аавасн 
Уйһн баһдан хаһцлав, 
Ухмлта баячудын мухлад 
Дүүвр насан чиләләв.
Алтн шар уурган 
Амлулад өгсн ээҗм, 
Сегрхә хар гертәһән 
Седклинм киләсн болна.
Өрин мелтгр цәәлһнлә, 
Оньдин урлдҗ боснал, 
Өдртән һанцарн гейүрәд 
Хөөнә арднь дахнав.
Үвлин жиң киитнднь
Өскә, хурһдан көлдәнәв, 
Өсвксн хүвсхл өңгрүләд 
Өдрин дуусн гейүрнәв.
Цәкр зуни халунднь 
Цэәһәд өлсәд цөлднов,
Цадарсн цар гесəн
Цандгин ботьхагар дүүргнəв.
Даңгин эн зовлңган 
Дүүнр толһадан багтанав, 
Дольгн зүркнәннь цоклһан 
Дууһарн хацһаҗ хатанав!..
Батан дууна айс өргдх болһнд, әмтнә ард суусн Эрнцнә Сәр әмтн заагур эс медгдсәр Бата тал өөрдәд чиңнәд йовна. Бата Сәриг дууһар соньмҗ кеҗ йовхинь медәд дуулн бәәҗ эс медгдсәр нүднәннь булңгар хәләжәһәд, бииһән Сәрд өгв.
- Э, дигтә күүһән олҗ өгвч! Мана Сәр дуулхмн болхла өмнәһүрн кү һарһдмн биш, — гилдәд бәәрн улс шууглдв.
Сәр мусг гиҗ инәчкәд, таньдг домбрчарн цокулчкад:
...Ардасн ирсн гинә, 
Арвн мөртә залус гинә, 
Альвн күүкн Өлзә гидгнь 
Булаһад авад бәәвлә.
Альвн күүкн Өлзә гидгинь 
Булаһад авад бәәхнь гинә, 
Аштнь одхшив гиһәд, 
Шугшад ууляд йовнала.
Зергләд һарсн гинә, 
Арвн мөртә залус гинә, 
Зе күүкн Өлзә гидгинь 
Булаһад авад бәәвлә.
Зе күүкн Өлзә гидгинь 
Булаһад авад бәәхинь гинә, 
Зөвтә дууһан һарһад 
Ууляд-чишкәд йовнала.
гиһәд Сәр нам зогсх бәәдл һарсн уга. Тиигәд Сәр чирә харһад Батата йосн сән таньл болад, школдан ирдг болад, нам нәр болсн цагт әмт цуһлулдг, һарддг шунмһа күн болсн болдг. Хөөннь 1935-гч җил таңһчд болсн эрдм-билгин олимпиадт Яшкульск районас Сәр ирҗ дуулад мөрәд орла.
Эрдмин революц Яшкульд ирлһн ик гидг хүврлт үзүлв. Хавр, зун, намр һурвн эргцд һазр малтад кесн шавр землянксиг уга кеһәд, тоосх деевртә щин модн, чолун гермүд бәрәд, электростанц бәрәд, Ильичин шам гер болһнд орулв. Хальдврта гем хог таслгч, «Бройдин нертә му гем эмнлһнә комбинат» гиҗ тогтав. Өнч асрлһна герәс Әәдрхнә эмчин сурһульд йовсн Мергасов Олег, Корсңкин Церн, Лиҗин Эрнцн һурвн баһчуд ирҗ эмчиннь көдлмшән эклцхәв!
Бәәрн гергд, гиҗгтә күүкд, бийснь сән дурар хург кеһәд хуучна үлдл шиврлг, камзолан һал шатаһад түүмрдцхәв. Түрүн болҗ үг келҗ эклсн медәтә гергд, гиҗгтә күүкдиг цогц-махмудтан зокаста бий дардго сул хувц уйҗ автн гиҗ олн зүсн эдәр мөрәлв.
Батан бичсн урн сәәхн үгәр чимсн күндтә грамотар ачлв.
Тиигәд Бата олнд гегән-герл сурһуль делгрүллһнд әмән әрвлл уга. халунднь чачр хәл уга, киитнднь ээвр хәл уга гүҗрҗ көдләд оньгта орман эзлв.
Хальмг таңһчин 10-гч җилин өөнә байрт культурн эрдмин аш диглһнд, тоомсрта улсин тоод орҗ ЦИК-ин Деед Советин күндтә грамотар ачлгдв.
Батан сананд тер кесн көдлмшнь чигн баһ. Бата тенүгәрн ачрхҗ түдш уга. Батан кеснәс, кеһәд угань ик гиҗ оньдин санна.
Бата Элстд болсн өөнин байрт орад, тер нәәрт ирсн ахнр, дүүнрән олҗ авад, менд байрта бәәхинь медәд байрлад, һарсн-өссн һазриннь шин җирһл хәләхәр колхозас ирсн тергн деер сууһад хәрв.
Үвлин өсвксн шуурһнд, намрин нооклтсн серүнд, хаврин хар бальчгт, зуни шатсн халунд, зуухсин сүүдр, зурмн толһа дерләд хөөнә ард хатҗ йовсн: салас, судлмуд, күңкргүд — цуг Батад сәәхн таньгдад йовна.
- Э-э! Тер мини кесг элкән унтулад энрәд авсн ормс. Тернь «Хатт», «Чолут», «Уласн», «Шонта», «Нармин күңкрг» — гиһәд кесг һазрин нерд келәд маасхлзад инәһәд йовна.
Ода тер һолмудын экәр, саласин белчрәр идшлҗ йовсн хөд, үкрмүд, мөрд — цуһар колхозин гиһәд, Батан зүркн күңкркә дотран келәд байсад йовна.
Хойр хар мөрнд татсн «Линейк» тергн хаалһин тоос ардан һанзһрулад совр-совр хатрад, хуучн үвлзңгәр орад ирв. Саак түрүн болҗ Муузра Батаг дахулҗ ирдг Ноонин үвлзңгин орань цумрад, үүднь үмкрәд, эрснь хойр талагшан хольврад, худгнь нурад, көвәһәрнь көк керсң, темән чикн урһад бәәҗ. Өмнк ик царцгнь совхозин шин модн, чолун гермүдәр, машино-тракторн станцар зергләд-зергләд бәргдҗ, күриһәд унятрад бәәнә.
Хатрлч хойр хар «Хар Булгар» көмрәд орад ирв.
- Мана колхоз гидгчн эн! Эн җилә төл авлһарн болн үвләс менд, малмуд сән чинәтә һарсндан района олнд одгч улан тугинь атхад авчквидн. Хәру өгш уга саната бәәнәвидн, — гиҗ Батан өөр суусн Муузра зөвәр санамр бахтҗ келв.
- Йир сән! Барсин сүүләс бичә бәр, бәрсн хөөн бичә тәв, гидг эс билә? Тер туган бичә тәвтн, — гиһәд Бата өндәһәд өмәрән хәләв...
Хар Булгин өмн булңгар хойр, һурв зерглүләд уульнц һарһад бәрсн цаһан, цаһан гермүд бәрәд, улан тоосхар оралад орксн җирилднә. Хойр көвәһәрнь удн, уласн, бурһсн, шагшг мод суулһҗ. «Урһнавидн, улм бәәтлән өснәвидн, ус манд өгтн!» — гилдәд уйдлдад, геклдәд, һаңхлдад бәәцхәнә.
- Тер бәәсн ик цаһан гер мана школ. Эн маштг кирлцәтә, һазаһан модта гер — бичкдүд бәәлһҗ асрдг гер. Тер ик терзтә, деернь дарцг делсҗәсн — мана клуб. Эн бәәсн мана колхозин парвлян, — гиһәд мөр тууҗ йовсн Альдан Шар-Манҗ шилвриннь ишәр зааһад, завдад йовна.
Бата бахтад хәләһәд негинь тодлтл, негнь ташрлдад, генүгинь тодлтлнь, талдан гер үзгдәд, торс-торс гилдәд тергнәс суһрад үлдәд йовцхана.
Муузран бәәсн улан тосх деевртә, һурвн хората модн герин өөр ирәд, мөрд уудан кемллдәд, толһаһарн наадлдад зогсцхав.
Хаҗудан товчлдг киизң захта цаһан торһн киилг деегүр томата торһн бүс бүслсн, толһа деернь мисхл хатхмрта тахъя махла тохсн, шухтндг улан башмгта Бата тергнәс бууһад, ярлзҗ инәһәд герүр адһад орад ирв.
Көвклздг көгтә төмр орн деер, көлән җииһәд, көлсән хагсаһад, ик хар зандн эркән эркәдән ораһад орксн:
- Маңна байр! Хойрдад худрһ, дәкн худрһ, — гиһәд цал буурл сахлта цаһан өвгн эркәрн белг бәрҗ кевтҗ.
- Худрһ гидг эн! — гиһәд Бата гүүҗ одад күзүдәд үмсв. Санамр кевтсн өвгн сарвлзҗ босад Бата тал болһаҗ хәләчкәд, уульн гиҗәх бичкн күүкд мет барчхлзад Батаһан тач авад өрчдән шахад үмсв. Буурл сахлиннь йозурар байрин бүлән нульмсн медмҗ уга турглв.
- Көләр йовсн ирдг, күрзәр дарсн ирдго гидг эн!— гиҗ Бата талан дәкн, дәкн хәләҗ, нүдән арчв.
Цаадк хорад машиһәр үс шуугулад бүлҗәсн Цаһан:
- Энлм эн, күрәд ирвч? — гиһәд Батаг ирәд күзүдәд теврв. Баахн цогцта чиндр цаһан халат өмссн Цаһаниг Бата өргәд, дөңнәд бас күзүдв. Цаһанас шин саасн үкрин үснә үнр салд гиһәд одв. Эн үнр Батад басл сәәхн иҗлдсн кезәңк үнр болҗ сана орулв.
- Үснә үнр һарад одв! — гиҗ Бата Цаһанд келчкәд эмәсн бәәдл һарв.
Би ода колхозин саальчлм, үсн ивтрҗ одв. Ода үсн, уург-таргарн бәәнәвидн, гиҗ келҗ чадҗанавидн. «Ямана толһа янзд ордго, ятхр шивгчн төрт ордго», — гиҗ баячудын келдг үг худл болв. Би ода хургтнь одад ордг болув. Нутгин хургт одад авсн темдг цаасн тер,— гиҗ шилтә рамкд суулһчксн магтал заав. Аһшт хургт одад сән саальч гиҗ мөрәлҗ әгсн «сепләтр» эн гиҗ үс бүлҗәсн машиһән үзүлв.
- Сепләтр биш — сепаратор! — гидмн. Та амрарнь үс бүлдг машин гиһәд бәәтн. Чигә бүлдг хар модн чигәнә суулһд бүлүр бәәдг эс билү? Тер мет энүнәнтн бүлүрнь дотрнь бәәдмн,—гиһәд Бата ишәснь авад эргүлв.
- Харка та хойриг Ноонин үкрмүд саадг цагт, би танд нөкд болад туһл ивлүлҗ йовад, ур һарчасн суулһта үснәстн хулхалад уудг биләв. Тер цагт хамрар ордг үснә үнр, танд шиңгрҗ, — гиҗ бахтв.
Бульглгсн зүркән буурл аавдан авч ирҗ хаңһасн Бата байртан өөмәд, седклнь талваһад, аавдан олн зүсн белгән һарһҗ өгәд, кесг үзсн-соңсан келәд хонв.
Маңһдуртнь Бата ик эрт босад, саглрсн ноһана бүччр деер сиик болад мелтглзад хонсн чиг унһаһад, җирглдсн богшурһасин ду чиңнәд, теегән темцв. Колхозин шин гермүд, дала болсн малмуд, эдл-ахусинь үзҗ бахтв. Цәәһән ууҗ авад, колхозин ахлач тал одад тергн деернь сууҗ авад фермс, кошармуд эргв.
- Колхозан мал-гериннь бүрдәңһүһәр батрулҗанавидн. Колхозникүдин олсн мөңгинь, көдлмшиннь ашарнь өгхәр бәәнәвидн. Таңһчин колхозсоюзас тәрәнә эк авч тәрә тәрхәр бәәнәвидн. Эн эмнг һазр хаһлх трактор өгтн, — гиҗ сурвидн. Долан җиләр сурдг школ бәрҗәнәвидн. Эн делгү сурһуль делгрүлхин тускар чини сурһуль сурч йовсн Шарту балһснас ирсн кевүд, күүкд манд ик гидг дөң болв. Сурһуляс ик зөөр уга бәәҗ. Сурһулиг икәр кинҗ дасхмн. Ода олн-әмтн сурһулин чинринь медҗ, амтынь авч йовцхана. Буру хәләсн эргд нарни герл тустго гиҗ кезәнә келсн үг бәәдмн. Ода эн Советин йоснтн буру хәләсн эргүдиг зөв хәләлһҗ нарна герл тусхаҗ йовна. Йоста гидг — сәәни түрүн, мууһин сүл болҗ йовна.
Мана колхозникүд «һанц модн һалд өр болдго» гидгиг ода йосндан медҗ авцхав. Ода хойр-һурвн җиләс темснə модд тәрхәр бәәнәвидн. Мана һазрт альмн, кедмн, үзм сән урһхмн. Чамаг өөдән сурһулян чиләһәд иртлчн урһҗ одх, дееҗинь ирҗ ид. Эндр мана баһчуд клубдан цуһлрҗ чамаг идшулгч нәр кехмн. Тер нәәрт орад сәәнәр сергҗ авад йов. Би «Өрктин экнд» адуна хош орнав, — гиһәд колхозин ахлач Темәнг һар атхҗ мендләд хойр хариннь хатрлар «Өрктин эк» темцәд һарад одв.
Колхозин клубд көвүд-күүкд дүүрң. Нег булңднь арв шаху баһчуд дуңһралад сууһад орксн:
Чииртә улан туган 
Чигтхлүлҗ деегшән делский, 
Һурвдгч үйин пионермүд! 
Һариннь бульчңган чаңһай!..
гилдәд шин ду дуулдснь соңсгдна. Мана эрдмин революцин дуд тарҗ йовдгҗ, гиҗ Бата ду соцсн санв.
Ик хоран тал дунд, теднәс икәр дунһралад орксн, колхозин ах эмч Чернышевин шар көвүн Алексей өскәһән цокад хальмгар дуулн бииләд бәәнә. Күүкд альх ташлдад, шууглдад бәәцхәнә.
Кесгәс нааран соңсгдад уга хальмг домбрин көгнь орсн болад одв. Саак мартгдҗ йовх Кермнә домбрин дун болсн болад Бата үкс өөрдв...
Хо цаһан күүкнә хәңкнүләд цокҗасн домбрин чивһцнә негнь таш гиһәд тасрад одв.
- Я, һацата юмб! Домбрин чивһцн тасрхин ормд Дорҗин Манҗ наалдхнь яһна! — гиҗ инәлдәд биилхәр босҗ йовсн хойр күүкн хәрү сууцхав.
- Уга! Биич күн орҗ ирхлә, сүрдәд тасрдмн. Цаатн биич болн дууч шар хөөч мана Бата орҗ ирв. Домбрин чивһцн сүрдәд тасрҗана, — гиҗ Чернышев Алексей хәәкрәд, Батан һар атхв.
- Батаг сурхмн! Шин чивһц зү! — гилдәд альх ташлдҗ хәәкрлдв.
Бата хо цаһан күүкнә өөр одад, баһчудын шууган төвкнхинь күләһәд суув. Әмтнә шууган номһрлһнла:
- Бата, мендвт! Кү таньдган уурсн болвзат? Делкән ном цуһараһинь сурчксн болхуговт? — гиҗ хо цаһан күүкн домбринь тевк чикләд, чикинь эрн бәәҗ дораһур җөөләр хәләв.
- Олна нүүрт бийим бичә шарад бәәһич. Айд, би таньн гиҗәнәв, — гичкәд нүдән аняд уха туңһав.
- Занда, мана школын багш, — гиҗ күзүндән улан галстук зүүсн көвүн Батан чикнд шимлдҗ келв.
- А, Занда билчи! Комсомолк болн багш болҗ одсн күн, нам таньгдш уга болҗч! — гиһәд Бата һаринь авад мендлв...
Нәр сөөнь өрәл давтл болад, нег-негнләрн мендлдәд тарцхав. Бата Зандан домбр авад, Зандаг идшүлв.
Салькн уга, дүң-дүлә. Сар асхн үдин кем давад кецәҗ йовна. Үсн әдл сарул үсәрәд бәәнә. Хотнас зөвәр заагртлан хоюрн хар цаһан дун уга йовад йовцхана.
Һатлһна һанц модна сүүдрт ирәд нег-негән хәләлдәд зогсцхав. Бата модна ацас авад өөдән хәләҗәһәд:
- Долан бурхн, алтн һасн, һурвн марл, чөдр одн,— гиһәд оддудын нерд келв.
- Ода күртл оддудын нер мартад угавч? — гиҗ Занда Батан келҗәсиг чиләлһл уга сурв.
- Бидн хө хәрүлдг цагтан эднәрчн час мет цаг меддг биләвидн. Өр цәәх өөрдәд ирхлә долан бурхн тоңһаһад: һурвнь дорагшлад, дөрвнь деегшләд эргәд ирнә. Надк оддуднь цуг нарн суух тал баглрлдад, өңгнь цөөлдәд ирцхәнә. Эндәснь өрин цолвң далвкад һарад ирнә. Өрин торлң җиргәд, өр хоорад ирсн цагт нөөрәс әмтәхн юмн уга болҗ медгднә. Минь эн саамла хөд, үкрмүд бәәрнәсн бослдад, бийән шилгәлдәд, тег темцәд һардг билә. Тер цаг күн мартҗ болдв! — гиһәд Бата бәрҗәсн домбран һанц модна йозур түшүләд тәвб.
- Чи, Бата, саак Анҗан күүкнә хүрмд ирҗ нәәрлсән меднч? «Далн туһлын ялд ирсн, даң хө хәрүлдг хотна көвүн күүкн хойр ирҗ! Цааран йовтн, ноосна зуңһгин үнр һарчана!» — гилдәд чи ма хойрар наад бәрәд инәлддг билүс. Чавас би басл һəгтә бəəҗв, хорҗ ирәд бүкл өдртән уульдг биләв.
- Меднəв, цугинь меднəв.
- Чи, теднд ю келдгән мартчквч? — гиһәд Занда Бата тал өөрдх бəəдл һарчкад, тагчград одв.
- Мартад угав. Цуһараһинь меднәв. Теднләчн һацад ю болв чигн келдг биләв. Чамаг ичәд уульдгиг чигн меднов, — гиһəд, Бата барун һаран Зандан ээм деер арһул тәвб.
Зандад әмтн хəлəҗәсн болҗ медгдəд, заагрхар, Батан һариг хәрү түлкхəр седчкәд:
- Э, манар тер баячудын көвүд, күүкд наад бәрдг мартгдхш...
- Чи бичг бичич? Би чамаг маңһдур йовхмҗ гихлə чамд... өгхəр хатхлав, — гиһəд, көвәһинь көк торһн утцар шаглад орксн бичкн цаһан альчур һарһад, Батан өрч деерк бичкн хавтхднь мод түшүлһәтә бәәсн домбр талан хәлән бәəҗ арһул дүрв. Духун үнр «салд» гиһəд Батан хамрар орҗ таангрв.
Зандан чирəһəс һал һарсн болад сарин герлəс сүүдрән тусхжах сурмсг дорак хойр хар нүднь урдкасн улм хар, йорал уга болж медгдв.
- Маңһдур юуһар йовхмч?.. — гиһəд ээм деерән бəәсн Батан һар арһул атхад ээмəсн буулһв.
«Бичг бичнч?» гисн үг Батад соңсгдсн болад одв. «Эрк биш бичнəв!» гисн болҗ Зандад соңсгдссн болв.
Цааранднь эн хойр чирә харһҗ юкүүндсинь һатлһна һанц модн һанцарн соңсв. Соңссн хамгтнь серҗңнсн сөөһин салькн, солңһтрсн сарин герл хойр герч болв...
Занда хойр-һурв ардан данлад хашаһан тəәлод герүрн орв. Бата Зандан ардас дун уга зөвəр удан хәләһəд зогсҗаһад, өрүндəн йовхан санад үрвəд хорв. Хавтхдк цаһан альчур авад хәлəхəр седчкәд, Занда үүднә заагар хəлəҗəдг болх гиж санад, цааран йовб.
Муузран һаза ирəд күүкнə белглсн цаһан альчур һарһад, үнрчлҗ үзәд, сарин герлд делгəд хәләхләнь дөрвн өнцгтнь: Б. 3. И. Д. гисн үзгүд көк торһн утцар хатхата үзгднә. Ода энүнә тәәлврнь юн болхв? «Б. 3.» гиснь — Бата, Занда гисн үг болх. «И. Ц» гисн ямаран тәәлвртә үзг болхв? — гиһәд сар суутл, хашан үуднд зогсад ухалҗ, ухалҗ...
- Батад Занда иим дурта! — гиҗ тәәләд, арһул герт орад орндан орв.
- Занда бас орндан орсн. Көркүхн нилхин дүр һарад кевтсн. Ода унтҗ кевтдг болх. Би бас унтнав,—гиһәд эргәд, дуһрад акад, акад юмн нүднднь үзгдәд, олн зүсн ухан орад, кевтә кевтҗ нөөртән диилгдәд унтад одв.
Арвдгч бөлг
ХАР  МОДН ҺАНЗ
Теегин туңһлң үсәрсн аһарар оошкан дүүргәд, сенр сергмҗтә баһчудын нәәрт седклән хаңһаһад ирсн Бата ә уга дүң-дүләд нөөртән саатулгдад, сүркрәд унтад одв.
Һатлһна һанц модн, иҗләрн эң зах уга ик болҗ урһад, уняртад бәәсн болв. Савилдсн цацгта бүчрмүднь сарин герл халхлад, сүүдрән хо цаһан күүкнә чирә деер тусхаҗ саглрна. Бата тал хәләһәд ярлзҗасн хойр бүргр хар нүднь хооран цухрад, холҗад йовна. Бата өөрдәд, хойр һарарн теврәд бәрхәр седәд, инәмсәд өөрднә: тернь теегин җирлһн мет күцгдхш...
Һатлһна һанц моднд, Зандан асхна түшүләд тәвчксн көгтә домбрин хойр чивһцн арһул үләсн җөөлн салькнд:
Захин һанц модыг 
Задын салькн саатулна. 
Заһлма болсн Батаг 
Занда күүкн зүүдлнә.
Бичкн һанц моднь 
Бүчрән севҗ наадна. 
Бадмшад ирсн Зандань 
Батан өмн ярлзна...
гиһәд җиңнәд дууллдад бәәцхәнә. Докур иштә ацмудын хамтхасд домбрин чивһцдин ду дахулад, «шаб-шаб» гилдәд альхан ташлдҗ шимлдцхәнә.
Цань, көкрәд уняртсн модна ик төгрг цолд, цегән нуурин усн деегүр дала болсн кеерлдсн баһчуд оңһцст җилк татад делскәд, хәәкрлдәд, дууллдад, һочкнад инәлдәд, нег-негән көөлдәд, наадлдад йовцхана.
Нуурин көвәһәр ноһан деер колхозин мөр довтлачнр олн зүсн бииллдсн хурдн-хурдн мөрд унчксн — урлданд белдҗәнә. Тавад-зурһад хонгт тавшаһад орксн мөрд татур хавсдарн мегдәлдәд, әәвлхәһән телүлҗ әмсхлдәд, тәклин цөгц болсн дөрвәд турударн һазр теелдәд, угзрҗ толһаһан зәәллдәд, уудан кемләд, наадлдад бәәцхәнә.
Зандан ардас шүүрәд, көөлдҗ йовсн Бата тер сәәхн мерд үзчкәд: — Э-э! Эднә негн деернь һарсв, чамаг агчмд күцхв! — гиһәд мусхлзҗ инәһәд, тер, олн мөрд тал һарад гүүнә...
Белкүснднь күрсн, сәәхн үнртә цецгүдтә шалв ноһан Батан көлләнь оралдад, хурдар гүүлгхш. Тиигәд зәвәр гөл болад, муурад ирсн цаглань, генткн җиргр эрчмтә хар килһсн цулвур өлң өвснә шилвлә оралдсн харһна.
Цулвурин үзүрәс үкс шүүрч авад татхлань, үүлн өңгтә көк бор мөрн, урлдана нальш эмәл тохата, саңнаһан салькнд делсксн, сүүлән саадглсн, хамрарн бүшкүрдсн, хурдлхан санад, зогсҗ бәәҗ.
Бата байрлад, борин күзүһинь теврәд, омруһинь иләд, хар килһсн цулвуринь эвкәд, көлән дөрәлэд, эмәлин бүүргәснь авад, мордхар седлһнләнь; генткн нег му дүртә, модьрун бәәдлтә, ик хар күн ноһан заагас босҗ ирәд, бор мөриг булаҗ унад, зулад һарна. Бата бор мөрнә ардас көөлдәд, килһсн цулвурин үзүрәс ки шүүрәд, җе гиһәд усн-цасн болад көлрч йовад, генткн өсрәд серчкәд, одак зүүдән санчкад, дотран маасхлзад инәв...
Тиигн гихнь, Муузра Батан чирә деер суусн батхнс альчурарн сәвәд, үргәсн сууҗ. Бата хойр нүдән, мацнаннь чиихлтсн көлс барун һариннь ханцар арчад, минь ода орсн зүүдән Муузрад цәәлһҗ келв.
- Хәрнь, чи нөөртән мел иргләд, зовад бәәвч. Би чамаг серүлн гисн бийм асхна ора унтсн күн гиһәд, әмтәхн нөөричн хармнад бәәвүв. Терчн чини өдрәрнь са-над ухалад йовсн хамгчн зүүдндчнь үзгдҗәнә гидг тер.
- Гем уга, чини сансн цуг бүтх! — гиҗ ахнь әәтрүлҗ, дүүдән зүүднә хәрүлһш цәәлһв. — Эн өмнк царңгиг цугтнь хаһлад, дүүргәд темснә мод тәрхәр бәәнәвидн. Тер һатлһнд бәәсн һанц мод үзлч? Ямаран әвртә бәәрхәтә, урһцта модн. Тер модар шинҗлхлә, эн һазрт модн ик сәәнәр урһх бәәдлтә.
Батад асхна сарин герл халхлҗасн модна сүүдрт домбран хаҗудан тәвчкәд, шимлдҗәсн сананднь орв.
- Хар булгинь ясад, сонртхад, өргнәр бооһад, нур тогтаһад, заһс тәвәд, шовуд өскәхәр бәәнәвидн. Ар көвәднь чигр тәвәд колхозин багц, плантац тәрхвидн. Тарвс, һу, хавг, аһурцг ик сән урһх һазр. Эн эргндк эмнг һазриг эцднь хаһлад тәрә тәрх санатавидн.
Оватын Хошуна ар ташу бүклднь хаһлад, байн орсмудын тәрсн тәрән ямаран сәәнәр урһдг билә? Дундаһурнь йовсн күүнә толһа әрә үзгддг билә. Намр болад, намчбүрнь шархлтад, толһаһан әрә дааһад нәәхләд ирсн цаглань, мана эцк, Борнушкин Церн нань чигн улс хүрүтә хурц шалһар хадад, боодг-боодгарнь овалдг бәәсмн. Тер боодгинь боолцад нөкд болҗ йовад, нег тәрәнә толһа авад, альхн деерән үмгхлә, ик-ик умшта алтн шар буудяс альх дүүргҗ асхрдг билә.
Тиигҗ урһдг тәрән ода эс урһх билү? Зуг залхурл уга, кинҗ көдлх кергтә.
Тер урдк цагт манд эврә гих эдлх мал, гер, һазр уга чигн бәәсн болтха. Ода болхла, цуһараднь эврән эдлх эздүднь болувидн, цуһар эрвәнмдн һарт бәәнә.
Саак манахн заргдҗ йовсн Җимгнә күүтрт: альмн, кедмн, чи, өрг, талдан, кееһнн төлә тәрсн удн, уласн, хор модн, яшл, хусм, җөөлн цаһан, бурһсн — басл сәәхн омлһн урһдг билә.
Хавр болад ирхлә, ацмуднь больбилдәд, хаһрх бәәдл һарад, герлтәд хамтхасдыннь үзүрмүдкь булталдад, түүнәсн бүчрләд, олн зүсәр цецгләд ирсн цагтан ямаран сәәхн авта!
Өрүн маңһарт өөгүрнь хөөһән тууһад һархла, сәәхн үнр туцһлң аһар дахад, хамр-амар орад таанград, олн зүсәр каңкнад орксн цагт, өрч дотрк эркән чиңгә зүркн әәвлхәдән әрә багтҗ талваһад, амулңта эн шуһун ацаснь атхад, сүүдртнь сууһад, амрад һархмн болвза гиҗ тачадг билә.
Энүг тәрсн күн, арднь орҗ эс асрхла, тиигҗ урһш уга бәәсмн. Мана өвкнрин байн йовснь иим модд эс тәрсн учрар кедү шимтә сән һазр киидән үрҗәнә! — гиҗ, Муузра өргндән темснә модта, уласта, зәәсңгин хуучн гер тал хәләв.
- Мана өвкнриг, эцкнриг мухлалҗ йовсн ухмлта баячудтн, ик гидг ховдг, хол тоолвр уга, бийсинь онц әмән хәләдг, олн әмтнә җирһләр керг кедг уга улс бәәҗ.
Тер дала болсн алтн мөңгнәсн сән гидг чолун, модн гермүд бәрүләд, модд тәрәд орксн болхла, ода хөөтин зөөр болх билә. Мана баячуд мел мал өскхәс талдан юм меддго бәәҗ.
Мини тер, сурһуль сурч йовсн балһснд кезәнә байн, нойн, кувцнрин бәрүлсн олн давхр чолун гермүд, урһа сәәхн модд көкрлдәд, хөөт үрдин зөөр болҗ үлдсн бәәнә. Тенд зуг хаана йосн сольсн хөөн, государственн болҗ урдкасн улм кеерүлгднә.
Тедниг сиилүләд, кеерүләд, чимәд, әм-арсан өгәд, тавгиннь көлсән маңнадан түркәд, маңнаннь көлсән тавгтан түркәд, генәд-гесәд йовсн улс—орс угатя, көдлмшч улс бәәсмн. Мана угатьнр болхла, мөңкинд малын ард хатад, туһлын туруһар ус ууһад, туурһин хаһрхаһар нар үзәд, хойр нарн болзгта, хур-чиигтнь норад, халунднь шатад, киитнднь даарад, ээмдән бүтн хувцн уга, амрсн чик нөр уга, малыннь төлә генҗ йовсмн.
Ода тер, тана заасн зәәсңгин бәрүлсн герттн кедү күүкд-көвүд сурһуль сурч йовна!.. Тиим гермүд ода эн колхоздтн ик кергтә. Школ, больниц, бичкн күүкд бәәлһәд асрдг гер, нәр-наад һарһдг клуб цугинь бәрх кергтә...
- Ах, санаһан бичә зовтн, эн тана келснтн, санснтн эрк биш күцх. Зуг эн хамгартн ик гидг тодрха, делгү цәәлһвр кехмн. Би ода энд бәәсн деерән эн тана колхозин баһчудла күүндәд, селвлцәд, теднә ухан-седклинь эн хамг олна берк үүл тал хәләлһҗ үзнәв. «Демәр күцдг, деесәр холвдг» гидг үлгүрин утхинь олнд медүлх кергтә.
Ода энтн танд келхд иим юмн: зергләд зогсҗах хойр һулмт. Нег һулмтнь урң-урң гиһәд, унтрн гиҗ йовна. Наадк нег һулмтнь болхла, уңһдад, улаһад, бадһлад өрвкҗ йовна. Түрүнк һулмтнь удл уга унтрад, уладг хогнь кинтрәд, үмсн-тоосн болад, салькнд нисн гиҗәнә.
Тер унтрҗах һулмт гисинь ода медвт? Тертн урдк цагас үлдәд, чинәнь алдрад, дәәвләд ирсн баячуд. Урднь олн-әмтнә күч-келсәр өсксн мал-герән ода үлдәхдән харм төрлдәд, терүндән тачалдад, арань зуугдад, хорнь буслад, аль-бис үүлдврәр хар санхар седлдәд йовцхана.
- Зул бөкхиннь өмн бадрна гидмн,— гиҗ Муузра хоолан ясв. — Хойрдгч һулмт гиснь бидн болҗанавидн. Бидн болхла, хагсу, тоста түләһәр зерглсн, шин ик көөргәр үләлһҗәх һулмтвидн. Уңһда-уңһда йовҗ улаһад, улаһа йовҗ бадрад дәрвкәд одх, оньдин дөрвн цагт унтрш уга делгү зальвидн.
Маниг тиигәд дәрвкәд йовх дутм тер һашудҗ, үлү үзҗ йовх улстн мана омгта заль деер ус кеҗ унтрахар седцхәнә. Тер учрар бидн оньдин саг-серггәр бәәҗ теднлә аврлт угаһар ноолдх улсвидн. Тиим ноолдан угаһар манд җирһл эврән бийнь ирш уга юмн.
- Тер терзин шуһуд бәәх аралҗ үзҗәнт? Гөлмән тосхчкад, шүдән хәврәд, кен ирҗ торхинь күләһәд, са-намр гесән цурдалһад кевтнә. Бийәснь чидл тату хорха, батхн тергүтн гөлм деернь суухла, гелмәрн ораҗ авад, цусинь шимәд хайчкад кевтнә.
- Аралҗн шорһлҗ бәрҗ шимҗәсинь үзлт? Мел уга. Тер юңгад гихлә, шорһлҗн дегд демч, кедлмшч, ни болад олн болхла — бөк! Демч шаазһа хун бәрнә гидг. Я, йир, уругшан орад сууҗ йовх нариг, улаһад һарч йовх нарн яһв чигн диилҗл бәәхугов! — гиҗ келәд Бата орнасн босв.
- Бата, чи мел уснд хәләсн мет сәәхн харһулҗ келвч. Кенә әәлнь медгдҗәнә. Мел эн мана колхозд эс медгдсн хар сүүдр болад зәрмнь харшлад йовна. Мана колхоз сәәхн тохмта, хурдн мөрд өскдгиг чи эврән меднәч. Җил болһн Улан Цергт гиҗ сән-сән мөрд шүүҗ йовулнавидн. Тер цагт өгх мөрдән мана адучнр комиссь ирҗ хәләхәс урд цалмдад бәрҗ авад, сурһад, саңна, сүүлинь эгцләд, туруһинь ясад, уснд өөмүләд, самлад, ик гидгәр таңсглҗ белдвр кецхәнә.
Нидн җил мана орн-нутгин мөртә церг толһалгч Буденный гидг ик хар сахлта күүнәс мана колхозд «Тана илгәсн мөрдтн, мана Улан Цергт ик гидгәр таасгдв, тер учрар танд ханлт өргҗәнәв!» гисн бичг ирлә.
- Буденный гидг күн ик хар сахлтаһинь яһҗ меднәт? Та мел үзсн әдл келнәт, — гиһәд, Бата цацгта цаһан альчурар чирәһән арчн йовҗ инәв.
- Эн мана тохмта мөрд өскдг колхоз бүрдәһәд Ока Городовиковин нер өгхд, мана Хальмг таңһчин толһачнр ирцхәлә. Тиигхд Городовиковин зургла хамднь энүнә әмн әдл иньгнь гиҗ Буденныйин зург хамднь авч ирлә. Бидн тедниг алтн рамкд суулһад, колхозиннь парвлянд таңсглҗ өлгләвидн. Ода бийнь, ик сахлмуд боллдад, дүңгәлдәд сууцхана. Терүнәс нааран мана колхозин улс цуһар таньцхана.
Тиигәд ниднәһә Улан Цергт илгәхәр белдсн сәәхн чигн гидг арвн хойр мөрд, комиссь ирәд хәләһәд, таасад, хөөкнь ирҗ авх болад йовҗ одла.
Маңһдуртнь мөрдиг конюшнәс һарһад, услхар седхлә, һурвн һәәвһә гидг мөрд доһллдад, йовҗ чадл уга мөлклдәд бәәв. Модн девскр деер көлән тәкилһҗ кевтәд, көлнь унтрсн болх гилдәд, иләд-далад, эвләд, йовулхар седхлә, «Маниг яһҗаснтн энв? Өвчәнә! Я, ях-ях!» гисн бәәдл һарлдад, шуукрлдад, нүднь усвклдад, хуурһсарн хойр талан кү шөргәлдәд, чичрлдәд бәәцхәв.
Залус цуг хурлдад, саһп шавхаг, бөрв, төң, белвнцг, шүрүсинь бәрлдәд хәлэлдәд, хүүвлҗ-хүүвлҗ мөрнә шинҗ меддг, ода ахлач бәәсн Темәнгт шулун болдгар мер йовулв. Мөрдин хөвнь болад ахлач бийнь аашсн бәәҗ.
Темәнг ирәд, мердиг эргүләд хәләчкәд, урлынь секәд, бүүлинь хәләһәд, өвдгәрнь цокҗ үзәд, дөрвн туруһинь өргәд, туруна альхнд наалдсн шег, шавринь шүүнчәр хусад хәләхлә, белвнцг хоорндаһурнь төмр хадас цокад орулчксн бәәҗ. Темәнг хадасиг үзн адһн-шидгн атхмар сөңглҗ авад, йод түркәд, шавднь шора бичә ортха гиһәд турудынь сәрсәр ораһад, җөөлн хумһлта һазрт сальк өрүләд сөөлһчкв.
- Өцклдүр хәләсн комиссьт, эндр йовулҗах манд, өшәтнрин тав хаңһасн, иньгүдин седкл бишрәсн ик гидг ичртә йовдл эн! Яһҗаснтн энв? Юн гидг юмб эн? Яһсн чолун зүрктә күн болхв тер? Келн амн уга келкә мөрнә турунд хамаран хәләҗәһәд күн темр хадас цокдв? Йир үрн-үрндән амрш уга күн эс болхий тер! Эн мөрд өскҗәх, мини тавгт цокхнь яһна! Йир яһҗ зовҗадг болх эдн!.. Зуг келдг келн уга болад, арһнь уга болҗана,—гиһәд, туула сәәртә, тоһстн күзүтә, хоңһр һалзн мөрнә күзунәс теврв. Темәнгин киитн хар нүднәснь теңгрин аршан хурин төгрг умш мет цегән нульмсн турглад, төгрг хар турун деер дусад, төөн болҗ шиңгрв.
Тоһстн күзүтә хоңһр һалзн мөрн «эңкритн медҗәнәв» гисн кевтә хойр талан цоңнад, цуурдад инцхәчкәд, хойр өмн көләрн хумһлта һазр селн тееһәд, сүүлән сегләд, саңнаһарн наадв.
- Ингәд эдгнә гидг эн! — гиһәд иҗлднь тәвчкәд, талдан мөрд йовулла. Тер мөрдин турунд хадас цоксн күн ода чигн олдад уга...
Терүнә хөөн хавраһа адунд көг товхәр йилһҗ авч ирсн сәәхн тохмта һурвн ажрһс конюшнд орулсн сө, үгцсн кевтә, ик гидг хур орв. Колхозин әмтн цуг гилтә тәрәнә көдлмшт йовсн цаг билә. Һацата кевтә минь тер хурла харһулад, тер сө һурвн аҗрһ орулсн конюшнд күн һал өгч. На, ца «Түүмр!» боллдад гергд, өвгн һолта улс шууглдад күртл, хагсу харһаһар хавчад кесн, хулсн деевртә конюшнь дәр мет дәрвкәд шатад унв... Хур гиив.
Өрүнднь бидн цуг гүүлдәд ирвидн.
Алтн, кер, чимкх ноосн уга чилм хар аҗрһснн нооснь хуухрад, арсднь шатад, орвцнь урсад, чиигтә һазрт дусад, өөк шарсн үнр һарад бәәнә! Геснь кеврдг болж көөҗ, нүднь бүлтрж. Деерәс унсн оран ут шар харһан утан өөрдсн күүнә нүднд орҗ һашурулна.
Мөрч Манжин Дорҗ мөлтрсн хойр алг нүдиг алтн аҗрһин цамрхаднь хәрү дүрәд, альхарн халхлад, күзүһинь теврәд сууна. Медәрәд ирсн, хар санан уга җөөли хойр нүднәснь мелтглзәд деврсн һашун хар нульмсн, мөңк унтсн мөрнә мацна деер дусад, медмҗ угаһар шингрҗ геедрнә. Мөрч минь эн саамдан маниг өөрнь бәәснг үзҗәхш, мана һундлта шуута соңсҗахш. Зуг энүнә һундлынь үзсн күүнә зүркн заядар урсна...
Удл ута ахлачнр, адучнр цуһар цуглрлдв. Колхозин ахлач дегд һундад, яахв гихләрн:
- Эн алтн болсн хәәрн мөрд шатасн күн ман дунд бәәхлә соңсҗ үзҗ хан! Үртә-садта болхла, үрдәсн ә, тохм таср! Ода эн ормдан орчлцгин шар нар үзл уга од! Үрнь тернь бол... Турута мал төрүц чамд бичә үзгдтхә! Үнн чамаг олх. Үүлән һартан борхч! — гиһәд, аарглад зогсҗасн улсин күн болһна нүд шилтҗ хәләһәд, шинҗләд, арһ уга— акт бичәд, тер алднднь мөр хазлв.
Хортн һәргтә биш, хортна мек дала. Мөр олдсн уга. Зуг шатсн мөрдин цогцсинь далдлхар хураҗ йовсн цагт, конюшнин унсн үүдн дор, көндлң кевтсн тергнә чилгүрин өөр мөӊгн цокарта хар модн һанз олдв. Ахлач тер һанз авад, күн болһнд үзүләд, күн болһнас сурад, хург кеһәд, эзинь олхар басл чирмәв. Эзнь эндр өдр күртл уга.
- Би нам ода саглад, малмудыннь өөр хонсн цагтан унтдган уурв... Чи тер сурһульдан эрт йов. Чамла әдл шунмһа баһчудт, комсомольцнрт, эн хордад һаньрҗах баячуд дурго болна гинә, хорлтан хальдаһад оркхд маһд уга, — гиһәд Муузра Батан асхна тәәләд орксн башмг авад, бокс түркәд, шоткар арчв.
Батан бәрҗәсн цацгта цаһан альчур һараснь медмҗ уга шувтрад орна өмн унв. Өмнән унад, көлләнь оралдҗ йовх альчуран оньһл уга Бата өмәрән хойр-һурв ишкәд, зевәр удан менрәд зогсҗаһад, генткн сана авсн кевтә:
- Уга, тиим болхла, би йовхшив. Иим юм соңса бәәҗ хамаран хәләҗ күн йовдв? Энтн хорад, хооран цухрад, хортнас әәҗәх темдг. Өшәтнә өмнәс өрәд, зөрәд өмәрән йовх кергтә.
Тер, нидн җил мөрдин көлд төмр хадасд цоксн улсиг дарунь эс олҗ авлһн — мана цухрлһн. Теднтн тана сулынь медчкәд, амштад, аль-бис ааль һарһҗ хорлтан хальдаҗ йовна гидг тер. Би саахна келүвшв. Мана шатҗах һал деер аль-бис мекәр ус кеҗ унтрахар седнә. Ода та нанд келҗ өгвшт. Ода тер һанзнь хама бәәнә? — болҗ Бата Муузраһас адһҗ сурв.
- Колхозин ахлач оньдин хавтхлчкад йовдг билә. Ахлачас сурхлачн чамд дуту уга цәәлһәд келҗ өгх, — гиһәд келчкәд, Муузра «нам айстан энүнд келәд оркув билтәл, — халун цуста, баһ наста күн еңгәр халурхад юунд болв чигн орх» гиҗ дотран санв. — Не, цәәһән у, — гиҗ ширә тал өөрдв. Бата сууһад цәәһән уув.
Батан барта цоохр шаазңд дүүргәд кесн цәәһинь туңһлңд: Муузран келсн келврин — дөрв көлдәд доһлсн мөрд, түүмрт шатад, нүднь бултрсн мөрнә күзү теврәд ууляд суусн мөрч үзгдәд, Батан ууҗасн цәнь хоолднь зәңгдрәд, уурнь күрәд, араһан зууһад, хар модн һанзин эзинь олҗ авхар седәд, колхозин ахлачин тал адһад һарв.
«Акад юмб? Иим олн улс, хотндан бәәх хортан олҗ эс чадх. Цуһар хошад нүдтә, хошад чиктә, цуг нег күүнддг келтә. Харңһу сө хасн бууһин сумн болхинь, нам хама яма туссинь медл уга чигн бәәхм бәәҗ. Нег әәмгт нег һолын ус хамдан ууһад, нег колхозд көдлә бәәҗ хотндан орҗ ирсн чон болсн хортан эс бәрнә гидг юмб? Йорал уга уснд хайсн чолун биш тер. Ол эргсн чон хавхгт тордмн, олҗ болх, би олхув!» — гиһәд Бата хаалһдан дала эсв эсвлә йовҗ ахлачинд күрәд ирв.
Колхозин ахлач Темәнг, хар һалзн үрә мөр хантрад зогсчкад, школын көвүдт хурдн мөрнә шинҗ келҗ өгчәҗ:
ТОЛҺА БИЙИННЬ ШИНҖ
Амн нурһарн өргн,
Ахр чон чикта,
Тевг-күклнь ахрхн болад нигт.
Маӊнань өргн.
Нүднь ик  болад цамрха, яснь монцхр
Хамриинь мөөрснь өргн болад нүкнь у.
Хойр гер шүднь өндр болад өскәтә.
Хавң цацу шик махнь өндр
Дорак хавц шик махнь үлү болхла сән.
Соянь ут, нәрхн моһлцг, һазаран гедгр.
Арат соята болхла, наадк бәәсн угань кергтә биш.
БӨКН БИЙИННЬ ШИНҖ
Цар мөөрспь у.
Бүдркәнь шовһр, цар  мөөрсән хәләсн, 
Хойр товчлурарн өргн. 
Далнь ут, нимгн, мөөрснь гедргән, 
Зәәдигән хәләсн,
Нурһнь һо, заһсн зоота, 
Хавснь ирзһр матлһта, 
Ова ясарн өндр, 
Сүвә хавсарн өөдән, күвкгр.
ДӨРВН КӨЛИННЬ ШИНҖ
Дөрвн турунь хавтхла, шадта. 
Туула тавгта. Белвнцгүднь нәрхн, 
Шавхгаснь ахр.
Өмнк хойр шавхань уйнь, ар хойрнь күдр,
Өвдг хоорндкнь у.
Өвдгин нүднь өргн.
Шилвиннь ясн нәрн, шүрүснь
Бүдүн, ирзһр заагта.
Шаһа чимгнь ут.
Бөрвиннь сәрснь у, нимгн,
Төӊ ясарн һазаран
Унад оркхла, сүүлән өргәд, ар хойр
Көлән деер татад, өмәрән тун
Ишкәд одх.
Җиңнсн төмр дуута... — гиһәд эргәд, энд-тенднь һарад, бураһар зааһад келҗ өгв. Бата ирәд мендлзд:
- Би энүгитн кесгәс нааран соңсхар седә биләв, һәәвһә юмн болв, — гиһәд, бичкн блокнотан һарһҗ авад, келсинь цугинь бичҗ авв.
Мөрнә шинҗин келвр чилхлә, Бата школын көвүд-күүкд дуудҗ авад, тедүкнд одад колхоз өсҗ йовх цагт хортд ямаран янзтаһар хорлтан күргдгин тускар, болн школын көвүд-күүкд, пионермүд саг-сергг болҗ колхоздан дөңгән күргхин тускар келв.
- Эн тана колхозин сәәхн тохмта, цевр цуста аҗрһст һал өгәд шатасн улс ода чигн олдад угаҗ. Тадн, пионермүд, нүдән хурцлҗ, чикән сонртхҗ ноолданд орлцх улст, — гиһәд сән гидгәр нәәрүлҗ селвгән өгәд, тедниг йовулчкад, ахлачинд орв.
Колхозин ахлач Батаг нег уга ирҗ йовдго болх гиҗ санад:
- Не, Бата, сенр юн бәәнә? — гиҗ сурв.
- Асхн ора нәәрәс ирәд унтхларн, негл үксн кевтә, әмтәхн нөөрәр унтҗв. Өрунә серәд Муузрад сөөнәһә орсн зүүдән келхләм, зүүднәнм хәрүд Муузра әмд күмнә зүркн әәвлхлә дотран шу тусм әәмшгтәһәр шатсн аҗрһсин тускар келв. Хаҗуднь соңса бәәтлм, хуухинм үсн босад, хәәрн мөрдт харм төрәд, хоолдм хот ордган уурад, хар модн һанзитн үзхәр ирв. Муузра нам меекәрәд, күццднь келҗ чадсн уга. Та яахла сән болх гиҗ меднәт? Тер һанзин эз олҗ болх гиҗ саннт? Миниһәр болхнь, олҗ болх гиҗ еаннав. Би яһад болвчн олх санатав. Тер кү олҗ авл уга йовхшив гиҗ Муузрад үгән өгәд һарч ирүв, — гиһәд Бата босад, эрст өлгәтә бәәсн сәәхн-сәәхн мөрдин зургуд хәләһәд саналдв.
- Олад авхла, ю келхүв—күчр гидг сәәхн тохмта аҗрһс билә!.. Ормднь одхнь, ода бийнь әмд бәәсн болад, сәәхн цогцсарн нүдндм үзгдәд, элким урсхана. Теднә ормд үлдснь, эн һә болсн эзән зальгсн һанз болв, — гиһәд, ахлач шкафиннь татдгас эләд бәәсн цаһан мөңгн цокарта хар модн һанз һарһад өгв.
- Олн улст үзүләд чигн, онц-онцар онцлдад чигн, олсн куунд мөрэләд үрә мөр өгх болад чигн зарлвидн. Милицд бас герчлләвидн. Тедн һанзин зург күртлнь цокҗ авцхала. Мөшкәд, мөрдәд йовҗ-йовҗ ә тасрв. Ода иигәд нам унтрх бәәдлтә, — гиһәд шүдән шигшләд, уха туңһав.
- Та нанд урднь байн йовсн эс гиҗ гелң йовсн һазаран элктә әмтн тана колхозд бәәхлә, ә угаһар зааһад өгчктн. Би эс медсәр аҗглад эргәд йовнав. Намаг ода ирҗ эн нуста көвүн саак һанзин төр сергәҗ йовна гиҗ күн харлхн уга, — гиһәд, сөөд мал мандг, харулд зогсдг улсин неринь бичәд, альд ямаран хошт юн бәәдгинь сурад, ик гидгәр оньһҗ авад, Бата ахлачта хоюрн ямаран янзар ол аҗглхин тускар асхн күртл күр кеһәд, селвлцәд хәрв.
Бата Муузрандан ирәд, хувцан сольҗ өмсәд, кеерч авад, Зандан герин хашан өөр ирәд   Зандаг дуудулв.
- Домбр авхв? — гиҗ Занда терзәр толһаһан булталһад, хәәкрҗ сурв.
- Бәг, би һанцармб, наарич! — гиҗ Бата һарарн дайлв.
Ик удан болсн уга. Занда гүуһәд һарч ирәд, Батан тус өмннь маштг хаша түшәд, ярлзад зогсв. Альхна эрән үзгддгән уурад ирсн хо бүрүл цаг билә. Тер бийнь Зандан хо цаһан чирә, хойр хар күмсгнь. барта күрц альчурин захас давад саглрсн хар күкл Батад тодрха үзгднә.
- На, ца, маңһдур йовх күмб, гиҗ зүдҗ йовлч, ода чигн йовад угавч? — гиҗ күүкн инәмсв.
- йовсн болхла, ода чини өөр уга болх билүс.
- Йовад уга гидг эн. Не, йовий, би чамд сөөнәһә орсн зүүдән келҗ өгнәв, — гиһәд Бата Зандан һарас авад, көтрлдәд  тег темцв.
- Шартудт бәәсн күүкнчн зүүдндчн орсн болхугов. Кел, кел, ямаран бәәх бәәдлтә? Санҗадг болх! — гиһәд Занда тачкнад инәв.
- Занда, чи соңслч. Ода чи селәнә школын багшч. Дорас өсҗ йовх баһчудт медрл өгх деерән мана Советин йос болн партин политик цәәлһҗ, уханднь орулҗ өгчәнәч... Эндр чини школын көвүд-күүкдлә эн колхозд һарад бәәдг әәмшгтә йовдлмудын тускар күүндвр кевүв. Тер йовдлмудын тускар чи эврән юм меднч? — гиһәд Бата йовдлан зогсаһад, Зандан ээм деернь һаран арһул тәвәд сурв.
- Йо, хәәмнь, Бата мини, намаг ода чигн бичкн, генн, юм меддго күүнд тоолҗаснчн энв! Колхозин парвлян партийн ячейкт, сельсоветин ахлачта хург кесн цагтан хамгин түрүнд намаг дуудулна. Эн төрәрчн бидн цуг тус-тустан даалһвртавидн. Зуг ода деерән тәрә-темснә гүргү болад хооран саагдҗ йовна, — гиһәд Батан өмнәс зерглҗ келчкәд, Занда эмәсн бәәдл һарв.
Бата Зандаг башрдҗахинь медәд, дәкнәс эвлсн бәәдлтәһәр сүүвдҗ авад, арһул йовн-йовҗ:
- Медсән сурһуль уга ахнртан, эгчнртән келәд, цәәлһәд нөкд болх мана эркн керг. Нөкд болна гисн юмб? Эңдән улаһад бадһлҗ йовх мана җирһлин заль деер ус кеһәд, унтрахар седәд йовдг, сүүдр мет дахҗ йовад, хорлтан халдаһад йовдг улсиг олад, илдкәд, эрсинь һартнь бәрүләд, элкн деернь эрәс эрәд оркхларн, бидн эндрк цагин шин ухата, шин өвәрц улсан эврәннь төрскндән чигн, тер хар саната улст чигн медүлхвидн.
Тер мөрд шатасн күн дегд адһад, әәмсхләрн конюшньд цаһан мөңгн цокарта хар модн һанз унһаҗ. Тер һанзин эзнь ода чигн олдад угаҗ. Тер кү олхд бидн кинҗ нөкд болх йоставидн. Ода тер һанз нанд йовна. Эн һанзиг би чамд өгнәв. Чи маңһдуртан көвүд-күүкдән цуглулчкад: «Эн иим цокарта һанз олҗ авув, кен гидг күүнә һанз болхв эн?» гиһәд, эс медсәр сур. Мөр болхнь, теднәс неҗәднь үгин аюд таняд орквза. Тиигәд энүнә эзинь олх нег эсв бәәнә. Зуг утцна нег үзүринь олҗ авхла болх, цуцлхднь юмн уга. Энүг чи геечквзәч, — гиһәд, альчурар оралһата хар модн һанз хавтхасн һарһад, Зандад өгв.
Нөкәдүртән тана школд комсомольцнрин хург хураҗ, бас эн төрәр күүндвр кехм. Иим берк төр үзә-соңса бәәҗ хаҗуһарнь давулҗ болдмн биш. Би маңһдур эн хотна баахн берәд эргүләд, күүндвр кенәв.
«Берәд эргүләд» гисн үг соңсн:
- Чи сурһульдан йовхмн бишвч? Зү уга берәд ю медх билә? — нигәд зөвәр дууһан чаңһаҗ келчкәд, Занда мацна деерән делсәд нүдинь бүркҗәсн цөөкн үсән бәрҗ авад, барун һариннь хумха хурһнд ораһад, һазр хәләһәд башрдсн бәәдл һарв.
Бата Зандаг харулхад хочад келҗәхинь медчкәд:
- Э-э! Занда, Занда. Чи ода чигн хальмгин авъяс сәәнәр медәд угач... Шин ирсн бичкн берәд хадмдан, медәтә улст хамгин түрүнд, һанзинь авад тәмк нерҗ өгдмн. Һанзин сән-мууһинь бәрәд бас оньһдмн. Эн яһв чигн медәтә күунә һанз болх. Тер медәтә күүнд тәмк нерҗ өгдго бер уга бәәсмн болх. Сурһулясн би хойр-һурвн долан хонгт дутн гиҗәнәв. Занда, эврән ухал, иим юм үзә-соңса бәәҗ, яһҗ хайҗ йовхув... Хар модн һанзин эзинь эс олв чигн, эн колхозин баһчудт, тер һанз олхин тускар колхозин парвлянд икәр нөкд болҗ хәәлцхин сана орулад селвгән өгчкәд йовнав. Цаадк саран үзҗәнч? Цагнь ирхлә, сәәхн мандлад һарад аашна. Кен энүг бәрҗ зогсах? Ямаран сәәхн! Орчлңд энүг кен күләдв? Кен эс таасдв? Кен энүнд дур уга болдгинь меднч?
- Хулхач күн дур уга болдмн. «Сарин сарулд хулхач дурго, сәәнд му дурго» гидг үлгүр бәәнә.
- Тер сар мет мандлад һарч йовх мана Советин йосна нилчәр, асрулад өөдлҗ йовх мана аавнрин бүрдәҗ йовх шин җирһлд, тер мандлсн сард туугдад шилҗрҗ йовх харңһу сө мет, туугдсн баячудын үлдл, ик дурго болцхана. Болһахмн, саглхмн, ноолдхмн негн күртлнь уңгинь таслҗ уга кехмн! — гиһәд, Бата Зандаг сүүвдҗ авад хәрү хәрв.
Ә уга, дүң-дүлә. Делкә цут төвкнҗ... Өңгтә сарин герл үсәр хур орулҗ үсәрәд, төгәлңдән герлтҗ җуңһарна. Эн хойрин арһул йовсн көлиннь ә әрә бийстнь соңсгдна. Соляд ишксн ишкдл болһнас, сависн өвснә сармтрсн цаһан мөңгн чиг сегсргдҗ унад, көлврҗ ишкгднә. Эн хойрин арднь, дөрвн төгәтә тергн йовсмн мет, дөрвн ут татсн хаалһ үлдәд йовна.
- Не, ора болҗ одв. Әмт серүләд керг уга. Чи мини келсәр бичәд, өрүндән суңһг йовулчк, — гиһәд, Зандаг герин кирлцә деер һарһад, тәәлгдхләрн җиигдг күнд харһа үүдиг арһул өргҗ тәәләд орулчкад, альхинь атхҗ мендләд, Бата хооран цухрв. Зандан һар харңһу чуланас, харһа үүднә заагар медг-үлг үзгдҗ геедрв.
Бата Зандан ардас зөвәр удан хәләһәд зогсҗаһад, хая-хая ардан хәләһәд герән темцв.
Бата Муузранд ирәд, бергн Цаһана ясчксн маштг орн деерән арһул цемшҗ орад кевтв.
«Хар модн һанзин тускар колхозин ахлач адучнрла күүндх, Муузра үкрчнрлә күүндх, Занда школын көвүд-күүкдлә күүндх, би комсомольцнрла болн берәдлә күр кех... Олдл уга хамаран одна тер!..» — гиһәд кесг олн зүсн уха санад, чееҗләрн ноолдад оркхлань, Батан орнь өвр-шөвг болад кесгтән унтулхш.
Хург, күр-күүндән, мөшкә — төгәлң болв. Харлсн улсин герт Бата Занда хойр баһчуд цуглулад, нәр келдәд, һанзин тускар тер чигн өөрдүләд күүндв. Икәр харлсн улсиннь өөр Бата гертнь одад хонв. Әвснә көдлмшин улсин өөр күүндвртнь чикән өгәд йовв. Арв һар хонгт амрлһн, завср угаһар шинҗлгдв, зәңг-зә уга.
Батаг йовх гиһәд, Цаһан уһаһад, илвүрдәд оркчксн хувцн, хаалһдан авч йовх хатачксн махн, хәәлсн тосн — цуг тер ормдан бәәһә.
Тиигәд кесг-кесгтән түүрчәд, түңшәд, нөөрән хатаһад орксна хөөн, нег сө Батад, саак байн Богзгаһас орһҗ йовхднь, мерн тергн деерән ишкәһәр хучад, суулһҗ авч ирдг, хар усн деер өрм бәәлһм хальмг келтә Оватын Молкадын Сергән Василий уханднь орад, шин эсв торс гиһәд орад одв.
Бата өрүнднь босн, Муузраһас Василий хама бәәхинь медҗ авад, Васильд мерн тергәр одад:
- Не, Вася, чи нанд ик гидг кергтә болҗанач. Хойр уул биш, хонр күн харһна гидг эн, — гиһәд теврлдв.
- Уй, Бата, чи хамаһас орһҗ йовнач? Хар ишкә дор ор! Цаачн Богзг үзвзә! — гиһәд Василий арвс болсн хойр һарарн Батаг өрчдән эңкрлҗ шахв...
Бата ирсн кергиннь тускар келә, келә бәәҗ Василиг тергн деерән суулһҗ авад, «Хар-Булг» орад һарна.
Хаалһдан Васильд колхозд болсн аюлыг нәәрүләд келәд, Василин зүркинь шарклулад йовна.
- Би тер йовдлычн меднәв, тиигхд би малын доктрт җолач болҗ ирләв. Күчтә гидг шууган болла. Тер түүмр шатасн кишва нохаг кезәнә зарһла харһулсн болх гиҗ медләв, — гиһәд Вася — юн болсн, ямаран күүндән болсн, кениг тер дарунь харлсиг болн төрүц гем уга мөр хәләдг Церниг хар гөрәр суулһсн  күртлнь цәәлһв.
- Не, Вася, арһ чамд. Эн хар модн һанзин эзнь олдҗахш. «Сурһн бәрн өөнднь, сундлн бәрн гертнь» гидг үлгүр бәәдг биший. Чи намаг нег икәр түрҗ йовх цагт гертм күргләч, ода терүгичн би мартад угав, мартш угав. Мана харлҗах нег цөөкн өрк-бүл бәәнә. Манд үг келҗ өгчәхш. Медә, үзә бәәсн бийнь хальмгин зәрмснь «медләв, үзләв» гиҗ келдмн биш. «Медхшив гихлә— нег үг, меднәв гихлә — хойр үг» гиҗ әмтнә үүлдврәс бийән зааглҗ келдг бәәсмн.
Ода чи эн һанзд сурул кеҗ авад, хальмгар төрүц үг меддго, холас ирсн йовдсн орсин бәәдл һарад, эргәд, хотдуд тегәл. Күүнә герт одхларн һанзан һарһҗ авад, тәмк нерәд, бурхдыннь өмн одад, эс медсн болад, худлахар өврәд йов. йир яһв чигн нег алдг үг һарл уга бәәхн уга. Чи нег юмна анч эс авхла нань нанд арһ уга. Хортна мек диилсн болҗ һарх. Чи бидн хойр баячудын «домбртнь» бииләд бәәсн улслм! — гиһәд, Бата Васяг даларнь ташад теврв.
- Кен энүгичн ухалв? Төрүн күүнә уханд орш уга юмн энчн, мана күн арһталч! — гиһәд Вася бас маасхлзад инәв.
Удл уга Муузранд ирәд буув, хар модн һанздан сурул кеҗ авад, сүв-селвгән күүндлдәд, Муузранд хонв. Өрүнднь Василий Муузран хуучн, киртә хувц сольҗ өмсәд, нег килһсн деес далвчлҗ авад, һанзан хавтхлад, һартан нег довуньг мод бәрҗ авад, хот кедәд, әәлчләд һарв...
Нег өдр йовад, хойр өдр йовад, һурвдгч өдртән Василий «Ялмтын экнд» бәәсн адуна хош хойр герин өмнк герәрнь нохасла гүвдлдәд орад ирв.
Барана өмн буурл үстә, бөгдһр нурһта көгшн эмгн бичкн көвү наадулад сууна. Эн хошин бригадир Кичгә Муута урдаснь Батала күүндчкәд, Василий ирхин тускар ирсн бәәҗ. Эмгнлә ю-бис күүндәд, һанздан тәмк нерҗәҗ.
Зүн бийдк орна өмн баахн хар-улан бер цуцрсн хар килһсн цулвурин үзүр ширәд сууна.
Василий эврәһәрн мендләд, барун иргд бүркәтә бәәсн далһа суулһ деер суув.
- Ода энчн юн юмн билә? Муута, цаадклаһан күүндхнчн, — гиҗ эмгн келчкәд, эс медсн болад, өөрән наачасн көвү аадрулв.
Муута хойр-һурвн үг орсар келәд күүндчкәд; — Я, эн ар һазрин орс Элст орҗ йовна, ус уухар орҗ ирҗ,— гиҗ дүңгәв.
Василий босад, хар улан берәс ус сурҗ уучкад, хар модн һанзан һарһҗ авад, тәмк нерәд, һал кеһәд, татн йовҗ босад, деед бийд залата эмгнә бурхд күрд өврсн болад, нег оочарн тәмкиннь ута бүргүлн бәәҗ, өврәд зогсад бәәнә.
- Цецгт од, ямаран юмб энчн! Бурхдын өмн тәмк татад бәәдм энчн! Болха, наадкан үүдн тал һарад тат гиһич, — гиҗ эмгн тәмк тачасн орст дур уга болҗ келв.
- Хей, орс! Суда давай! — гиһәд, Болха һарарн үүдн тал зааһад босв. Василий һанз сурҗана гиҗ медсн болад, Болхад сурулынь арчад һанзан өгв.
- Болха, наадкан хәләлч, чамд тәмк нерҗ өгчәнә, ав, — гиҗ Муута инәҗ келв.
Болха һанзинь шүүрч авад, тулһин шиир цокад, дотрк тәмкинь унһав. Василий Болхан — үзүринь ширҗәсн цулвринь авад, эврәннь далвчлҗ йовсн дееснлә цацулҗ үзв.
- Әрлһ наадкан, деес хәәҗ йовсн күмн болвза, мууха санамр күмб энчн, — гиҗ амта эмгн дәкн келв.
Болха һанзиг эргүләд хәләҗәһәд:
Ээҗә, эн көк нүдтлинтн ута һарһдгинь би таньҗанав... Акад юмб, мана аавин һанз энүнәс ю хәәсмб? Йосндан таньҗанав. Муута, наадкасн сурит, би эн һанзинь өгхшив, — гиһәд зөвәр бахтсн бәәдлтәһәр келәд, бер ээҗдән үзүлв.
- Я, әрлһ, бишл энчн, әдл һанз дала болхугов, — гиҗ эмгн Болха тал акад нүдәр хәләв.
- Мөн! Би эс таньх билүв! Хәрнь, мана аав кесгәс нааран тәмк татснь үзгдхш, аавдан өгнәв,—гиһәд, Болха һанзиг цегдгиннь хавтхд дүрв.
Бригадир Муута эн хамгиг чиңнҗәһәд, Василийд гүңгс гиһәд орсар үг келчкәд:
- Энтн хулдҗ авлав гинә. Бичә өгтн! Хулхач күн болдг бәәдлтә... Иим деес далвчлсн күн акад болдмн... Энтн мана мөрдәс бәрҗ авад унад әрлх күн болҗана. Тадн һанзинь өгл уга аадрулад бәрҗәтн, би үкс гиҗ ахлачд зәцг өгнәв, — гиһәд, Муута герин бүсәс уята бәәсн мөрән унҗ авад, довтлад йовҗ одв...
Василий эдниг нам ю күүндҗәхинь эс медсн бәәдл һарад, гер дотрк өлгәд өврсн болад эргҗ йовад, хәрү одак бүркәтә суулһ деерән сууһад, башмган тәәләд, шораһинь унһаһад хойр чикән өгәд суув.
- Амта күүкн баранд хурав чигн болдго гиһәд—юн йовдсн күүнә һанз таньв гиһәд ярвадад бәәнчи?! Тер һанзинь өгч йовул, өөрк көк нүдтлән, — гиҗ эмгн Болха тал хүүкрдв.
- Ээҗ, яһҗахмт! Энтн аавин һанз мөн, — гиһәд, хавтхасн һарһҗ авад, — хәләлт эн цокар, хаҗудк бүгҗинь, шигшлүр күртлән мөн. Эн анднд өгхшив, ааван ирхлә өгнәв, Муута ода ирх, эн һәәһитн бәгүлхмн, — гиҗ келн арһс авхар һарв. Василий Болхан ардас: — Эй, трубку давай! — гиҗ хәәкрәд, башмган өмсв.
- Ю, дәрк-дәрк! Иим амта шивгчнлә харһҗ күн үкдви? Чамаг аяртан өвгн ирхлә, амнчн амһалҗ болх. Хотна хутхар, хар өлгчн! — гиһәд, бөгдһр эмгн буру хандн бәәҗ икәр уурлад одснь медгдв.
Дарунь һаза мөрдин ә һарад, колхозин ахлач Темәнг, Бата, Муута һурвн орад   ирцхәв.   Василий пиш хаһрад инәх бәәдл һарчкад, эмкәһән зууһад, әәсн бәәдл һарһад босад зогсв.
- Болха, одак һанзан үзүл!— гиҗ бригадир хәәкрв.
- Эн мана аавин һанз. Аав нам һанзан гееләв гиҗ манд келәд уга. Генткн тер йовдсн җууктн хавтхасн һарһад тәмк татхлань, таняд булаҗ аввув. Аавдан өгнәв, нань күүнд өгш угав, — гиҗ келн, колхозин ахлачд һарһад өгв.
- Авалиннь һанз эмгн медхгов, хәләтн! Мөний?— гиһәд, эмгнд ахлач үзүлв.
- Цаадк тәмк нерҗ өгдг ачта берднь үзүлтн. Хамр дор амн бәәнә гиһәд хуцҗ... шулмд, — гиҗ буру хандн бәәҗ эмгн келв.
Василий һулмт эргәд, эмгнә өмн ирҗ хальмгар чөклҗ сууһад:
- Көгшн ээҗ, ил үнн юм үзә бәәҗ нуухдан тер, цаадк залата бурхдасн, эн күзүндән өлгәтә эркдәсн әәхнтн! Энтн көгшн күүнд килнц болх! Тана бертн, намаг хальмг кел меддго, йовдсн орс гиһәд «көк нүдтл», «ута һарһдгиг» таньҗанав гиснәс авн та амндан орсарн берән му келвшт. Би эн һанзиг тана өвгнәс хулхалҗ авсна хөөн, колхозин конюшньд һал өгчәһәд унһачклав,— гиҗ дамбрлҗ келн, — Болха бертн чик таньҗана. Тана өвгнә һанз мөн, мөн, — гиһәд, Болха тал хәләһәд нүдән чирмв.
- Ю-у әәҗәнәв! Яһсн сәәхн келтә күн бәәсмч. Мана өвгн Шохндан Бүүрч гидг күүһәр келгҗ авла. Лам зуцкв минь! — гиҗ эмгн бурхн талан хәләҗ намчлв.
- Не, залус, эн эмгн ман хойрин күүндә соңсвт?— гиһәд Василий ахлач, Бата, Муута һурвна өмн босад зогсв.
Эк бер хойрт ичр хату болад, дорагшан орн гихлә — һазр хату болад, деегшән нисн гихлә — җивр уга болад, нег-негән хәләлдәд, улаҗ менрлдв.
- Би чамаг иигҗ чонын сүл ишкхичн медләв, — гиһәд, Бата Василиг теврв.
- Не, эн һанзин эзн өвгнтн яһла? — гиҗ ахлач сурв.
- Тер салад бәәсн худгас мөрд услхар йовҗ одла, — гиҗ Болха келәд, өвгн тал йовхар седв.
- Не, Муута, тер өвгн тал одад, тендәһүрн дахулад, колхоз тал күрәд иртн. Бидн шуудтан йовнавидн, — гиһәд, колхозин ахлач Бата, Болха, Василий һурвиг суулһҗ авад, хойр хар мөрнә гүүхәр колхозан темцәд гүүлгәд һарв...
Арвн   негдгч бөлг
ОЛНА ЗАСГ
«Хар модн һанзин эзн олдҗ» гисн зәңг хаврин цәклһн мет хотн болһнд түргәр күрв.
Асхлад колхозин клубд әмтн диг дүүрч хурв.
- Кен гидг күмб? Кенәхнә күн болх бәәдлтә? Хамаһас бәрҗ авч? — гилдәд, шууглдад бәәцхәнә.
Муутан дахулҗ ирсн күн: дару нүдтә, буугдсн күмсгтә, хурнясн орад бәәсн чирәтә, ширвһр таҗрха сахлта, өрчәрн дотаран орсн, хойр өвдгәрн һазарлсн мәәһг көлтә, Җооһа Бокта. Бокта клубин нег шуһуд ширвһр сахлан имрәд һазр хәләһәд һурниһәд сууна.
Хотнас, хошас, малас, фермәс ирсн улс өмнән сууснань ээм деегүр өңгәлдәд, ардаһур герин эрс дахад зогсн улс, өскәһән өрглдәд, күзүһән суңһлдад хар модн һанзин эзнә чирә үзхәр чирмәлдәд, шивр-шивр гилдәд бәәцхәнә. Минь ода деерән Боктан толһад ямаран хүвскл болҗахинь күн медҗәхш. Бокта чолуһар цутхад кесн күн мет хар, цаһан дун уга, хойр нүдәрн харһа пол бурһудад менрҗ сууна.
Партячейкин сегләтр теглг нурһта, хавтха хамрта хар залу, стол һатцас босад хоолан ясад, әмтнд ә өгәд, 
өрәсн һарарн үсән ясад, әмтнә дун номһрхла хурган секәд эклв:
- Залус! Эндр эн колхозин олна хургтан байрта болн һундлта нег төр күүндхәр бәәнәвидн. Байрта гидгм— олн тана меддг хаврас нааран хәәгдә хар модн һанзин эзн олдв. һундлта гидгм — тер олдсн күн манла хамдан мана колхозд бәәх күн.
- Кемб? Үзүлтн! — гилдҗ сегләтр тал хәәкрлдв.
- Хойрдгч адуна хошин сөөһин манач Җооһа Бокта! Тер сууна, — гиҗ шуһуд шухиһәд суусн Бокта тал сегләтр игзәрлҗ заав.
- Я, цецгт од, энви! Энүнд ад гем ирсн болхий? Аль һалзу ноха зуусний? Энүг иим гиҗ кен сансн болх! Акад юмб!.. — гиҗ әмтн өврҗ шууглдв. Боктан чирәһәснь һал һарсн болад, хойр хуухиннь үснь ирвәтрәд, чис болҗ улаһад, хар көлсн чиихлтәд улм һудыҗ һазр хәләв.
- Иим нааһан нарн болсн, цааһан цәкүр болсн зү-рктә, итклән барсн ешәтнрин элч улсин үндсинь цаглань сеңглҗ уга келһн мана эркн төр. Иим улсиг олҗ илдклһнд манд сольцан болҗ өсҗ йовх баһчуд. Ода эн күүг олҗ илдклһнд олн тадна таньдг сурһуль сурч йовх мана Бата ик нөкд болв. Бата сурһулясн цөн хонгт дутад, унтл кевтл уга чирмәһәд, арднь орад неклдә, неклдә йовҗ — уһав һарш уга, утлв чилш уга утьлта иньг болҗ аман авлцсн Сергән Васильтә цецн сүүк ухалад олад авб... Хорт олҗ илдклһнд ямаран мек, эв-арһ һарһсн учр уга юмн. Хортн маниг хармнхш, бидн хортниг хармнш угавидн. Эн манд ач кесн хойр көвүнд олн тадна нерн деерәс ик гидг ханлт өргжәнәв! — гиҗ сегләтр барун һаран өргв. Хургт суусн улсин баһчуднь тавр-тувр таҗрха альх ташлдв, медәтнринь чирәһән үмглдәд, нүдән арчлдад ормалдад, Бата Василий хойр тал байртаһар хәләлдҗ шууглдв.
- Мана эн сәәхн җирһлин төлә, орн-нутг харсгч Улан Цергт йовулдг сәәхн, уната, хурдн мердиг күн бишәр, аврлт угаһар алсн улс мана йосн хортуд! Нидн җил бас йовулн гиҗәсн мөрдин көлд төмр хадасд цоклһн, эн конюшнь шаталһн — цуһар негн гиҗ санх кергтә. Эндр эн мана өмн суусн Бокта һанц биш... Ода Бокта үнн чик седклтәһәр бәәһәд, көгшрх насндан манла хамдан йовҗ, шин җирһлин шимтә идәнд күртх саната болхла, ода эн хургт эврә улсиннь өмн босад, цуста чирәһәрн нүүрцәд, уста нүдәрн хәләһәд, яһад иим аврлт уга йовдл һарһсан, кенә селвгәр, кенә авт орсан, кен тиим сүүк орулсинь үнн чик седкләрн келҗ өгх гиҗ санҗанав. Бидн эн Боктаг цуһар таньнавидн. Адучнр нег үлү меддг болх.
- Энүг иим гиҗ кен медлә! Иим нүдндән нуүгүл хаасн, гесндән гер шүдтәһинь медсн болхнь, адуна манач кех биш, адун ишксн һазрар йовулхн уга биләвидн.
- Энүг манд өгтн. Бидн эврән зарһинь кенәвидн. Тер ширвһр сахлднь һал өгәд, шарһ аҗрһин сүүләс бооһад тәвсвидн! — гиҗ эмнг мөр сурһдг Эрднин Бамблда орац иштә ташмган бүсәсн тач авад завдҗ хәәкрв.
- Мел чик! Колхозд бәәлһх биш, колхозин һазрар йовулхмн биш! Иим кишва седклтә улс ишкәд йовсн һазрт идг ноһан урһш уга. Эн хәәртә һазрасн уга кехмн, —гиҗ адуч Бархан Церн халурхв.
- Чик, чик, тиигҗ цааҗлхмн, — гилдҗ Мууһа Дош, Каздун Дорҗ, Калвас Натр, Гришкин Яшк ахта адучнр дөңнҗ хәәкрлдв.
- Айдтн, айдтн. Эртәс бичә халурхтн, — гиҗ хург толһалҗах улсин тоонд суусн сельсоветин ахлач шууга тогтнулв. — Бокта һанцарн биш. Бокта әмтнә үлмәд, авт орна гидг эн. Манд тер Боктаг үлмәдән орулҗ авсн улс кергтә, — гиҗ партячейкин сегләтр үгән цааранднь суңһв.
- Хәрнь, Бокта, ухалтн, хөөткән сантн. Эн хургт үнән илдкҗ эс келхләтн биидтн му болх. Үнән келсн күүнд үкл уга болдг биший.
Үзүрнь олдсн юмна йозурнь чигн олдх!
Бидн ода өңгән сольсн хортудт меклгдәд йовдган уурч йовнавидн. Саг-серггмбидн хурцдад йовна. Баячудла болн теднә үлдл, теднлә толһаһан негдүлсн өздң-гүдлә ноолда йовҗ тахшҗ йовнавидн.
Нүдмбидн хурцдад, чикмбидн сонрдад йовна. Иим, хотндан орсн чонмудт хамаран чиги хаалһ өгш угавидн.
Энтн өшәтнрин тав хацһасн, иньгүдинкь седкл би-шрәсн үуср уга йовдл гидг эн! — гиһәд сегләтр араһан зууһад, нудрман атхад суув. Эн бәәнә! гисмн кевтә хавт-хасн хар модн һанз һарһҗ авад, әмтн тал хәләһәд, эргүләд дуһрулҗаһад өмнән бәәсн шилтә бекин өөр тәвчкв.
- Ода юн энүг чиигтә шаврар кесн әркин хавхуг болһад үүдн хоорнд залчкад дала үг келәд цаг үрәһәд бәәнт? һанзинь һартнь бәрүләд манд өгчктн, бидн һарч «һал тәәнәвидн»!—гилдҗ татх, түлкх юм хәәлдәд нит-грлдәд бәәдг доһлң Дорҗин Манҗ, Батан Өвлзә, Нармин Манҗ ахта баахн адучнр һаран мошглдҗ шууглдҗ инәлдв.
- Баһчуд, түрд гитн. Мел адһад, атхсарн ааһ мах авад одхар седнәт. Бокта мана бүлд бәәнә, Боктан күч-көлсн мана күч-көлснлә холвлдата. Хамаран одх болһнат? Үнән келхлә үлдх. Шуугаһан тохратн. Колхозин ахлачд үг өгчәнәв, — гиҗ сельсоветин ахлач келчкәд, әмт бүрткҗәхмн кевтә күзүһән суңһад, цуһараһинь хәләчкәд, үсән ясад суув.
Колхозин ахлач: теглг нурһта, тәв һарсн наста, ивтркә хурц нүдтә, хол тоолврта, хурц келтә. Эн колхозиг эврән эклҗ бүрдәсн. Олнд тоомсрта, олна төрт ухан седклән бүклднь нерәдсн Темәнг урньдад, уульн гиҗәх күүнә бәәдл һарад, көк көвәтә бичкн цаһан альчурарн ам-хамран арчад, нүдндән козлдуран зүүҗ авад экләд келв. Темәнгин үгиг чиңнҗ, цөкрш уга олн улс, нег чигн үг чикнәннь һазаһур һарһш угаһар тагчгрҗ чиңнцхәв.
Эк-эцкнрин әрүн цаһан седкл һундаһад, эврә, күүнә уга амрг-иньгүдиннь зуркнднь чолу  дүүҗләд йовснас кишго юмн хама бәәхв. Арвн сардан гесндән тееһәд, алтн шар уурган көкүләд, тавглҗ һазр ишкдлмбидн ташаһан элтл теврәд, генәд-гесәд өскхләрн мадниг кесн кергтән кемтг уга, келсн үгдән кир уга үнч болтха, амр эдлтхә гиҗ үүдәсмн.
Аав, ээҗ болсн алдр Коммуна парть, Советин йосн мадниг аврлт уга даҗрмҗас гетлгәд, алтн хаалһднь орулад, асрад өргхләрн, мадниг үрдиннь иргч сәәхн амулңта җирһлиннь элвг көрң бүрдәҗ җирһтхә гиҗәнә. Иим сәәхн асрмҗта җирһл үзхвидн гиҗ мана аавнр, ээҗнр, өвкнр санҗ йовсн болхий?
- Та. Җооһа Бокта, эн мана Советин йоснла әдл килмҗ үзхв гиҗ санҗ йовлт?
- Уга болл уга, — гиҗ Бокта хамр доран келв.
- Мел уга! Унх, көлглх бәәнә, уух, эдлх бәәнә. Эн делгрҗ йовх дөрвн зүсн малдан эврән эзн болвидн. Ях гих зовлн, уга. Яарад оддг даҗрмҗ уга. Ода манд йир юн кергтә? Келит, би соңссв, — гиҗ ахлач аглв.
- Эн колхоз бүрдәсн 1930-гч җилин бар сарин 23-д «Оларн шиидәд иим колхоз бүрдәҗәнәвидн» гиҗ намаг одхд Хальмг таңһчин Облзу манд дем гиҗ:
Миңһн хө, арвн дервн бод мал. Долан цуув девл. Мәрнд зүүдг хойр хомут, дервн терг, дөрвн ноха, нәәмн шитм һастаһинь. Хойр ик ишкә, хойр бочк, нег хот хадһлҗ зөөдг буудк, нег эмәл, нег шилвр өглә. Би тенүнәс нег чигн юм салһл уга танд авч ирәд, олна хург кеһәд, цуһарантн һарт бәрүләд өгләв. Тадн тенүг сән меднәт. Тиигхд тер хургт эн Җооһа Бокта бас билә. Манла әдл колхозин төлә һаран өрглә. Бокта, тиим эс билү?
- Тиим, мел үнн, — гиҗ Бокта хамр доран һазр хәләҗәһәд келв, нам ард суусн улст соңсгдсн уга.
Эн деер келгдсн манд күртсн мал-гер, өлг-эд, көлгн, нидн җил йовулсн баячудын мал бәәсм. Тер кулак гиһәд йовулсн улст эн Җооһа Боктан наһцхнь найнтахна күн харһсмн гилһнлә Боктан зүркнднь зүн шигдсмн мет агдһлзад одв. Тенүгән олнд медүлш угаһар хуухлзад, хуухан мааҗад, улм һазрла наалдв.
Ода мана колхозин хөд, мөрд, бод мал, темәд, ямад күртлән дегц өсәд таңһчдан тоомсрта колхоз болҗ йовна.
- Олн мана Советин йосна меҗә мангч Улан Цергт унаһа чиирг хурдн мөрд өсктн гиҗ мана колхозд шаңһас цевр цуста: «Бадакид», «Тигр», «Сайгак», «Чирәб-ренд», «Левитан», «Герой», «Джентльмен» гидг нертә сәәхн аҗрһс өглә. Хаҗуһин улс хәләҗ бахнь ханш уга «Мини бол» гим дүңгә мөрд билә.
- Ю келхүв!—гисн дун олн дундас тодрха соңсгдв.
- Теднәс айта гидг һурвн аҗрһс шатасна туск төр эндр ичртән ишкә хаачкад, араһан зуучкад, шүдн заагурн кииһән авч күр кеҗәнәвидн.
Халун цуста, әмд зүрктә күн йир хамаран хәләҗәһәд тиим нүл уга адустур һаран өргдв? Тиигҗ му үүлән эзлҗ, мокан җаҗлҗ, мал күмн уган әмнд күрч му, киртә нер авч үкхин ормд, «тана эн йоснтн, эн колхозин бәәдл-җирһл нанд таасгдҗахш. Мини хаалһ талдан гиһәд хар һазр цомлад йоралднь орхнь яһна! Бидн ядхдан — чини хәәснчн тер, «сак-бодын» «орнд төр гих биләвидн. Ода юн гихүв! Үрн-үрнд иим хар санан бичә үзгдг. Тиим күн хөөт төрлдән хар тамин йоралас бичә хөөһтхә! — гиҗ хараһад, мана колхозин һазрас сүүлднь һал уяд көөхмн!
- Чик, чик, көөхмн, баячудын ардас, ардан хәләл уга оддгар кехмн! — гилдҗ адучнр нойта улс хәәкрлдв.
Темәнг эс медсәр Бокта тал нүднәннь булңгар хәләһәд, шинҗләд бәәнә.
Бокта толһаннь үснь йозур күртлән улаҗ одсн бәәдлтә хормаһарн көлсән арчад, ширвһр сахлан үмтәһәд, хая-хая утар татад саналдчкад сууна.
Җооһа Бокта Улан Цергт церглҗ йовх һанцхн хәләсн көвүнәннь җирһл, көгшрх насндан үзҗ. Манла хамдан бәәһәд, эн нертә колхозин  әмтәр ясан өргүлх саната болхла. Эн олн өңгиннь чирәд үнән келтхә. Энүг кен нааран конюшньд һал өгтхә гиҗ илгәсн болна теднәннь нер-усинь манд келҗ өгтхә, нань юмн керг уга.
һазрла наалдад, хавтаһад суусн Бокта зөөгт хатхулсн мөрн мет адгһлзад, толһаһан өндәлһчкәд, араһан зууһад, көлсн ивтрәд бәәсн бор киилгиннь захин товч тәәләд, хәрү товчлчкад дәкн дорагшан һудыв.
Эн шууган, гемшән, халун өсрңдән Боктаг әәлһәд, үг келулл уга авад одх бәәдлтә. Баһчудас баһар келҗәнә «бийснь зарһ» кех саната. Ода яһса гиҗ санҗаһад, Бата һаран өргәд:
- Нанд нег цөөкн үг келҗ болхий? — гиҗ сурв.
- Болх, болх, Бата, нааран һар! — гиҗ колхозин ахлач дуудв. Ик баһ уга Бата ю келдгҗ гиҗ ормалдцхав.
Бата хург толһалҗасн улсин өөр ирәд, столын өнцг түшәд зогсҗаһад эклв:
- Җооһа Бокта, юн хар мөртә хальмг келтә орс, хотнас сурһуль сурч йовх нуста көвүн хойр нанла харһв! — гиҗ дотран манд уурлҗадг болх. Ода яахув? Уурлтн, харатн, тана дурн. Би сурһульдан йовн гиҗәһәд хар модн һанз олдсна тускар Муузраһас соңсад, хәәрн мөрд, хәләҗ йовсн тана көлсн харм болад хоолдм хот орсн уга. Эн хар модн һанзин эзинь олҗ болхмн болвза гиһәд, колхозин ахлачла селвлцәд, сансн сүүкән келәд, хотн, хоша, хадлһна улс эргәд йовҗ, йовҗ генткн эн Василий санандм орад, энүнтә ухаһан селвлцәд — иим нег сүүк һарһад сөрий гиҗ күүндләв. Тер юңгад гихлә, кезәнә мана хальмгудын зәрмснь «медхшив гихлә нег үг», үзсн угав гиҗ келдмн гиҗ келдг бәәсмн. Теҗг келәр алдг-унг келәд оркдг улс бәәнә, тер күүндән харһад оддг болвза гиһәд, Василиг йовуллав. Йова, йовҗ аш сүүлднь мана сүүк олн танд туста болҗ йовх бәәдлтә.
Мадна өвкнриг, эцкнриг, тадниг аврлт угаһар даҗрҗ зарҗ йовсн баячуд, эн шин җирһлд түлкгдәд йовхларн, урднь онц бийсәрн эзлҗ йовсн мал, гер, һазртан харм төрәд тачаһад йовцхана. Теднә ормд иим олна колхоз, совхоз бүрдәһәд өсәд, өргҗәд йовхла танд үлү үзәд, юуни арһар болв чигн хорлтан халдахар седәд йовцхана. Тедн маниг хармнш уга. Тиигхлә бидн чигн тедниг хармнш угавидн! Бидн ямаран мекәр болв чигн тедниг илдкҗ, колхоз делгрлтин хаалһд көндлң харһсн харшлтынь уга кех зөвтәвидн!
Василий бидн хойр, тер суусн баһчуд цуһарн одахн гилтә баячудын тавг дорас мөлтрләвидн. Тегәд чигн ба ячуд, теднә салтр, үлдл гиһәд оркхнь зүркән дарҗ тесҗ сууҗ болхш. Тедү дүңгә өршәңгү уга болвидн.
Бокта мана эцкнрлә әдл күн. Баһасн авн байна малын  сүүләс атхад, му заяһан эдләд өссн күн гиҗ энүнд келцхәв. Тиим улст бидн дөң болхас биш, му юм һарһш угавидн!
Бидн ода Боктад бииднь тус болнавидн гиҗ йовад, Боктан бийләнь харһвидн. Ода юуһан келхүв? Боктан тәвсн хөв гилһтә. Бокта тәвсн хөвдән даалһҗахла тагчг суутха. Тәвсн хөв биш, талдан улсин һарин сүүдр болхла тенүгән эн хургт илднь келәд гемән суртха. Боктаг мөрдәд олҗ авсн улс, Боктан цаадкинь чигн олҗ авхвидн! Тер цагт Боктад бииднь му болх, — гиҗ Бата үгән чиләв.
- Чик, чик, сән гидг селвг болв! — гилдҗ шуугцхав. Колхозин ахлач Батан һар тач авад сегсрв.
- Келтхә, келтхә, юн сувс өмксмн кевтә суксиһәд сууна! Келүлҗ авл уга яахмн билә, — гилдҗ колхозникүд хәәкрлдв.
- Айдтн, бичә зүдәһәд бәәтн! Келх, келх, — гиҗ ахлач шууга төвкнүлв.
Ода ю келүлхмт энүгәрн. Хур ора бәәтл ирәд, хар модн һанзан ген, хәәртә аҗрһст һал өгснь ямана хошңгас ил болв. Зарһд орулҗ өгхмн. Нанд өгтн, би «Улан Эргд» күргчкнәв. Дәкҗ мөрнә үнр соңсгддго һазрт күргтн гиҗ сурнав, — доһлң Дорҗин Манҗ олнур нүдән ирмҗ хәәкрв!
- Не, Бокта, та үг келхәр бәнт аль угай? Эс келхлә дурнь, — гиҗ сельсоветин ахлач олна һар өргүлх бәәдл һарад босв.
Бокта үргсн темәнә бәәдл һарад, хойр ээм деегүрн ардан хәләчкәд, дор ормдан босад зогсв. Цуг Боктаһур чикән өгцхәв.
- Не, не келтн, нааран һартн! — гиҗ колхозин ахлач дуудв. Бокта зөвәртән менрәд зогсҗаһад, хуухан мааҗад, хойр һарарн хуучн картузан үмгн бәәҗ:
- Кукд! Би иим олн улс заагт келх үгән келҗчадш угав. Колхозин ахлач, советин ахлач, ячейкин сегләтр һурвнд онц келхәр седләв... Келх юмн бәәнә... Зут олн танас сурҗах юмм, эн хамгиг цергт йовх һанцхн кәвүндм бичә соңсхтн. Тадн үртә-садта улст. Үрнд йилһл бәәхш. Намаг яһнат дурнтн, мини гем, — гиһәд келлһнләнь келнь ээдрәд, хамрнь күңшү дүрәд, хойр нүднь нульмсар дүүрәд, хоолнь зәңгдрәд одв...
- Гемән медҗәхлә келтхә, бидн бас соңсхар бәәнәвидн. Күүнә даалһвр күцәхән медсн күн, келхдән мууха бермсҗәхмб! — гилдҗ суусн улсас хәәкрлдв.
- Не, энүндән иигәд завср кецхәй. Цәәһән ууһад, мердән услҗ авад, нег час шаху болад хәрү ирцхәтн. Бокта, үлдтн, — гиҗ ахлач зарлв. Әмтн шууглдад, зәрмснь Бокта тал му нүдәр хәләлдәд, үүдәр әрә багтад һарцхав. Минь эн саамд колхозин саальч Муузран Цаһан нег донҗг үстә, тоста халун цә Боктад авч ирв. Бокта Цаһанд ик гидгәр хансн бәәдлтә хәләчкәд, цәәһән ууһад клубд үлдв.
Партячейкин сегләтр, хойр ахлачнр һурвулн хотнас зөвәр зааград кеер одад, һурвулн бий-бийән хәләлдәд йовһн суулдад онцлдв.
Клубин өөр тәәлчксн тергн деер баһчуд хурад орксн тәмк татлдад, Боктан туск төр күүндлдәд, шууглдад бәәцхәнә.
Онцлдҗасн һурвн залус өрәл час шаху болад Боктаг дуудулҗ авад, дөрвулн болад сууцхав.
- Тер күүһитн Темәнг тәвшго деерән һарч. Хәләлт өмннь һарад суучкҗ, өрчәрнь орад, өрәрнь һарч одн гиҗәнә. Эв гиһәд акад юмн, мана ахлач басл арһта,гиҗ тергн деер элк түргүр кевтәд тәмк тачасн бригадир Кичгә Муута утар тач бахтҗ келв.
- Не, Бокта, нууһад, нөөһәд керг уга. Мөр танаһар орад курч ирв. Хәрүцдг арһ танд уга. Үнән келсн күүнд үкл уга гидг биший. Бидн таниг сән меднәвидн, таниг тиим юм һарһх гиҗ төрүц күн санҗасн уга билә. Үн ишкүләд өгхләтн таниг зарһд өгхшвидн. Эврәннь дааврт авнавидн, манд күн кергтә. Тер халурхад хәәкрлдҗәх баһчуд соңсвт? Теднтн мөч мөчәр салһад авч одхмн. Тер юңгад гихлә, әмн арсан өгәд, арднь дахҗ йовсн малдан хару. Теднә зев, тиим болх зөвтә. Болв тедниг үгдән орулҗ болх, — гиһәд Темәнг нег шарлҗ хуһлҗ авад, шүдән шигшләд, хурц хойр нүдәрн Боктан хойр нүд бурһудҗ үг күләв.
- Залус, ода яахув. Саахн тана келсн наһцхасн келтә үкҗ йовсм эн. Өөрк хойр залус дәвәд улм өөрдцхәв. Тер мини наһцхин көвүн еөрән нег байна көвүтә хоюрн Сиврәс орһҗ ирцхәҗ. Тедн йоснд үзгдш уган кергт энд, ар эргәд бүглдәд йовцхана. Намаг нам хама йовсн һазртм олад күрч ирцхәнә, наһцхм иигҗ келүлҗ: «Эврәннь махан күүнә хәәснд чанулчкад, эс медсн болад, ә уга өөрнь дахад йовх болхла әмәрн шордхч, кәвүһәрн шордхч!
Зееһин келн хорн, наһцхин һар күнд гидг үлгүр мед. Наһцхиннь кишг колхозд көөһәд орулчкад, хамаран хәләһәд арднь дахад йовнач? Бидн малыннь кишг авл уга һарсиг чи меднәч. Зүркм тачаһад, элкм урсад йовна. Арһта болхла тер малмудасм хулхалҗ авад, хурлд бәрәд, нанд әмдәр буй келгүл. Һал өгәд шатаһад үнринь деедин орнд сонсх. Тиим арһ үга болхлачн арһичн мини көвүн хәәх, колхозд адуч болҗ, теднә мал хардгчи кезәдчгн уурх».
Ода эн көвүнь нанд амр өгчәхш. Тер ик хур орсн асхн, мини наһцхин көвүн намаг дахулҗ ирәд, конюшнин ард бәәсн буру хәләсн эрг дор намаг күләҗәһәд, налар күчәр һал өгүллә. Тәәрчксн тав хадг оһтр бу авч ирлә. Тенүгинь тер колхозин ардк элстә шар эргин гиҗгт ишкәһәр ораһад дарчклав. Тенүгинь асхндан ора болсн цагт намаг дахулҗ одад автн. Эс гиҗ тер һанцхн хәләсн көвүндм харш болн гиҗәнә, — гиһәд, бирд тәвәд уульв. — Тер хойр көвүд, эн зәңг соңсхларн, сөөни бииднь намаг ирҗ алх, — гиҗ нүднәннь нульмсн заагур экрҗ келв.
- Алхн уга. Ода бидн таниг харсҗ чадҗанавидн. Ода теднән альд бәәдгинь меднт? — гиҗ сегләтр шимлдәд гилтә сурв.
- Мини наһцх «Нохан сүл» гидг һазрт йовсн Найнтахна колхозин хөөнә хошт бүгнә, тенд нег саднь бәәнә. Наадкнь ар-нуурин һүрвд йовсн консовхозин адуна хошт бүгнә, тер һазрас туугдсн улс, — гив.
- Не, сән, цуг медгдҗәнә. Үгән ахрдтн! — гиҗ сегләтр үкс гиҗ йовхан санҗ босв!
- Цаадкстн зөвәр байрта, үгтә, күүртә маңна тиньгр аашцхана. Бокта бәәсән шавхчксн бәәдлтә! — гиҗ тергн деер бәәсн баһчуд, тенд-эндәһәр тарад суусн улс хәрү клуб тал шууглдҗ хурцхав.
Ода энд юн шин юм келнә гилдәд, клуб дүүрәд суусн улс, орҗ ирсн ахлачнр тал хәләлдв.
- Не, залус, ахрарнь келхд, иим болв. Эн хар модн һаңз эзән олв. Эзнь эн суусн Бокта, — гиҗ Бокта тал һанзарн заав.—Бокта экнәс авн нуусн уга билә. Манд эн һанзин эзн Бокта әәмшгтә биш. Җооһа Боктаг җоладад авчкад әәлһәд, әср әәмшгтә йовдл Боктан һарар келгәд мана җирһлд харшлхар йовсн улс әәмшгтә. Тенүгинь олҗ авхар ик олн зүсн эсв эсвләвидн. Ода тер улс олдҗ йовна гиҗ келҗ болхмн. Тедниг олхд Бокта манд үнн седклән келҗ өгв.
- Кемб? Кенәхнә күмб? — гилдҗ цуг Бокта тал өврмҗ кеҗ шууглдв.
- Айдҗатн, айдҗатн, — гиҗ сегләтр хойр һаран вргв.—Эс медгдсәр энд, тенд эргәд, әәмтхә, сөвк улс гөлмн мет ораһад авчксн иигтә утцна үзүринь Бокта манд бәрүлҗ өгв. Барсин сүүләс бичә бәр, бәрсн хөөн бичә тәв гидмн. Бидн үзүринь бәрҗ авбвидн. Орадг иигинь олҗ авхвидн.
- Илднь келтн энүгән. Яһна гиһәд бүрслүләд бәәнәт? — гиҗ ард суусн адуч көвүн ташмган өргҗ хәәкрв.
- Бичә хәәкрәд бә, Церн. Чи эмнг мөрнд цалм хаяд орулчкад арһмҗиннь үзүрәс дөрәлдәд авхларн, арһмҗарн татад өөрдә йовҗ урлынь цорвдад, чикнәснь авад, бәрҗ эс авнч. Тер мет бидн арһмҗин үзүрәс бәрәд авчксвидн. Удл уга тедниг урлынь цорвадад авад ирхвидн. Тер төрмбидн медгдҗәнә. Тернь мана һарт гиҗ санхмн. Ода нег хаһлх тер эн суусн Җооһа Боктана тускар күүндҗ шиидвр һарһх төр.
Боктан тәвсн хөв, тәвн тавн наснь ода олн мана һарт бәәнә. Ухалтн, ямаран шиидвр һарһий? — гиҗ үг келҗәсн сегләтр олн тал инәмсглҗ хәләв.
- Ямаран шиидвр бәәх билә! һанзнь олдв, һанзин эзн Бокта болад бәргдв. Эврән цугинь келҗ өгв, зарһд орулҗ өгхмн! — гиҗ саак доһлң Дорҗин Манҗ хәәкрв.
- Бидн чигн тиигҗ санҗанавидн, шатасн аҗрһсин ялынь өгтхә, — гиҗ Манҗин зөвд багтлдҗ цөөкн улс шууглдв.
Зарһд өгәд, засгла харһулдг йосн бәәнә. Зуг кениг, ямаран гем, яһҗ һарһсинь хәләх кергтә. Кемр тер һарһсн гемнь лавта тер күүнә уханас хорлтан халдахин үндсәр һарсн угаһинь оньһхмн. «Эр нег эндүрдг, эрг нег нурдг» гидг үлгүр бәәдг биший. Эндүрәд орксн болвза. Кемр мана нөкд, җөөлн цаһан саната сурһуль, эрдм тату болад күүнә авт орад савад, сандрҗ йовхинь медхлә, тер күүнд бидн хаалһинь зааҗ өгәд, бийсән дахулҗ асрмҗ өгх зөвтәвидн. Тегәд келҗ, келҗ мини келхәр бәәхм иим: Боктаг бидн меднәвидн. Байн, нойн тохмта күн биш. Колхоз бүрдәхм гиҗ хурсн түрүн хургт Бокта ирҗ бийнь сән дурар орла. Терүнәс нааран үнн чик седкләрн көдләд йовань эн.
Ода наснаннь ик зууһинь авсн эмгн өвгн хойр. Көвүнь Улан Цергт церглҗ йовна. Бернь тер суусн Болха, цуг таньнат. Йоста гидг шунмһа кедлдг эн цагин бәәдл, бәрц йоснднь медсн күн. Эн хар модн һанз оллһнд ик дөң болв. Ода Боктаг зарһд өгәд яһий? Олзнь юмб? Манд күн үнтә. Тер төләд мана адучнрин бригадас нег бригад Боктаг дааврт авад хамдан көдләд хәләтхә, — гиҗ санҗанавидн.
Бокта улм цааранднь үнн чик седкләрн, саг-сергг болҗ көдлхәр үгән өгв. Бидн, ахлачнр, партячейкнн бюрота зөвчләд тернь чик гиҗ тоолвидн. Тадн ю саннат? Олн тана сүв-селвг сонсий. Боктаг нидн җил туугдсн баячудын элчнр әәлһәд, толһаһннь эргүләд иим зеткрлә харһулҗ. Бон-бооҗ биистн цугинь медхт. — гиҗ сегләтр үгән төгсәв.
Колхозникүд зөвәр удан хоор-хоорндан шимлдәд күр келдв.
- Бокта намаг бригадир болснас нааран, нанд көдләд Гювань эн. Иим зеткрин шалтанла харһх гиж кен санҗ йовла, яһад Бокта һаран бузрдаснь ода медгджана. Тер учр деерәс, бидн бригадарн колхозин хургт даавран өгч Боктаг хәрү авий гиҗ күүндвидн, — гиҗ Кичгә Муута босҗ келв.
- Боктаг борҗ авч ирсн күүнд даалһҗ болҗана, — гиҗ шог кеҗ инәлдцхәв.
- Би бишив. Бата Василь хойр олж авла! гиҗ Муута хәрүцв.
- Авнавидн, аав, Муута ма хойрин һарас юмнд одш уга. Кемр тер кишванрнь кесрәһәр харһсн цагт аав манд келтхә. Тер цагт бидн тедниг мишгт дүрәд үүрәд авч ирнәвидн! — гиҗ Болха бер босад, толһаһасн шувтрҗ йовсн барта цоохр альчуран бон бәәҗ келв.
- Цаас бичтн, бидн цуһар һаран тәвҗ өгнәвидн,— гилдҗ Муутан адучнр хәәкрлдв.
- Сән, сән, залус гидг эн. Уснд унсн күүнд шарлҗна бийнь дөң болдмн! — гиҗ колхозин ахлач дөгәҗ өгв. Урднь халурхад хәәкрлдҗәсн баахн адучнр Муутан бригадын зөвт багтҗ Боктад наадта, шогта үгмүдхайлдҗ нирглдв.
Урднь һазрла һазр болад хавтаһад суусн Бокта үнмб? Худлв? гих бәәдл һарад, толһаһан арһул өндәлһәд, олн тал нег хәләһәд, хург толһалҗах ахлачнр тал нег хәләһәд һоорад суув. Хойр нүднь уудсн болад, хумхлтсн чирәннь хурнясднь тинилдсн болад, уульҗах, инәҗәхнь медгдхш.
- Не, та, Бокта, юн гиҗ санната, зөвтәй? — гиҗ партячейкин сегләтр Бокта тал хәләҗ инәмсклв.
Бокта дор ормдан босад, чирәһән үмгәд, ширвһр сах: лан ясн бәәҗ эклв:
- Ода олн тандан ю келхүв. Ик гидгәр ханҗанав. Орчлңгин йосн, еөрдин заңгар баһасн авн әәҗ заргдҗ дассн наһцх Бембин үгд орад, хәәртә адустын әмнд күрәд, олн таниг болн онц бийән зоваһад, ик гидг килнцд орув. Килнцнь тер илгәсн улсар һартха, гиҗ Бокта дотран зальврв.
- Әмт болн әмән зоваһад, нууһад үкәд йовхар эрт ирәд иигәд келәд өгсн болхнтн, гемнгдх биш, нам ачлгдх биләт, — гиҗ Бокта тус герин эрс дахад суусн Мууһа Дош келв.
Бокта нам ю-күүһән медл уга «ә!» гиҗ ардан эргв.
- Келтн, келтн, — гиҗ хаҗуднь суусн Каани арднь орв.
Би нам яһсн-кегсм кергтә биш. Зуг тер Улан Цергт йовх көвүн эн му бер хойртм хөөн-хөөнән ацан болх гиҗ дәҗәләв. Буйн болтха эн йовдл кевүндм бичә зәдглтн гиҗ сурҗанав, — гиһәд нүднәсн һооҗсн нульмс хойр һариннь нурһар арчв...
- Бертн яһад му болх билә? Йоста сән бер гидг эн. Эн берәсн биш кезәнә гер авхиннь өмн Шохндан Бүүрчәр келгҗ авсн цаһан мөңгн цокарта, хар модн һанзан олхн уга биләт. Бер Болха, аавдан тәмк нерҗ өг, — гиҗ хар модн һанз Темәнг берд өгв.
- Акад юмб. мини энүг Шохндан Бүүрчәр келгсиг яһҗ медвч? Ю болв чигн меднәт, — гиҗ Бокта толһаһан зәәләд маасхлзад инәв.
- Би олсн биш Бата Василий хойр олҗ авла, — гиҗ Болха һанзарн Василий тал завдв.
- Медл уга яахм билә, эмгнтн келҗ өглә, — гиҗ ахлач инәв, цуһар Темәнгиг дахад шууглдад инәлдв. Шуугана дүүрәнд зәрмнь босад һархар седцхәв.
- Баахн зуур түрд гитн, хург чиләд уга. Дәкәд нег төр бәәнә, — гиҗ сегләтр һаран өргәд. — Ахлачд үг өгчәнәв, — гив.
- Зөв махла өмсхлә толһа хандг, зөвтә үг келхлә зүркн хандг биший. Иигәд олна зөв дииләд йовхла зүркн лавтан ханад, күунд җивр урһсн болад бәәнә. Үзгдл болсн хар модн һанзин эзинь эврәннь цецн ухаһарн олҗ манд нөкд болсн Бата болн тенүнә ам авлцсн иньг Сергән Василий хойрт эн олн колхозникүдин нерн деерәс ик гидг зүркни ханлт өргҗәнәв! — Цуһар шууглдад альх ташлдв.
- Колхозин парвлян Батад шатагдсн аҗрһин тохм цевр цуста алтн һалзн дааһ унулҗана! Батаг сурһуль төгсәһәд иртлнь, дөнн аҗрһ болх. Сергән Васильд «Чрембрендин» тохм көк бор үрә унулҗанавидн!
- Өлзәтә болтха! — гилдҗ альх ташлдҗ шуугцхав.
Мана колхозин шунмһа көдлмшч Болха берд иш экиннь үгд орл уга, зергтә цецн үүлдвр күцәҗ олн манд нөкд болснднь ханлт өргҗ цеңкр торһн хувцна эд өм-скҗәнәвидн! — гиҗ ахлач альхан ташв. Колхозин тооч бичкн хар көвүн дөрвлҗләд эвксн цеңкр торһ һурв саҗад Болхан барун ээм деер тәвб. Цуһар шууглдад, хадман бәрүлҗ өгсндән ханлтын өмскүл өмсҗәнә, өлзәтә болтха, — гилдҗ инәлдҗ альх ташлдв.
- Не, залус, иигәд хург тегсв, үг келх, зар товх күн бәәнү? — гиҗ ахлач сурв.
- Бәәнә! — гиҗ барун ар шуһуһас күүкд күүнә һарв. Школын багш Занда зар тәвхәр   бәәнә, — болв.
- Эндр асхн нәәмн часла эн клубд сурһульдан йов-җах Батаг үдшүлгч баһчудын нәр болхмн, цуһар ирцхәтн, — гиҗ зарлв.
- Маднд тер нәәртн ирҗ болхмб? — гиҗ ар захас босад һарч йовсн адуч көвүн хәкрлв.
- Болх, болх. Ик удан бәл уга ирцхәтн, — гиҗ хойр бригадир медәтә адучнр, колхозникүд ахлачнрла мендләд һарцхав.
- Би яахмб?— гиҗ Бокта ахлачас зөрг угаһар бермсҗ сурв.
- Яах билә, хәртн, көдлтн одак мана күүндә бичә марттн. Менд йовтн! — гиҗ һаринь атхцхав.
Көдлмштән йовсн, хургт эс ирсн улс хургин хөөн «не хургттн юн болв? Боктаһан ямаран цааҗла харһулх болвт? Бокта конюшньд һал өгч гиснь үнн болву?..» гилдҗ харһсн хойр күн болвас, икәр соньмсҗ төр кеҗ ниргцхәв.
Бата Василий хойр, хургас шууглдад һарч йовсн улсла цуһаралань һар атхҗ мендләд, ик гидг байрта Муузраниг темцәд һарцхав.
- Та хойр мөрдән миләлһкән бичә марттн! Василий, чини бор үрә мини адунд йовна, — гиҗ доһлң Дорҗин Манҗ теднә ардас хәәкрв.
- Бата, чини алтн һалзн мини адунд йовна, мана хошт ирҗ йорәлһ, — гиҗ Ован Сарл ташмган өргв. Бата Василий хойр ардан һарарн дайлдад цаарлв.
Чи, Василий, тер колхозин унулсн мөрән сурһа; сән гидг унаһа мөр кеҗ ав. Терчн айта гидг мөрн болх йоста. Би Ноонинд хө хәрүлҗ йовад нег дәкҗ Анҗан күүкнә хүрмд үр көвүдтәһән одлав. Тиигхд Анҗан герин өмн сөөһәд, цулвурарнь холвад орксн мөрд дунд күргнә унҗ ирсн мөрн гиҗ, эн чамд унулсн үрән зүстә бор мөрн цаһан меңгн хурдһчта, омручта, җовута эмәлтә, долан төөлг ногтарн наадад зогсҗасинь үзәд икәр дурлад, байнд үлү үзәд, тәвсн хөвдән һундад, иим мерн манд кезә учрхм болхв гиһәд уульсан төрүц мартхшив.
Цагин селгән гиһәд иим акад юмн. Сах селҗ тусна гидг эн. Ода чи бидн хойр иим зүүднд орм сәәхн мөрдин эзнь болвидн. Ода тер мөрндән сән гидг сур цуца келгҗ ав. Айта гидг эмәл кедг Эвән Сөцкү гидг күн «цаһан элснд» бәәнә. Цаһан меңгәр җову, товру, элән сүл кедг Балдра Насцк гидг күн өмн нуурт бәәнә.
Э-эх, би энд бәәсн болхнь: цулвр, олц-татур чөдричн эврән чамд гүрҗ өгх биләв, — гиһәд Бата барун һаран Василин күзүнәс авад дүүҗлгдв.
- Чи хамань иим эрдм дасад йовсмч? — гиҗ Василий Батан даларнь ташад теврв.
- Эн хамгичн би ики эрт бичкндән дасад авчклав. Мана хотнд Бадаша Куш, Чүдә, Ноост гиһәд угатя ах-дү һурвн бәәлә. Куш Ноост хойрнь нертә, маля гүрдг урчуд билә. Тедн маля эс гиҗ шилвр гүрх — тасм өөчүрлҗ кесн цагтнь би суринь бәрҗ, тач өгдг биләв. Тиигәд хәләһә бәәҗ: нәәмн тасмар дөрвн тал һарһад, зурһаһар моһан зо һарһад, дөрвәр зегсн гүрә гиһәд дасад авчклав. Хавтхаһар олң-татур гүрдгчн амр юмн. Намаг эс иткҗәхлә, минь ода мана өвгн Муузра хойрас сур. Хәрнь эн хамгиг эсрц хавртан намаг иртл күцәҗ ав.
Маниг зарҗ эдлҗ йовсн баячудын һацанд, үүлн өңгтә боран унчкад, саак мини эзн Богзг мет колхоз, совхоз хоорнд гүүлгәд бә. Яһлав җора болсн болхинь яһна. Дааһн цагтнь чамд егсн болхла җора сурһҗ болхмн билә.
- Яһҗ сурһдв, бас меддг болхуговч? — гиҗ Василий чикән өгв.
Дааһнаснь авн өрәлдәд бәәхлә җора дасчкдмн. Ода үрә мөрнд яһҗ дасхдгинь медҗәхшв. Би тер нанд зааҗ өгсн мөринь колхозднь хәрү белг өгчкнәв. Колхозин мөрн болад өсг. Сурһулян даснав, нань нанд юмн кергтә биш. Сурһулян сәәнәр дасад авчкла. Мөрн олдх!
- Мөрн биш, машиһәр гүүлгәд бәәхуговч тер цагтан намаг бичә март, — гиһәд хойр иньг иргч җирһлән күүндә йовҗ Муузран һаза күрч ирцхәв.
Батан аав буурл өвгн Муузран һаза өрүн харшулсн ташмур арһсан зөөһәд овалҗаҗ.
- Аав, мендвт! Бата ма хойрт колхоз неҗәд мөр унулв. Герт орҗ йөрәтн, маңнаднь тос түркдг эс билү?— гиҗ Василий шог кеҗ евгнә өөр ирҗ зогсв.
- Кишгтн ирәд, киимтн һолиҗәнү? Энүнәс нань та хойрт кедг керг угай? Өдр се уга кеер нарн, салькнд шатад малын ард дахҗ йовх өвгәр зог кех, та хойрт дутг болву? Җооһан Бокта та хойрт ю кев? Кишва нохас! Та хойриг холвлда йовҗ Боктаг түүрмд суулһҗ гилдәд әмтн шууглдад йовна. Күслән күцсн һәәвһә улст мөр унулл уга яахм билә! Ода намаг далта евгн көдлмш кеҗәнә гиһәд бәрүлҗ өгтн, колхоз та хойрт темә унулх.
Чн, Бата, тер номдан йовх болхла эрт йов. Чамаг угаһар чигн әмтн ә-бәәһән олх, — гиһәд һартан бәрҗәсн хойр арһсан угзрҗ хайв.
- А, яһлав, аав, та мартчквт? Бата бидн хойр кезәнәс нааран холватахн. Саак Богзгаһас орһҗ йовхднь би эн күүһитн ишкә дор дарад, әмтнәс бултулад танад сөөһәр авч ирлүс. Ода энтн сурһульта, олнд туста залу болҗ йовна. Тер бийнь намаг мартад уга. Ода шинәс хоюрн толһаһан холвчкад, чадсарн колхоздан дөңгән күргҗ йовнавидн. Бидн баячудла болн теднә салтрла кезә чигн эвцш угавидн. Бата, тиим биший! — гиҗ Василий толһаһан гекв.
Я, һәәд од, чи Сергән Васькийчи? — гиҗ өвгн нүдән нухад Василий тал ширтҗ хәләв. «Көвүһитн кеерәс олҗ авув, таньҗант? Зуг намаг авч ирв гиҗ күүнд бичә келтн. Богзг цокҗ алх» гиҗ Василий Батаг авч ирхдән келсн үг өвгнә сананд орв. — Не, йовтн, цааран, герт ортн, — гив.
Бата Василий тал хәләһәд нүдән ирмчкәд, ю келсмь медгдсн уга, хоюрн Муузранар орв.
Муузра маштг модн хона деер мах утлҗ сууна. Цаһан шааринь шүүһәд авчксн улан зандн цәәд тос тәвәд самрҗана. Цә көвәһәрн көөстәд, хәәсн дотран зөв эргәд шиигәд бәәнә. Кандин үнр һазаһас орҗ ирсн күүнә ам-хамрар орҗ каңкнна.
- Та хойр цәәһән ирҗ ул уга хама йовад йовната? Та хойрин тер чилхмн биш.
Батаг ирх болһнднь булмг кеҗ тоодг биләв, шидрә нам көдлмш ик болад чөлән болхш. Үдлә фермәс ирәд та хойр «сән» залусин бәрҗ авч ирсн Боктад, медәтә күн толһань өвчәдг болх гиһәд цә чанҗ авч одлав. Көөрк, седкләр зовад үкҗәх бәәдлтә, чирәнь цәәһәд бәәҗ. Тер цәәһиннь һал деер та хойриг идтхә гиһәд булмг келәв, — гиһәд Цаһан Бата Василий хойрт өвгнә үд авдг хуучн агч тавгт дүүргәд кесн булмг, хойр цоохр эрәтә модн ухртаг тәвҗ өгв.
Тавглата булмгин көвәһәрнь хәәлңгү шар тосн мелтклзнә, каңкнсн хуурдң үнр хамрар орҗ таангрна.
Бата Василий хойр нег-негән хәләлдәд, докъя өгчкәд, ухрмудан авад булмгур орцхав.
Арһс хураҗасн өвгн көөркүг һундаһад оркв билтәл. Батата хоюрн нег-негндән басл эңкр, үрнд, орс, хальмг гих юмн уга, — гиҗ санад бийлән наалдсн шора, бог хормаһан саҗад унһачкад, Бата Василий хойрин ардас:
- Эн ачта хойр залуг тооҗант! — гиһәд герт орад ирв.
- Василий, не ода манд гүрмимбидн өгв, — гиҗ са-над Бата тал хәләһәд хүүхлзв. Бата булмг талан өргән заңһв.
Аав, деегшән һартн, цәәһән халуһар уутн. Боктаг сулдхад тәвчкҗлм! — гиҗ өвгнд цә кеҗ өгв.
- Та хойр цәәһән уучкад, махн болтл тер хорад орад амртн. Бата, бийән уһаҗ авад, хувцан селвҗ өмс, — гиһәд Цаһан цаадк хораһур орҗ одв.
- Боктатн нам үнмб, худлв гиһәд ардан хәләл уга одв, хавтхм цоорха болад, хар модн һанзан гееһәд үкн гивв гиҗ эмгндән уурлҗадг болх, — гиһәд, Василий һочкнад инәв.
- Тими чигн биш, гемнь бәәнә. Нидн җил туугдҗ одсн байн наһцхнь нуувчар ирәд Боктаг әәлһәд, мекләд үгдән орулад, эн мана колхозин конюшньд һал өгсмн бәәҗ. Ода бәргдхләрн олна хургт нул-нөл уга цуттнь илдкҗ келҗ өгв. Тер бултҗах улс хама бәәхинь бас келҗ өгв. Теднинь бәрҗ авхар манахс йовҗ одв... Тегәд Боктаг үн келснднь хәәрләд, урднь кедлҗәсн адучнрнь зарһд өгл уга, даавран өгч сурҗ авб, — гиҗ Бата цәәлһв.
- А-а, нам тиим гиһит, — гиҗ өвгн сахлан ясв.
- Тегәд эн хойритн мана колхоз ачлад, мөр унулв, — гиҗ мах утлҗ суусн Муузра өвгнд соцсхҗ келв.
- Намий, би эдничн нанар наад бәрҗәнә гиһәд уурлад бәәнәв.
Не, унсн мөрдтн утта келгн болҗ, унҗ эзлх улснь ут наста, бат кишгтә, олндан тоомсрта залус болҗ, мини наснд күртн! — гиҗ өвгн йөрәл тәвб.
- Йөрәл шиңгтхә! Би бас тиигҗ йөрәҗәнәв, — гиҗ Муузра өвгиг дөцнв.
- Бәрҗ авхнь сән билә. Тер күүнә һара Һал шиләхдән дурта кишванриг, — гиҗ келәд, Цаһан плита деер бәәсн илүрән авад, цааран орв.
- Бата, хөөнә күзүнд кедү нурһн бәәдв, меддвч? — гиҗ хөөнә күзү нуһлҗасн Муузра сурв.
Бата зөвәр тулҗаһад:
- Зурһан болдг эс билү? — гив.
- Амн нурһн зурһалулн, ах дү һурвулн, — гидмн. Кезәнә ах дү һурвн көвүн бәәҗ. Олсн, зөөсән әдл кеһәд эдлчкәд бәәдг болна. Тиигәд нег өлн бәәсн цаглань бичкн дүнь нег хөөнә күзү олад авч ирнә. Бичкн дү аңһучлад йовҗ одсн арднь хойр ик ахнь күзүг чанад һурвн әңг кеһәд хувахла хошад нурһн болна. Хойр ик ахнь бичкн дүүһән медх уга гиһәд, нег нурһ үлдәһәд, бийснь хошад дундур нурһ идчкәд, эс медсн болад бәәцхәнә.
Бичкн дүнь ирәд үлдәсн нурһинь эргүләд хәләҗәһәд: Амн нурһн зурһалулн болдг эс билү?! Ах дү һурвулн бидн, хошад нурһн күртхәс, нанд негн яһад күртсмб! — гиҗ келәд ахнран ичәсн болдг. Тенүнәс нааран хөөнә күзүн зурһан нурһтаһинь медсмн. Олна отхнь цецн болдмн, — гиҗ өвгн маасхлзв.
- Дү күн ахнран күндлдмн. Күндлҗәнә гиһәд ахнрнь отхн дүүһән адлгад, мел зарад, хотын үлдл өгәд бәәхләнь дү көвүнь — ахин дү болхар, һахан туһл болхнь сән бәәҗ гиҗ келсмн, — гиһәд өвгн инәв.
- А, Муузра Хар хойр чамаг меклдг бәәҗ! — гиҗ Василий Батан сувәһәр хатхчкад инәв.
- Бата энугичн кезонә меддмн, — гиҗ Цаһан келчкәд беш деер бәәсн илүртән хумха хурһан нульмстад күргҗ үзәд авад һарч одв.
- Амн нурһ яһҗ нуһлдгинь меддвч? Хәләҗ ав. Иигәд нуһлдмн,—Муузра күзүнә амн нурһна нуһрсна нүкәр утхин үзүр дөлилһҗ орулад, хойр талагшан холькад, углгдад орҗ одсн хойрдгч нурһна нииллгч бүлк үйәрнь керчәд оркхла гелдс гиһәд унад одв.—Энүг эс медхләчн, хадмушлҗ одсн цагтчн амн нурһ нуһлулҗ, нурһ кемәлһҗ шинҗлдмн. Харңһу сөөһәр хавс хадрулдмн. Хавчур би биилүлә йовҗ тәмк нерүлдмн. Нәрн шинҗ һарһулад, дал шавдулдмн. Эн хамгиг эс медсн күргн мууһин тоонд ордмн, эс гиҗ күүкән өгдмн биш,— гиһәд Муузра утлсн махан хәәснд тәвб.
Хальмг күүкнд әрк зөөнә гидгтн ик җанҗата юмн бәәҗ. Хальмг күүкн үгдән... күчр бат. Келх үгән зүркндән дүрчкәд, келән шүдәрн оньслчкна. Тегәд чигн тиим үнтә болдг бәәҗ кевтә. 
Мана орсмуд болхла күргн, күүкдән тиигҗ зовахш. Күүкнд күргн таасгдхла болад бәәснь тер. Эк, эцк зөв гисн угань кергтә биш. Һар, һаран бәрлдәд, һазрин җиртң орад әрлцхәнә.
Бата ода ик балһснд сурһуль сурч йовх күн амрарнь орс күүк авхугов. Нурһнла ноолдад, тәмк нерәд, нәрн шинҗ тәәләд бийән зоваҗахар. Шар үстә, көк нүдтә, уутьхн майгта ик сурһульта күүк авад ир, — гиҗ Василий газетин кизәрт тәмк оран бәәҗ дотран лугшад инәҗ келв.
- Тиим юмн бәәх билү! Мини һанцхн әәдг юмн тер. Амндан зууһад өсксн, олн үрдин отхн көвүн орс бер авч ирх болхла, ода манд һазр деер әмд бәәһәд керг уга!— гиһәд, Василий тал му нүдәр хәләһәд, өвгн һанзиннь үмс цокҗ унһаһад тәмк нерв.
Бата Василий тал нудән ирмәд, эмкәһән зууһад, ду таср гисн докъя өгв.
Василин келсн үг Цаһанд бас таасгдсн уга. Стол деер бәәсн ааһс, шанһан хала һадрт хәргүлҗ тәвәд, столын ирмәг деер бәәсн тәрлк тохаһарн түлкҗ унһаһад, хәргүләд авад одв.
Хойр иньг цаадк хораһур орад, Бата Васильд сурһуль сурч йовх балһснань тускар, Хальмг таңһчас кедү көвүд, күүкд сурһуль сурч йовхин тускар икәр соньмсаҗ келәд, күүндәд һош-һош инәлдәд сууцхав.
Цаһан адһн-шидгн цаад хораһасн һарч ирәд, йовн йовҗ толһа деерк альчуран бооһад. Үкр саахларн өмсд халат фартук хойран улан ширтә далһа суулһд тәвн, зүн тохадан өлгҗ авад, ардан үүдән хал уга гүүҗ һарад, герин һаза ирҗ зогссн, деерән дала цаһан хала бедрмүд тәвсн, мөрн тергн деер сууһад үкр саадг фермүрн йовҗ одв.
Өвгн босад, тәмк тачасн һанзиннь үмсинь унһаһад дерндг доран тәвчкәд, һараи уһаһад, аман зәәләд, цевр ус авад күрдән цавдв. Асхн мөргүлән мәргхәр бәәх бәәдлтә.
Хот кедг герт хард-хурд гиһәд савин ә һарад, татата үүднә заагар болсн махна үнр һарад ирв. Ик удан болсн уга Муузра махан болһад, ик нальңһш тәрлкд тәвәд. ууринь пәргүләд, авч ирәд стол деер тәвчкәд, Бата Василий хойриг дуудв.
Хойр гиичнр һаран уһаһад, стол һатц сууцхав.
- Та хойр «орс», өдмгтәһәр идхмн болхуговт,—гиһәд Муузра өдмг утлад, тәвҗ өгәд, эврән гиичнртәһән суув.
Тиигҗәтл һазак үүдн «хард» гиһәд ә һарчкад, зөвәр болҗаһад, дотатк үүдн арһул секгдәд одв. Арвн тавад, зурһад күрсн дүңгә хойр күүкн орҗ ирәд үүдн хоорнд хавчхлзлдад тагчг зогсцхав.
- Э, гиҗгтә күүкд ирҗ йовна, мендвт! Яһҗ йовлат? — гиҗ Муузра стол деер кевтсн кенчрт һаран арчн бәәҗ сурв.
Хойр күүкн нег-негн талан хәләлдәд, улм шахлдад зогсв.
- Батаг нәәрт иртхә гиҗ дуудулв, — гиҗ нег күүкнь әрә соңсхҗ келв.
- Кен наар гив? — гиҗ Муузра күүкнә үгин өмнәс серлцүлҗ сурв.
- Занда! — гичкәд, күүкн башрдад барун һариннь эркән хумс зуув. Василий зерглдҗ суусн Батан келин үзүрәр ишкәд, Бата тал нүднәннь булңгар хәләв. Бата күүкд тал эргәд хәләчкәд: — Күүкд, нааран сууҗ мах идтн, — гив.
- Суутн, суутн, юңгад зогсад бәәнтә, модн шалвртавт? — гиҗ Муузра Василийин ааһд шел кеһә бәәҗ күүкдиг хекрлв. — Зогсад бәәсн күүг тиигҗ шалһдмн,— гиҗ Муузра инәв.
Күүкд нег-негн талан хәләлдәд, эмкәһән зуулдад ичсн бәәдлтә зогсҗаһад, һарх бәәдл һарлдад үүдн тал эргв.
Цуһар цуглрчкв, таниг күләҗәнә, — гиҗ наадк нег күүкнь келн, — ода ирнәвидн! — гисн Батан үг әрә соңсн, үргсн ямад кевтә, гүүлдәд йовҗ одцхав.
Василий босад һаран уһаһад, тәмк ораҗ авад:
- Не, Муузра, икәр ханҗанав. Менд бәәтн. Цаһанд менд келтн, — гиһәд, һаринь атхад мендлв. — Аав, менд бәәтн! Би йовҗанав, — гиһәд, өвгнә барун һаринь хойр һардҗ атхад толһаһан гекв.
- Чи буруц Батаг йовулчкад юңгад зс йовнач? — гиҗ өвгн Василин һар тәвл ута сурв.
- Биитн гертәсн һарад дөрв, тав хонҗанав, намаг күләҗәдг болх. Ода сулдхврт бәәсн деерән боднцган малтҗ, хураҗ авх күмб. Батата бичг бичлдҗәх болвидн. Би танад ирәд, мендитн медә бәәхүв, — гиһәд Василий дәкн күндлсн темдгтәһәр гекв.
- Не, тиим болхла, дурнчн. Цаадксларн күүнд, — гиҗ келәд, өвгн үг мартсн күн кевто гиҗгән мааҗад, дәкн үг келх бәәдлтә зогсв.
Муузра кеерәкшән һархар йозх бәәдлтә. Шархл өңгтә брезентәр уйсн өрмгән зүн тоха деерән звкәд тәвсн. Барун һартан хойр шар зес төөлгтә, дервн тал һарһад нәәмәр гүрсн аратньг-шилвр нуһслад бәрсн һарч йовна. Өвгн Василий хойрин күүндә соңсчкад, Василий тал эргәд зогсҗаһад:
- Васька, эндр бичә хәр. Бидн нөкәдүр Батаг йовулҗанавидн. Маңһдур хө алнав, гиич болад, дотр идәд, мах авад хәр. Чамаг энд ирснәс нааран, бидн нег сәәнәр тооһад, өмскүл өмскәд йовулий гиҗ күүндләвидн. Цаһан хойр, һурвн хонгас нааран чамд өмскүл уйх күмб гиһәд, юм уйдг машитә кү хәәһәд сахняд гүүһә. Цаһаниг күләл уга йовхлачи, маниг цуһараһимбидн керлдҗ алх. Чамаг нам хөөннь гертән орулхн уга.
- Ода Батата хоюрн тер нәәрт одад, сөөдән энд ирҗ өвгнд баран болад хонтн, — гиҗ келчкәд Муузра һарч одв.
- Әрлһтән! Юн тиим юмн бәәх билә. Яһсндм нанд өмскүл өмскх билә? — гиҗ Василий Муузран ардас некҗ келв.
- Не, Вася, ода чамд йовдг арһ уга.   Мана бергн келсн хөөн болад бооснь тер. Йовий, — гиһәд Бата Василиг һараснь көтлв.
Өвгн тайган авад, эн хойрин ардас һарад, герин кирлцән деер сууһад, наадад гүүҗ одсн ач күүкн Өлзәт үкр саахар одсн Цаһан хойриг күләһәд суув.
Хойр иньг бүрүлин бүрңкүд булхад үзгддгән уурцхав.
Клубин һаза энд-тенд гилс-гилс гилгәд һал һарһад тәмк тачах баһчудын баран үзгдәд ирв. Теднә инәлдән, шууглдан заагур, теегин асхн сальк дахад тедүкн цоксн домбрин дун соңсгдна. Герин маштг кирлцән деер дөрвн, тавһ күүкд баглрад сууцхаҗ.
Теднә негнь «тавшдг айс» деер бернд бөлвәлүләд, шавдн цокад бәәнә. Кень медгдхш. Хойр баахн көвүн өскәһән цокад, семрн тавшлдад дуһрад бәәцхәнә. Төгәлңднь өөрдәд ирҗ йовхит меджәх бәәдл уга:
Хәрс, хәрс, авад од! 
Хәрин көвүн, хальгад од! 
Өскәһәрн  эргәд од!
Өминь ирәд сөгдәд од!
Ширдгин үзүрәр ширвәд од! 
Шиирән һалд булад од!
Үүдн күртл өрвкәд од!
Үүнд ирәд наалдад од!
Гилдәд шаваш хайлдад, шууглдад бәәцхәнә.
- Менд бәнт! Нәәртн ут, наснтн ахр болтха!—гиҗ Бата эдниг чочаһад домбр цокжасн багин өөр иньгтәһән ирәд зогсв.
- Ю, әәҗәнәв, Бата, му йорта күмч, тиигч келдви? Нәәртн ахр болҗ, наситн ут болтха! гиҗ келдмн, — гиһәд, бас нег домбр бәрҗәсн бер Батаг шалһад, — герүр ортн, — гиҗ заав.
- Күүкд, берәд нойта улс үзгдв. Тегәд зөрц тиигҗ йөрәвидн, — гиҗ хәрү өгәд, Бата берин чирә хәләв. Бер домбрарн чирәһән халхлад буру хандв.
- Чик, чик!   Бата, чик йөрәҗәнә! — гилдәд, энд-тенд тарху бәәсн көвүд гүүҗ ирәд, баглрҗасн берәд, күүкдиг һар-һаран бәрлдчкәд, түлкәд клубур шууглдад орцхав.
Нәәрлдг ик хоран хойр эрст туслцулад хадсн хонр бичкн тәвцс деер өргн һолта хойр ик лампс шачана. Хоран тал дунд герин потолокас дүүҗләтә шилдән бавухан зургта панр шачана. Тер ик панр дор дөрвлҗн ут стол деер дунднь хойр көк ширтә кастрюльд хальмг цә дүүрң келгәтә. Хойр талаһурнь тәрлкст цаһан һуйрар нухад шиләр дарад, нимгләд, олн зүсн бәәдл һарһад керчәд болһсн боорцг бәәнә. Өрмәр холяд орксн шүүрмг, хурсн, балта, кампадь, печень семрү бәәнә.
Хотна баһчуд нурһлҗ хурҗ. Өдрәрнь хургт ирсн баахн адучнр, хөөчнр, үкрчнр чигн бәәцхәнә.
- Не, сууҗ цә ууцхатн! Тадниг зөвәр удан күләвидн, — гиҗ Занда күүкн стол тал заав.
- Кенә хүрм болҗахмб энтн? Вася ахлач болг, — гиҗ Бата иньгән дахулҗ стол һатц суув.
- Энтн Доонин Эрвң күүкнә хүрм гидг эн! — гиҗ доһлң Дорҗин Манҗ домбр цокҗахтнь медүлл уга тәәләд авчксн цеңкр торһн лент хавтхасн һарһҗ авад, цә кеҗәсн күүкнә ээм деер тәвәд, өөрнь ирәд суув.
- Ю, әәҗәнәв, кезәнь хулхалад авчклач, доһлң керә! — гиһәд, күүкн Манҗиг тохаһарн чичәд, лентәрнь чирәһәрнь шавдв... Өөрнь зогсҗасн күүкн Манҗиг дәкҗ ду һарһл уга амнднь боорцг чикв. Инәлдән, шууглдан, дөөгән төвкнхлә, Занда босад тәрлктә боорцгла хамднь болһчксн, хойр һозһр бектә, өвдг гиҗг хойртан ик савһр зогдрта темә һарһҗ авад:
- Көвүд, күүкд, баахн зуур түрд гитн! Шуугаһан айдтн, — гив. Цуһар тагчград Занда тал хәләлдв, күүкд нег-негән дораһур чимклдәд, аман бегллдәд, лугшад инәлдв.
Ода сурһульд йовҗах Бата, сурһулясн хоцрл уга Шарту балһсндан цаглань күртхә гиҗ, эн атн темә унулҗанавидн! — гиһәд Батад бәрүләд өгв.
- Э-э, Өлзәтә, утта көлгн болтха! Бата, ирх болһндан иигҗ темә көтлҗ йов! — гиҗ инәлдҗ шуугцхав.
- Айдҗатн, би йөрәл тәвнәв! — гиһәд сельсоветин пииср хо цаһан көвүн ааһта цәәһән авад босв. Юн гидг билә... герин потолок хәләһәд зогсҗаһад: — Э, төрхләрн көвү һарһдг, төркшлхләрн темә көтлдг гидг эс билү? Төркшлҗ ирсн Батад темә көтлгсн мел дигтә болҗ!..
- Көвүнь хама бәәнә? — гиҗ тендк захас соңсгдв.
- Терүгинь Бата бийнь келх, — гиһәд хо цаһан көвүн суув.
- Не, тиигхлә би танд нег тууль келҗ өгнәв, тенүнә тәәлһинь медсн күүнд көвүн хама бәәхинь келҗ өгнәв,— гиһәд Бата темәһән авад босв.
- Не, не кел, кел, — гилдҗ шууглдв.
Дөтә, дөтә дөрвүлн, Дөтән көвүн хоюрн, Хан көвун һанцарн. Хардһр эмгн туләчтә.
- Олҗ автн! — гиҗ Бата доран босн хатрв.
- Дөтән көвүн хоюрн гиснь — Бата Василий хойр, — гиҗ нег күүкн келв.
- Хан көвүн һанцарн гиснь — Василий, — гиҗ наадк негнь инәв.
- Хардһр эмгн түләчтә гиснь—Җооһа Боктан эмпг болх, — гиҗ Дорҗин Манҗ хәәкрв.
- Не, күн медш уга болхла, келҗ өгнәв, — гиһәд Бата боорцг темәһән өргҗәһәд. — Дөтә, дөтә дөрвүлн гиснь — дөрвн көлнь. Дөтән көвүн хоюрн гиснь — хойр бөкнь. Хан кевүн һанцарн гиснь — сүүлнь. Хардһр эмгн түләчтә гиснь — эн хатханчг, хамхул түүҗ иддг толһань, — гиҗ цәәлһв.
- Би келә билүс, Боктан эмгн бас түлә түүнә, — гиҗ Дорҗин Манҗ әмт инәлһв.
Не, ода нанд ю унулсинь медвт? Чи, Занда медвч? Медсн болхла сән. Дәкәд иим темә унхар чамур кезә ирхинь меднч?
- Уга.
- Текин өвр теңгрт күрсн цагт, темәнәнчн сүл һазрт күрсн цагт. Хөн күмстә, мөрн хошта чамд ирҗ золһнав. Би чамаг үкрт бичә заасв, чи намаг үклд бичә за! Би цал буурл сахлта цаһан өвгн болнав, чи цәңкр цаһан буурл эмгн бол! — гиҗ Зандаһур хумха хурһан шовалһв.
- Ха, ха, дигтә, дигтә тиигтхә! Хардһр эмгн болтха! — гиҗ шууглдв.
- Чи бүрүц эн темәнәннь дөрвн көлднь: 3. Б. И. Д. гидг тамһ тәвчк. Би маңһдур энүгичн авч йовнав, — гиҗ Бата темәһән Зандад нүдән ирмәд авч одад өгв. Эн үгин утхинь күн медсн уга. Зандад, урднь һатлһна һанц модна өөр бәәҗәһәд, Батад белг өгсн альчуриннь дөрвн үзүртнь моһан торһн утцар хатхсн үзгүд сананднь орад, Бата тал дораһур хәләһәд: «Нуувчин юм бичә илдк» гисн докъя өгчкәд, чирәнь хойр халхасн авн оошкрад, улаһад, хойр хар нүднь улм гүүдсн болад, нүднәннь зег дораһур җирилдсн сурмсгуднь «наар» гиҗ дайлдсн болад одв.
Эн бәәдлән әмтнд бичә медүлсч гиһәд Занда темәһән бәрәд цааран эргв. Минь эн эргцд Батан зүркн «кирд» гиһәд бульглад одв, зүркнә цокан әмтнд соңсгдсн болад, Бата хойр хаҗудан суусн улс тал медмҗ уга хәләчкәд менрәд одв...
- Би энүг Батан таңһрг Сергән Васильд, Батала әдл хойр чирәтә «бүүмнә күрл» болсн улс хәәсн цагтан, унҗ йовтха гиҗ унулҗанав! — гиһәд боорцг заагт бәәсн, бас һуйрар кеһәд боорцгла болһсн хуц авч одад, — энчн тевр сүүлтә, тевш семҗтә, торһн нооста мана хөөнә тохм, мәңкр һалзн хуц! — гиҗ доһлң Дорҗин Манж Василин өмн тәвб.
- Э-э, мел йоста гидг Кеедә болвч. Һуярнь ташад һульдглзулад, хааһарнь ташад халдһлзулад, «хар булг», хама бәәнәч? гиһәд ирәд бә! — гиҗ Бата хуциг Василин һарт бәрүлв. Цуһар шууглдад, альх ташлдад нирглдв.
- Би Батала әдл хәрүһинь келҗ өгч чадш угав. Занда, энүг тер Батан темәнлә хамднь дүрчк, маңһдур көтлҗ хәрнәв. Чи сәәнәр хәләҗә, Батан темән девсәд алчквза, — гиҗ Василий хумха хурһарн завдв.
- Батала әдл келҗ чадш уга болхла, босад биилҗ өг, биилҗ чадш уга болхла дуулад өг. Хәләһич энүг, ямаран мектә, хуц авчкад, дәкәд хуцан хәрүлүлх саната, — гиҗ В.асилин өөр суусн домбрч Эрвң босад домбран авб.
- Чик, чик, Василиг биилүлхмн. Уга, тууль келүлҗ авхмн, — гилдҗ шууглдв.
Тиигәд цуһарн уусн, идсн, цадсн, хансн боллдад, сав-саңхан ахулад, нәәрән эклх болцхав.
Нег биидк хаҗуһарнь күүкд баглрлдад сууцхав. Тедн туск хаҗуһарнь көвүд дерәлдәд сууцхав.
- Эн чивһцнь бүдүн бәәҗ. Берннь сулдҗ оч, дарҗа... Тевкнь өндрдҗәнә. Чикнь хагсад, өлдәд бәәҗ, чаңһур эр, — гилдәд, күүкд шивр-шивр гилдәд домбртан кег орулцхав.
Эндр эн герт тәмк татсн, эс гиҗ бузр үг келсн күүг: арвн айст амрал уга тавшулхмн. Хойрдад эвдхләнь, авдр деер суулһад амарнь мөңг шүүрүлхмн. Һурвдад эвдхләнь, нуһсн күләһәр күлчкәд һоҗһнхмн, — гилдәд дуңһралад суусн кәвүд шивр-шивр гилдәд шиидвр һарһснь соңсгдна! Авдр деер суулһад амарнь мөңг шүүрүлнә гисн наадн иим болдмн. Кезәңк хала бүрәстә модн авдр деер зәмлүләд суулһчкад, нурһинь үүрүлчкәд, өмннь һазр деер мөңг хайчкад амарнь авхулдмн. Нуһсн күләһәр күлнә гиһәд, алд үлү мод нег ханцарнь орулад, нег ханцарнь һарһад, хойр көлинь өргәд тәкмәрнь моднд тееглчклә күн төрүц босҗ чаддмн биш. Яһад һоҗһнад, хатхад бәәв чигн арһ уга, модн уга болхла деесәр нуһсн күлә бас кедмн!
Өмн захд дерәлдсн күүкд дунд суусн Эрвң күүкна домбр экләд: диң, диң гиҗәһәд, хойр чигтхлсн чивһцд дегц зергләд дууллдсн болад, адг бернднь айлулад һурвдгч бернднь геглзүләд, хурһдан дахулад хоңҗиң ду һарһад, деер бернд доклзулад күүкн домбран шавдн цокв:
Күүкнә домбр күңкнәд ирв, Көвүдин захас босхин яһна, Көвүдин көл чичрәд ирв. 
Күүкд босад дуудхинь яһна!
гисн болад келәд, кевшәд күңкнәд бәәнә.
- Бата Василий хойр, босҗ биилтн! — гиҗ күүкдин на захд суусн күүкн гөвс гиҗ келв.
- Гиич улст биистн бииләд өгцхәтн, — гиҗ биилхәр седәд көлән көндәһәд, би өгхинь ядҗасн домбрт келн биилдг Канур цеңнв.
Эрвң күүкн домбран цокн бәәҗ, өөрән суусн күүкнә чикнд шимлдәд үг келв. Хойр күүкн нег-негн талан хәләлдәд нүдәрн күүндчкәд, үсән яслдад, бийсән эргүлҗ хәләчкәд биилхәр босцхав.
Күүндсмн кевтә хоюрн әдл зүстә күрң торһн бүшмүдтә. Негнь өргн күсм бүсиг өрчиннь махн шигдтл тач бүслҗ. Негнь балтадҗ шаглсн хар торһн бүс бүслҗ. Хойр захарнь цаһан мөңгд зерглүләд хадҗ. Хатрад бииләд орксн цаглань чичрлдәд нег-негнләрн харһлдад җиң-җиң гиҗ гилвклднә.
Күңкркә деерән камзол өмсәд, таг-яг кеһәд товчлад оркҗ. Өрч деернь хошад төгрг гевдрүд бүлтрн гиҗәх бөлвәс болҗ үзгднә. Чаңһар тавшад биилсн бийнь чичрлдсн болҗ медгдхш. Чинҗ йовх бәәдлтә. Хоюрн негән амдлдад, хормаһарн сарсалдад, эргәд, дуһрлдад, эрвлзлдәд бәәцхәнә.
Хойрдгч күүкнә хар торһн бүс деер шарҗңнҗ йовсн цаһан мөңгд үзчкәд, Батад саак баячудын күүкд, тер цага бәәдл өөрнь бәәсн болад зүркнь кирд гиһәд одв. Үкс босад Зандаг дуудҗ авад онцлдад:
- Ода күртл эн күүкдиннь камзол юңгад эс хайулнат? Яһҗаснтн энв? Мана йовсн һазрт күүкд камзолан хайчкла. Эдничн үзчкәд ичәд үкн гиҗәнәв, — гиһәд таңнаһан ташад, толһаһан зәәлв.
- Эн мана сельсовет, колхоз эргндк күүкд кезәнә хайчкла, тедниг эс үзҗәнч? — гиҗ суусн күүкд тал нүднәннь булңгар хәләв. Культштурмар ирсн улсла эднләтн шишлң хург кедг биләвидн. Эн күүкд маднас хол бәәнә. Эк, эцкнрнь хөрәд тәәлүлдгоҗ, — гиҗ Занда шамдҗ цәәлһв.
- Ода нег баахн зуур нәәрлҗәһәд чи завср ке, би эн күүкдлә күүнднәв, бичә март, тарҗ одвза, — гиҗ Бата Зандан чикнд шимлдв. Биилҗ йовсн хойр күүкн, эн хойр таарҗахинь үзчкәд, эргҗ ирәд Бата Занда хойрт бииһән өгцхәв.
- Э, дигтә болв! Эн хойр сурһульта улс яһҗ биилдгинь хәләй, сәәнәр цокҗ өг! — гилдҗ хәәкрлдв.
Камзолан тәәләд уга бийснь керсү, ухата күүкд бәәҗ гиҗ Бата Зандата биилх арһ өгснднь дотран ханад:
- Би авчкад суухмн биш, биилхугов. — гиһәд Бата Зандан өмн артист күн яһҗ гекдв, тер мет өкәһәд, хойр һаран көвкәлһәд мөргҗәх мет гекв.
- Саак Богзга Кермнә домбрт келн биилдгән һарһад, Бата, келн бииләд авлч. Дуулдг айс цокҗ өг эс гиҗ би боснав, — гиҗ доһлң Дорҗин Манҗ өндлзв.
- Айдҗа. Бата нег бичк халҗ авг, — гиҗ хаҗуднь суусн көвүн Манҗиг ээмәснь дарҗ суулһв.
Бата нам домбрин айс дор орлһ оньһҗ йовхш. Зуг өмнән эрвлзгсн Зандан өрч деер гилвксн шил нүдтә, шин брошк, хо цаһан чирә, хойр хар нүдн, элән сүл күмсг, эгц хойр ээминь хойр нүдәрн илврдәд, ханад, байсад йовна. Минь эн агчмд Зандан һарар авад өрчәрнь чолуһар цокв чигн Бата «ях!» гих бәәдл уга.
Зугл хойр дасмһа көлнь, давхргарн һазр савл уга, өскәһән өргәд, эргхән мартл уга чемшәд йовна.
- Э-эд!
Элә кевтә эргәд од!
Иг кевтә ээрәд од! 
Будан кевтә буслад од!
Булмг кевтә лугшад од!
Хәдрис, хәдрис! — гилдәд, көвүд, күүкд альхан ташлдад, шаваш хайлдад, шууглдад дөгәҗ өгәд бәәцхәнә.
Бата Занда хойр халад ирсн бәәдлтә, сүл эргцдән нег-негн талан улм, улм өөрдлдәд, чирә чееҗ хойран харһлдулн алдад, хормасан ширвлдүләд, хойраннь амнас һарсн ки селҗ хавллдад, нег-негн талан дораһур хәләлдәд, нүдәрн инәлдәд эргҗ ирәд домбрт келдг Канур доһлң Дорҗин Манҗ хойрт бииһән өгцхәв.
Би күләһәд, көл-һаран чичрүләд хальгҗасн хойр иньг әмтнә шууганд өргдҗ босад, түрүн эрглһнләнь домбрин чивһцн «таш» гиһәд тасрад одв, тевкнь тедүкн өсрәд тусв.
- Я, яһлав, домбрин чивһцн тасрхин ормд Дорҗин Манҗ наалдхинь яһна!
- Эрвң энүнәс өшәһән авхар зөрц таслчкв. Эрвң, энүндән келн биилдг айс цокҗ өг! — гиҗ дун уга суусн көвүн өсрҗ одсн тевк өгч йовад келв... эндәс Канур гүүҗ одад, эрст өлгәтә бәәсн талдан домбр авад Эрвңгин һарт бәрулв.
Халад одсн домбрч күүкн хумха хурһндан хурвч зүүҗ авад, харһа домбриг хәңкнүләд шавдн цокв...
Хойр дууч кииһән давхцулш уган кергт, көвклзәд көлиннь үзүрмүдәр чемшлдәд, дөләнәр экләд биилцхәв. Доһлң Дорҗин Манҗ хоолан ясад, хойр һаран сүвәдән тулад, доран дуһрад, домбрин чикнд одад:
Домбриһән таслн цокдгнь 
Доонинь  күүкн  Эрвң гинә,
Доһчад, босад биилдгнь
Дорҗин көвүн Манҗ гинә.
гиһәд дорак хойр мөринь хошад давтад, хойр көлиннь үзүрәр хооран цухрад эргв. Хаҗуднь йовсн Канур хойр ээмән холькад, шаһаһарн мулҗад, домбрин чикнд ирәд:
Балһснасн хәәһәд ирдгнь
Баахн көвүн Бата гинә, 
Баһчудан хураһад нәәрлдгнь 
Багш күүкн Занда гинә!..
гиһәд айсинь деер авад, үгмүдинь тодрха келәд дуулв.
- Э, йова йовҗ ду һарһдг Йондна Канур яңшад ирв! Ямаран күүкн Занда гинәч? Мел зокаста болдгар һарһҗич! — гилдҗ күүкдин өөр бәәсн көвүд хәәкрлдв.
- Дуула бәәҗ ду хуцҗ оддг доһлң Дорҗин Манҗ, Доонин күүкн Эрвң гиһәд унтҗ одв! — гиҗ эндәснь хәәрлдв...
- Йо ях, һарм көшәд бәәв! Чи нег цөөк цокҗ өг, — гиҗ Эрвң домбран өөрк күүкндән өгв.
Занда бийсәрнь ду һарһад оркснд байрлҗах, эмәҗәхнь медгдхш. Медг-үлг ярлзҗ инәһәд, зүн һариннь ханцнас чиндр цаһан альчур һарһҗ авад, чирә өөдән сәвәд: — Әвр халун болҗана! Нег баахн зуур завср кецхәй, — гиһәд, Бата тал өөрдәд олнд соңсхҗ келв.
Сәвҗ йовсн цаһан альчураснь «салд» гиһәд духун үнр аһар дахҗ каңкнад, Батан ам-хамрар орҗ таангрв.
- Канур һәәвһә һавц ду һарһдг көвүн бәәҗ, — гиһәд хойр көвүнд бахтад, Бата Занда тал шидрдәд үүдн тал һарцхав.
- Не, чамд нәр таасгдҗану? — гиҗ Занда һазак кирлцән деерәс бууҗ йовад сурв.
- Айта! Дегд сәәнәр таасгдҗана! — «таасгдҗана» гисн үгән әмтнд соңсхад чаңһур келв.
Бата Занда хойр тедүкн гүңгр-гүңгр гилдәд нар-цар йовцхав.
Бата, йовхм бишив! — гиҗ Василий эн хойриг чочаҗ тедүкн овалһата бәәсн арһсна цааһас ольс һарч ирв.
- Уга, чамаг биилүлл уга йовхшив, — гиһәд, эдн хәрү клубур эргцхәв.
Тенд-энд тәмк татлдад шууглдҗ йовсн көвүд, күүкд эдниг үзчкәд хәрү орцхав.
Цуһар күцәд суусн цагла Бата ормдан сун-сууҗ:
- Не, би нег цөөкн үг келхәр бәәнәв, — гив.
- Мана нәр таасгдҗах угаһинь келхәр бәәнә, — гиҗ Занда дахулҗ келв.
- Нанд нерәдҗ кесн нәәрттн ик гидгәр ханҗанав. Нәәртн йир икәр таасгдҗана. Ода манд мел иигәд нәәрләд, җирһәд бәәдг цаг ирв. Мел көдлмштән даргдад көвүн күүкәр көгшрәд бәәхмн биш. Көдлмшиннь хөөн иигәд нәәрләд, седклән сергмжәр сумлад авччкла маңһдур өдртнь серглң, маңна тиньгр йовхмн болҗана. Серглң йовад көдлсн көдлмш тохнята сән болдмн. Тадн дунд шуд дор ормдан ду һарһдг улс дала бәәҗлм. Колхозарн һарһсн дун бәәнү? — гив.
- Бәәнә! — гилдҗ көвүд дегц хәрү өгцхәв.
- Тиигхлә йир сән! Күүкдәс тиигҗ дуулдг улс угай? — гиҗ Бата одак камзолта күүкдәс нүдән хеөһл уга сурв.
- Күүкдәс чигн олдад бәәх! — гиҗ Занда шамдҗ хәрү өгв.
- Олдх гиҗ санҗанав. Иим айта домбр цокдг, биилдг күүкд дуулхд юн бәәх билә.
Ода цагин күүкд, кезәңклә әдл ичмг, әәмтхә, бермсг биш. Шин цаган дахад шинәр бәәцхәнә. Шарту балһснд дала иим хальмг күүкд сурһуль сурч йовна. Тедниг үзәд йовхнь седкл ханад, байсад, бахтад йовна.
Эн хавр, зун хойр культштурмар би ик-цоохра Яшкуль гидг һазрт одвв. Теднә   күүкднь   цуһар камзол (җиләтк) бийснь сән дурар тәәләд уга кеһәд хайчкв. Күүкд улснь шиврлгүдән хайцхав. Нам эмгдин бийснь берз уяд өмсчксн халһрлдад бәәцхәнә.
Батан өмн суусн җиләтктә, таг кесн бүстә күүкд дораһар нег-негән чимклдәд һазр хәләцхәв.
- Тер хотнд Яшкула Әллә гидг әвр шудрмг эн йосна аац медсн маштг хар эмгн бәәҗ. Тер эмгн эн төрәр манд ик гидг нөкд болв. Тер эмгтә бидн хотдуд эргәд, хург кеһәд цәәлһвр өгә йовтл нег сән өдр цуһар ик гидг хург кех болҗ зарлвидн. Элстәс бас әмтн ирцхәв. Тер хургтан — хуучна үлдл, хорха садв гемин көтлвр болсн камзол, шиврлгән һалд шатах болҗ шиидвидн. Пионермүд манд һал (костер) шатаҗ өгв.
Яшкула Әллә хамгин түрүнд босад шиврлгән суһлҗ авад һал деер хайв. Тенүг дахад күүкд босад камзолан тәәләд һал деер хайцхав.
Теднд бидн олна хургарн шиидвр һарһад магтал өгвидн, хувцна эдәр белг өгәд газетд бичвидн. Ода Яшкульд биш, Хальмг таңһчд нег чигн камзолта күүкд уга!
Манахна күүкд яһҗаснь энв? Би ичәд үкҗәнәв. Элстәс үр көвүд, күүкдән дахулад ирсн болхнь   ичр хату болад минь эн суусн ормдан һазр цумлад орх биләв, — гиһәд, Бата одак күүкд тал хәләһә бәәҗ толһаһан нәәхләд, аман бәрв. Күүкдин чирәнь улалдад одцхав.
- Занда! Баһчуд! Тадн яһҗахмт? Нань бас иим камзолта күүкд бәәнү? — гиҗ сурв.
- Эн мана сельсовет, колхоз шидрәр нег чигн камзолта күүкд уга. Эн күүкд манас хол, малар йовх хотна күүкд. Бидн хойр, һурвн хург кеһәд күүндләвидн. Тадн тиигхд камзолан хайх боллт! Ода күртл юңгад эс хайнат? — гиҗ Занда тер күүкд тал сурвр өгч хәләв. — Таднас көлтә манд ичр болҗана, — гиҗ немҗ келв.
- Эднтн цуһар шин, сул бүшмүд уяд авчкла. Эднәнтн эк, эцкнрнь керлдәд камзолынь тәәлүлхш. Би тер хотнд культштурмар йовлав. Не, не гицхәнә, намаг йовҗ одхла эврәһәрн кецхәнә, — гиҗ шуматр шар күүкн босҗ келв.
Үнәрий? Таднла керлднү? — гиҗ Бата күүкдәс дәкн сурв.
- Үнн, керлднә, — гиҗ әрә соңсхҗ хамр доран келцхәв.
- Не сән, цуһар медгдҗәнә! Миниһәр болхнь, ода школ экләд уга деер, тер хол бәәсн хотнд Занда тер шар күүкн хойр оч эднә эк-эцкнрләнь күүндәд сән цәәлһвр өгтхә. Зөвтәй? — гиҗ Бата одак күүкдүр хәләв.
- Зөвтә, зөвтә, кезәнә тиигх бәәсмн, — гилдҗ шууглдв.
- Эдн эн даалһвран күцҗәх угаһинь хәләх нег кү бас шиидхмн, — гиҗ домбрч күүкн келв.
- Дорҗин Манҗд даалһхмн, Манҗ мөртә адунд йовдг күн, өдр болһн гилтә оч чадхмн, — гиҗ сельсоветин сегләтр көвүн келв.
- Чик, чик, — гиҗ шууглдв.
- Не сән, медҗ автн! Удл уга консовхозд хүрм болхмн, тер хүрмд эдн цуһар ирхмн. Кемр тенд, иим камзолта күүкн нанд үзгдхлә, би эврән күчәр тәәлҗ авад һалд түлчкәд, тууҗ авч одад «Улан Эргд» күргәд өгчкнәв, — гиҗ Манҗ нудрман өргв.
- Не сән, дигтә күүһән шиидвидн, — гиҗ шууглдв.
- Не сән, келсн үг — керчсн модн. Би үвлдән чигн сулдхврт ирәд бәәхүв. Тер цагт мини чирә бичә улалһтн. Иим сәәхн күүкд күүнә, көгшдүдин үгд орад хуучнаһар бәәһәд бәәдв. Хәләлт эн күүкдиг, ямаран сән, цогц-махмуднь амр, элкн, оошкнь дурндан өсәд, эрүл, дорул бийстнь амр, — гиҗ Занда, Эрвң, Булһн, Делгр ахта күүкд тал заав. — Үвлдән ир, ир, — гиҗ Занда Батан ханцнас сегсрв. Камзолта күүкд «зөв» гисн темдгтәһәр толһаһан гекцхәв.
- Не, Эрвң, домбран цок. Эн күүкд камзол, бүсән хайхас урд эднтә биилҗ авнав, — гиһәд Бата бийәсн ичәд, һазр хәләҗәсн хойр күүк һараснь авад босхв.
«Захин берн» гидг айс цокулад дөрвн күн дөлнәр эргәд биилцхәв. Дөрв эргәд орксн цагт, теднә нег күүкнь гүүҗ одад, көвүд заагт санамр суусн Васильд бииһән өгв.
- Э, эзән зальгг Василән мартҗаҗвидн. Хәәмнь мини, хама бәәһәд бәәләч? — гиһәд Дорҗин Манҗ Василиг һараснь көтләд олн дунд босхв.
- Ямаран айс цокхв? — гиҗ домбр цокҗасн күүкн, домбриннь дууһинь таслад, ишинь атхчкад сурв.
- Медҗәхшив, — гичкәд, Василий ноолдн гиҗәх күн кевтә нар-цар кааклзад йовдцнв.
- Тавшдгий?
- Уга!
- Молджурий?
- Уга!
- Семрдгий?
- Уга!
- Күсдундурий?
- Уга!
- Шарка-баркай?
- Уга!
- Харла-Лаңкий?
- Уга!
- Я, эзән зальг цааран! Би орсар цокҗ чаддн угав, — гиһәд домбрч домбран өвр деерән буулһв.
- Би тек биилдүв, — гиҗ Василий хойр ханцан шамлв.
- А, хуц унсн элмр, тек болхар бәәнә, цокҗ өг,— гиҗ Дорҗин Манҗ альхан ташв.
Домбрч күүкн, домбриннь көгинь соляд, тек биилүлдг айс эркә хумха хойрарн домбриннь чивһц өрү-сөрү семрәд цокв.
Василий тек дураһад мә, мә гиһәд хатрҗаһад, доран дуһрад эргчкәд, дерәлдәд суусн күүкдиг домбрчас бишңкинь цуһараһинь дарадтнь мөргәд, альчуринь булаһад, шууглдулад инәлһҗ авв.
Не! нәәртн ахр болҗ, наснтн ут болтха! гиҗ асхнаһа Булһн бер эс келлү? Манд адуһан темцх цаг болҗ одв. Бригадир күләһәд җе гиҗәдг болх. Нәәрт ирснтн икәр ханҗанавидн.   Бата, менд  йов! Менд байрта харһий, — гиһәд цуһараннь һар атхҗ мендләд, Манҗ, Канур, Церн ахта адучнр һарцхав. Цуһар тедниг йовулхар һаза һарцхав.
«Долан бурхн» тоңһаһад, «чөдр одн» ора тус ирәд, «һурвн марл» көндлңнәд сар сууҗ одсн бәәдлтә, оддуд тодрха дарвалдна.
- Э, сөөнь өрәл давҗ оч, — гилдәд, шаб-шаб гилдәд, мөрн деерән мордлдад, җолаһан зөв эргүләд һарцхав: чикн сард гив, нүдн бүрс гив, турудын әс тачкнв, харңһуд барс бүрс гиһәд хама-яма одснь медгдсн уга...
- Һәәвһә шуугата көвүд бәәҗ, иим улсла көдлҗ болхмн, — гиһәд Бата өөрән бәәсн улсла мендләд, клуб дотрк шам унтралцад, үүдинь оньслһнд нөкд болҗ йовсн Зандаг күләһәд, һанцарн һаза үлдв. Баһчуд шууглдад, дуулдад, энд-тенд инәлдснь соңсгдад, хошад, неҗәдәр гер-герән темцлдәд, ә-чимән уга болв.
- Василий Хар күүкнлә таньлдсн, тенүгән һарһад йовҗ одв. Нам өрүн күртл ирл уга бәәхнь сән бәәҗ. Би маңһдур бийән белдх, нөкәдүр йовх. Дәкҗ Зандала кесгтән харһш угав. Эртинә эн келхәр седсән келчксн болхнь ода талдан болх биләвидн. Сөөни өрәл давтл йовлавидн. Һатлһна һанц модна өөр кесг бәәләвидн. Тиигхдән ю күүндсн болхв? Күн шидрт уга билә.
Тиигхд келәд негинь таслчксн болхла... Ода... Уга сәәнәр медәд уга бәәҗ захинь һарһад оркхла: — Чи иим билч? Ичр уга элмр! — гиһәд, өөләд йовҗ одхла яахв. Ода медҗ авв. Сән, сән күүкн...
Тиигхд һә болсн һанз гиһә йовҗ келҗ чадсн угав. Болв, би олна төлә эврәннь кергән хооран сааһад, тер кергән күцәвв. Олна төр мини кергәс ах. Тенүг Занда медҗәдг болхий? Медх зөвтә. Занда ухата күүкн. Эртинә эн альчурар белг өгсн. Ода эн үзгүдин утхинь келүлҗ авнав гиһәд, хавтхасн цаһан альчур һарһад үнрчлв.
«Батаг үдшүлх нәр кеҗәнәвидн, нәәрт иртн» гиҗ эндр хург деер бийнь зарлв. Йосндан нанд... Седклән өгсн болхий? Мини хәләсн хәләцәр, мини, мини бииллһәр, мини зүркн ө-һундл келхәр бәәхинь медсн болхий? Канур ма хойрар ду һарһад дуулв, күүкд маниг биилүлв. Тедн намаг Зандад... яһҗ медв. Занда бийнь келсн болх. Намаг эндр эс келхлә, бийәсн зулҗана гиҗ санх. Харм! тиигҗ болш уга.
Яһдг болв чигн эндр асхн... минь ода энүнәс иигән һарн келнәв, — гиһәд, бийләһән дотран күүндәд, тедүкн зогсҗатлнь, Занда клуб толһалдг күүктә күрәд ирв.
Батан таньдг бичкн шар күүкн адһҗ йовх бәәдлтә, хойр-һурвн түлкүрмүд хурһндан өлгәд, тенүгән эргүләд шарҗңнулҗ ирәд:
- Не, Бата, сәәхн менд йовтн! Хавртан иртн, тиигтл мана ик клуб дуусгдх, энүнәс хойр, һурвн холван улс ирдг болх, — гиһәд, Батан һар атхҗ мендләд, Зандан чикнд шимлдәд үг келчкәд, гүүһәд клуб эргҗ одв. «Одак нанд келсән эндр сө Батад кел» гиҗ шар күүкн шимлдсн болад, Батан уханд торд гиһәд одв.
- Тенд одакинчн күргнь күләҗәнә, — гиһәд Занда эргндән төгәлүләд хәләчкәд, арһул көндрәд һарв.
Бата Занда хойр хамаран йовҗ йовхан, нег-негндән келсн уга, нег-негнәсн сурҗ чигн йовхш. Хәләһәд һарсн аю талан зөвәр дун уга йовад оркв.
Батан зүркн күнкркә дотран минь ода кел, кел, кел гиһәд цокад йовна. Эн зүркнә цока Занда соңсҗ йовдг болхий аль угай? Минь ода, ода келнәв гиҗ санад, Бата юуһар эклхән санҗ йовна.
- Сансан күцәсн, седклчн төвкнсн, ода байрта йовдг болхговч? Хамдан сурдг көвүд, күүкдчн санҗадг болх. Маңһдур йовҗанч? — гиҗ Занда Батан ухалҗ йовсиг салвлҗ чочаһад сурв.
«Седклчн төвкнсн» гисн юн үг болхв? Мини санҗ йовсиг келәд уга бәәтл медәд «зөв» гиҗ төвкнүлхәр бәәхий? гиҗ агчмд ухалад:
- Юн «седклән төвкнсн» гинәчи? — гиҗ Бата Зандан барун һараснь шүүрч авад адһҗ сурв.
- Хар модн һанзин эзинь хәәҗ олсн, седклчн төвкнсн болх гинәлв, — гиҗ Занда йовсн кевтән уралан ишкв.
- Мини бишл, олн колхозникүдин седкл төвкнсн болх... мини... бийинм седкл төвкнәд уга... сана авсмн кевтә, маңһдур биш, нөкәдүр йовҗанав, — гиһәд утар татад саналдчкад, — чи маңһдур асхн манад ир. Би... чамд... нег үг келхәр седләв, — гиҗ зөөҗ тәвәд муудан орҗ келв.
- Ю келхәр седләч? Ода кел. Би маңһдур районо дуудулснд, хургт очанав. Чамаг йовтл дәкҗ харһхн угавидн, — гиһәд Занда улм арһулдв.
- Не, минь ода келхәр йовсн мини сананла харһад одув, — гиҗ санад, Бата Зандан өмн урхдад хойр һараснь авад, кинь давһцад, юунас эклхән медл уга менрәд одв. Кесгәс нааран Зандан һар иигҗ бәрхәр седәд, түңшәд, үкҗ йовсн Батад Зандан хойр бичкн һар дегд таалмҗта, көркхн, эңкр һармуд болҗ медгдв.
- Би чамд... кесгәс нааран... — гилһнлә, топ-топ гиһәд күн гүүсн ә һарад одв.
- Уй, — гиҗ чочад, Занда ю-күүһән медл уга Бата тал наалдад одв. Бата Зандаг әәмшгәс халхлад, нүд ирмтл би талан шахҗ теврв...
- Бата! Чивчи? ой чамаг хән гиҗ көшәд бәәв, —гисн Василий сүүкнсн эн хойрин еәр ирәд зогсв. Занда негл халун төмрлә харһсмн мет Батаһас алдрн ю-күүһән медл уга:
- Одак күүкнчн яһв? — гиҗ Василәс сурв.
- Яах билә хәрҗ одв, — гиһәд хавтхасн хустг һарһад, тәмкдән һал өгн Зандан чирә хәләв.
- Гертнь күргсн угавч? — гиҗ Бата чочаҗ сурв.
- Уга, дәкәд чамд келҗ өгнэв, — гиҗ Батан чикнд келчкәд, эднә өөр һурвдад һарад йовб.
Хойр иньгин күүндҗ хаһлхар седҗ йовсн ухан, седкл, харңһу сө хасн бууһин сумн мет хамаран-ямаран одснь медгдсн уга.
- Маниг энд йовсинь яһҗ медвч? — гиҗ Бата гетәд йовсмн болвза гиһәд дәкн мөшкв.
- О, би Муузраниг күрәд, терзәр шаһаһад, хустг шатаһад хәләхнь, чи уга бәәҗч. Тенүнәсн хәрү гүүһәд клубдтн күрәд ирсм эн, — гиҗ әкрмдҗ келв.
- Күн харһсн угай? — гиҗ Занда адһс гиҗ сурчкад, — Муузраниг күрсн болхла орад унттг бишив. Бата ода ирх билүс. Энүгичн чамас юмн авч одвза гиһәд, би күргҗ йовнав. Балһснас ирсн күн, харңһу теегт әәхлә яахв, — гиҗ Занда Василиг ходрҗ келв.
- Бата маңһдур йовҗана. Би дәкҗ кесгтән үзш угаз. Бидн хойр эндр хамдан хонх боллавидн, — гиһәд, Василий Зандан цаад бийднь һарад йовб. Нег цөөкн ишкмд дун уга йовҗ йовад, Бата тал медмҗ уга нүднәннь булңгар хәләчкәд:
- Не, көвүд, намаг иигәд һарһчктн, би хәрнәв, — гиһәд Занда Василий йовсн хаҗу тал, Батаг һараснь татн эргв. Бата терүц дун уга Зандан хурһдас тәвл ута атхад, Зандаг дахв.
Зандан бәәсн герин хашан үүднд күрәд ирцхәв.
- Не, Бата, менд байрта йов! Бичг бичхән бичә март, — гиһәд Батан барун һаринь чаңһур атхв, Батад Зандан һар тәвх дурн күрчәхш.
- Үмслдхм бишвт? — гиҗ Василий инәв.
- Арһулд! Цаачн күн соңсчкв. Һәргтә күн бәәсмб энчн, — гичкәд, Занда арһул үүдән тәәләд гертән орв. Бата дун уга Зандан ардас үүдн хаагтл зогсҗаһад, шурд хәрү эргәд һарв. Василий иньгиннь өөр тагчг йовад, Муузраниг өөрдәд ирхлә Батаһас үг һарһҗ авхар седәд:
- Одак нанд би өгдг Хар күүкиг күргәд, ю-бис күүндәд инәлдҗ йовад, шог кеһәд теврәд оркхлам халхарм ташчкад, ардан хәләл уга одв, нам мини өөр күн уга болснь сән болв, —гив.
- Хальмг күүкд ямаран батынь медәд угавч? Медҗ ав, — гиж хәрү өгчкәд, Бата герт орад, хувцан тәәләд орндан орв.
Василий минь ода ирҗ иньгтән саалтг болсан медв. Харңһуһар хойр һаран үснәсн авад сегсрчкод, ә уга хувцан тәәләд, Батан өврт орад унтв.
Василий өрүн ик эрт босад, ә уга хувцан өмсҗ авад, Зандан тал гүүһәд һарв. Василий Зандан бәәсн герт өөрдәд ирҗ йовхла, Занда һазаһан зогсҗасн хойр мөрнд татсн тергн деер, өөрән хойр күүтә мөрдин шүрүн хатрлар өмәрән һарсн хаалһар һарад-йовҗ одв. Василий хуухан мааҗад, тергнә ардас зөвәр удан зогсҗаһад, хәрү ирәд, эвго йовдл һарһад, экдән шоодулсн күүкд мет Муузран һаза ирәд бүркәтә бәәсн нохан идш деер суув.
Бата асхнаһа орндан орн, буру хәләһәд нүдән аняд кевтчкәд: «Эврәннь зүркнд үүдсн түрүн дурни тускар эрт Зандад эс келсндән бийән гемшәһәд, хойр зүркн экләд холвгдн гиҗ йовсн утц таслсн Васильдән өөләд, зүркнәнм цоклһ соңсад, зүн хаҗудм һарасм шинкән бәрәд, мини зүркм ю келхинь күләҗ йовсн Занда ода ю санҗадг болх? Бичг бичхән бичә март гив. Чирәнәд күүндә йовҗ чееҗәсн һарһҗ эс келсн үг тенд одчкад, келкә цаас илгәхлә кен намаг иткх?» — гиһәд, чееҗләрн гүвдлдә бәәҗ өрин өмнхн унтсн кевтән серәд уга.
* * *
Колхозин ардк цаһан элстә шар эргин гиҗг деср дала болсн олн зүсн сәәхн, сәәхн хувцта көвүд, күүкд, нег-негнәннь белкүснәс теврлдәд цувад орксн «хорма-хотн» гидг наад наачацхана. Бата эн нааднд бичкнәсн авн дурта. Тедниг толһалҗ харсг болҗ йовхнь мел Зандан бәәдлтә. Бата теднә нааһас һолар гүүһәд, шарлҗн заагур җивәд хәләнә, Занда мин. Ардк теврлдәто улсаснь таслад булаҗ авхар дәврж йовхнь: шар сатья башмгта, көк цемгн шалврта, цаһан торһн киилгтә, балһснас ирсн бәәдлтә сәәхн хо цаһан көвүн. Зандата хоюрн бий-бийән хәләлдәд хошад һаран холвад бәрчксн: «Эмәлтә яңһрцг, эмәл уга яңһрцг» гилдәд альхнасн атхсн һармудан тәвл уга, бүтү дораһарнь орлдад, нурһ-нурһан харһулдад, эрглдәд, ноолдлдад, инәлдәд бәәцхәнә.
Батан зүркнь «кирд» гиһәд, бәәснь бийнь ирвәтрәд, хойр нүднь икдәд одв.
Элстә шар эргиг эрстнь давшад һархар седәд давшна. Эргин орад өөрдәд, теднә шууган соңсгдад ирхлә элсн нурад хәрү шувтрад Батаг теднд күргүлхш.
Тиигәд кесг дәкҗ давшад, кесг дәкҗ шувтрад, усн-цасн болад, көшәд, көлрәд — Занда!!! гиһәд хәәкрхләрн өсрәд серв.
- Тьфу! гиҗ нульмчкад, акад зүүдмб?—гиһәд нааран эргв. Василий уга. Босад һар-нүүрән уһаҗ йовдг болх гиһәд хәләнә. Хувц-хунрнь бас уга. Ода энчн хамаран әрлсмб? Асхнаһа намаг ду һарл уга унтснд, өөләд хәрҗ одсн болхий?—гиһәд шалвран тач өмсәд, гүүһәд һарв.
Нарн хойр арһмҗ турш өөдлҗ. Деер теңгрт делтрин чиңгә чигн үүлн уга, көкрәд җилмәһәд бәәнә, сер-сер гисн салькта, сән өдр болх бәәдлтә.
Бата барун талагшан эргәд, тедүкн овалһата бәәсн арһсна ца одад... колхозин ардк минь ода Батан зүүднд үзгдсн элстә шар эргин гиҗг деер дала болсн олн зүсн малмуд тарвалдад идшлҗ йовна, өөрнь күн үзгдхш. Малмуд иигәд тевшүн идшләд орксн цагт, өөрнь хәләҗ йовсн күунд басл амр болдг билә. Толһан сүүд нарнд ээврләд, дуг гиһәд авдг биший гиһәд урдк кеер йовдг цаган санад оркв.
Герин зүн бийәр эргәд герт орхар седҗ йовад һаза суусн Василиг үзв.
- Вася, нарнд ээврлҗәнч? Яһад тиим эрт босвч? — гив.
- Би Зандаг йовхас урд, асхна һарһсн гемән сурхар, эрт йовш уга болхла нааран дахулҗ ирхәр одлав.
Ямаран гем һарһлач? — гиҗ сурн, Бата Василин өөр зергләд суув. — Нааран яһад дахулхар седләч? — гиҗ сууһад башмгиннь бүчмүд бән бәәҗ дәкн сурв.
- Чамла сәәнәр күүндтхә гиһәд, асхнаһа би чамаг хәәһәд айстан гүүһә йовҗ та хойриг сәәнәр күүндүлсн угав. Занда намаг ирхлә ичәд йовҗ одв. Иньг, гемим тәв! Би төрүц юм ухалсн уга биләв, — гиһәд, еерән кевтсн модна шивк авад һазр эрәлв.
- Тегәд Зандаһас гемән сурвч? Юн гинә? — гиһәд өрчиннь бичкн даһмас өвр сам һарһҗ авад, өрвәҗ одсн толһаһан самлв.
- Намаг, асхна бидн Зандаг күргсн герт күрч йовхлам, Занда өөрән хойр күүтә, хойр мөрнд татсн тергтә һарад йовҗ одв...
Теднә ардас гүүһәд, һарарн дайлад мендлүв. Занда хәрү өгсн уга, икәр уурлҗ йовх бәәдлтә, — гиҗ Василь һазр зурн бәәҗ толһаһан өндәлһл уга келв.
- Йовҗ одв гиһич! Әмтнә өөр айстан хәәкрәд йовдсн күүнлә мендләд йовхдан эмәҗ йовдг болх. Намаг яһад эс серүлвч? Бидн хоюрн болсн болхла, мөрдән зогсаһад, мендләд йовх билә. Нам чамаг эс таньсн болхнь сән болх билә... — гиһәд, утар татад саналдв. Һартан бәрәд эргүлҗәсн самнь «таш» гиһәд хойр әңг болад хуһрҗ одв. Василий нүднәннь булңгар Бата тал эс медсәр хәләв. Бата хойр әңг болҗ одсн саман эргүләд, дуһрулад, хәләҗәһәд, хумһл заагт хайчкад:
- Не, йовий, һар-нүүрән уһаҗ авий, цәәһән уучкад, Харин хойр амта хавал авад, тер ардк саласар йовҗ, туула, шар шову хахмн, — гиһәд Василиг дахулад герт орв.
Цаһан эн хойр гиичнр унтад босад, фермдән одад, үкрмүдән сааһад, үсән орулҗ өгәд, эврәнһь үкрин үс машиндән бүләд, шин өрмәр үсләд улан зандн цә чанад, боорцг кеһәд оркҗ. Бата Василий хойрт цәәһинь тәвҗ өгчкәд, Батан авч йовх юмсуд белдв: һар уһадг түрң савң, шүд арчдг щетк, ам-хамр арчдг альчурмуд, дотр әмсдг илврдәтә киилг шалвр хойр, ик шилтә хәәлчксн шар тос, нег баахн дорва шүүрмг, хойр давслсн керсң — чемоданднь эвинь олад чикәд тәвб.
Бата Василий хойр Харинд орад дериннь шуһуд түшүлһәтә бәәсн хойр амта хавал, патрота сумд авад хооран һарсн салас өөдләд аңһучлад йовҗ одцхав.
Үд давсн кемд Муузра нег хө өрчлж алад, өрчләһинь дотрнь бичә һартха гиһәд модар шорлад, эмәл деерән дүрәд, авч ирәд, катгт орулад эд бод кев. Өвгн Цаһан хойр дотринь йүүлҗ авад арчад уһаһад, хот гүзән хойртнь давс тәвәд, өөк ишкәд, цаһан һуйр бүргнүләд, базһсн цус кеһәд, йоста кевәр дотран чанв. Өөр шидр улсан дотр ирҗ идтхә гиҗ, Өлзәт күүкән илгәв.
- Одак хойр көвүн ирхләрн идх идң һадр мах онц чанхмн, — гиһәд, Муузра өвцүн, сер-күзү, сүвән һурвад хавс, элк семҗтә авч ирв.
Мах болһад, дотр ишкәд дуусҗахла аңһучлҗ одсн иньг нег туулан бооҗад бәәсн кичг авсн ик байрта орад ирцхәв.
- Эн хойр сән залустн «һанзһан улалһсн аашна», — гиҗ ааһ, шанһ тәвҗ йовсн Цаһан зәңглв. Дотр идхәр ирсн улс цуһар өврҗ хәләцхәв.
- О, бор туула авад аашна! Көвүд, энтн белгтә, норта юмн. «Болх күүнд бор туулан зем» гидмн. Сансн үүлтн бүтн гиҗәнә гидг эн, — гиҗ Муузра йорлҗ келв. «Сансн үүлтн бүтн гиҗәнә» гисн үгд Бата байсад маасхлзад инәв...
- Яһлав, иим бичкн юм алдв? Килнц болх, энтн девәлә гидгнь эн, — гиҗ өвгн харм төрҗ келв.
- Девәлә гиснтн юмб? — гиҗ Василий өвгнәс сурв.
- Туула җилд һурв кичглдмн. Хаврлад, ноһан урһсн цагт нег кичглнә. Тенүгинь ноһала гидмн. Ноһан цецгләд, девән болад ирсн цагт өвснә хадлһнла харһулад хойрдад кичглнә. Тенүгинь девәлә гидмн. Өвс хадсн цагт шалһла харһад килнцән халдаһад йовцхадг билә. Намрлад серүн орад кирү унад ирсн цагт һурвдад кичглнә. Тенүгинь — кирүлә гидмн. Медгдвү?
- Медгдв, — гиҗ Василий толһаһан гекв. Бата Василий хойрт мах тәвҗ өгәд:
- Та хойриг бөөрәсн чигн уга, нуһлурасн чигн уга көвүнә наснас өөдләд, күргн болҗ йовх улс гиһәд хотын нуһлур тәввидн, — гиһәд Муузра неҗәд нуһлур өгв. — Залу күн нуһлуриг җаҗлл уга бүкләр зальгдмн. Бүкләр зальгсн залу, сәәни тоонд ордмн, — гиҗ инәв.
- Маниг баһд, хүрм, гиичд одсн цагт иигәд нуһлур бүкләр зальгулад зовадг билә. Кезәнә хүрмдән одсн нег иим күргн көвүн иигәд хотын нуһлур тәвҗ өгч. Күргн сәәнд орхар нуһлуриг авн җаҗлл уга бүкләр зальгад оркна. Нуһлур хоолднь орчкад, цааран чигн уга, нааран чигн уга зәңгдрнә.
Күргн яахан медҗ чадл уга. Хоолан суңһад, гедәһәд, өөдән хәләһәд, әрә гиҗ муудан орҗ зальгна. Хахад өөдән хәләҗәсим әмтн үзсн болх гиһәд яахв гихләрн башрдад, ичәд:
- Эн ямаран модар кесн харачв? — гиҗ өврсн болҗ сурна.
- Хоогч хөөнә нуһлурар, хоолмһа күргнә хоолар кесн харач, — гиҗ күүкд заагур күргн талан хәләҗәсн күүкнь келҗ күргән ичәҗ гидг.
- Тадн болһатн, хахвзат! — гиҗ өвгн саглв. Тиигәд өвгнә келвр соңслдад, шог, нәр келдәд, мах
тәвәд, цә тәвб. Цаһан цаадк хораһасн нег хальмг хар сатин бүшмүд авч ирәд:
Не, Бата, чамаг нег муурч, түрҗ йовсн цагтчн ач-тус кеҗ әмнчн орлцсн иньгтән — хальмгин йосн, ханлтын темдг эн бүшмүд өмск, Баськиг ики кесгәс нааран нег сәәнәр дуудҗ тоохмн гиһәд күүндҗәләвидн. Сән күн санаһар гиһәд бийнь мана колхозд ирв. Нерәдхлә хандмн... — гиһәд, Цаһан бәрҗәсн бүшмүдән Батад өгв. Мах идхәр ирсн әмтн «ода эн юн ач кесн болхв» гисн бәәдлтә нег-негән хәләлдәд, Василий тал ормалдв. Эн улс алң болҗахинь медәд:
- Учринь мана аав сән меддмн, — гиҗ Цаһан ормдан суув.
- Бата баһасн авн басл му үзв. Богзгад заргдҗ йовад даарснас авн гемтәд, түрү үзәд, тесҗ бәәҗ чадад үкхлә үкслч гиһәд орһҗ һарад, кеер йовсн цагтнь эн Василий көвүн күүнә зарцар йовҗ йовад, тергн деерән суулһад, ишкәһәр бүркәд, күүнд үзүлл уга сө манад авч ирлә. Тиигхд бидн эн көвүнд ик гидгәр ханлавидн. Батан хөвнь бәәһәд, ода иигәд күн болҗ йовна. Күүнд кесн ач кезә чигн үрдмн биш. Ут наста болг, — гиҗ өвгн келв.
- Көөрк Бататн тиигхд күмнә бәәдл уга, чикнәсн өргүлм, чинән уга билә. Эн Баськас биш кеер үкәд хуурх бәәсмн. Бата эн ачинь кезәд чигн мартхн уга... Ода хәләлтн, йоста залу болҗ йовна. Эдгх күүнә эмчнь эврән ирнә гидг тер, — гиһәд Цаһан Бата тал хәләһәд бахтҗ инәв.
- Нә, ода энүгитн йосн хүрминәһәр өмсгхмб? — гиҗ Бата инәв.
- Ода яахм биләч? Өмскүл күүнә баһнь өмскдмн,— гиҗ шуутлдв. Бата Василин өмн одад, бүшмүдән һурв саҗад, хойр ханцинь өмскчкәд, өрч деернь хадата бичкн даһмднь эврәннь хавтхдан йовсн улан һадрта бичкн дегтр карандаш хойр дүрәд, һаринь атхв. — Не, не өмскүлинь йөрәтн, — гилдҗ хәәкрлдв.
- Василий, өмскүлин көл уһалһкмн бишвч! — гиҗ Муузра хөкрлв.
- Бата, нанд эрт юңгад эс келвч? Би молокадын күүтр орад әрк авч ирх биләв, — гиҗ Василий хуухан мааҗҗ хүүхлзв.
- Бичә энүгәр наад бәрәд зоваһад бәәтн! Васька, наар, — гиһәд Цаһан үкүгәсн баахн бортхта әрк һарһҗ авад, — мә, хальмг бүшмүд өмссн күн хальмг әрк кеҗ өгәд өмскүлән йөрәлһ! Бата чамд өмскүл өмскхиг медсн уга билә, — гиҗ Цаһан Василин һарт бәрүлв.
- Не, би сәңч   болнав, — гиһәд,   Бата цегцс авч одад Василин өөр тәвб. Василий чөклҗ сууһад, бичкн цацл кеһәд һалд цацад, дәкәд нег цацл кеһәд деегшән цацв.
- О! Йоста хальмгин зокал меддг «күргн» бәәҗ энтн, — гиҗ шууглдв.
- Түрүн цөгцд кеһәд аавд өг, — гнв. Бата аавдан өгв.
Аав цөгцтә әрк зүн һарарн бәрҗәһәд, барун һариннь нер уга хурһар зөв эргүләд, тер хурһан деегшән корсмдчкад:
- Не, өмссн өмскүлчн өлзәтә, цаһан хаалһта болж. Энүнәс хооран кезә чигн иигҗ олнд тусан күргҗ, әмтнәс сә келүлҗ, олн өмскүл өмсҗ эләҗ йов, — гиҗ йөрәһәд, хаҗудан суусн ширвһр, таҗрха сахлта мергр хар залуд цегцтә әркән өгв. — Йөрәл бүттхә! — гилдв.
Мергр хар залу: — Олн көгшдин йөрәл бүттхә! — гичкәд, цегцән тоңһалһад оркв, әх, — гиҗ агсрчкад:
- Ай, Цаһан, эн кезәңк бортх хамань хадһлад йовначи? Энтн үзгддгән уурад ирвлә! — гиҗ Цаһанд ханлт өргсәр келв.
- Аавин дү Йорҗин эцк кесн бортх. Намаг эн герт орҗ ирснәс нааран бәәһә. Гер-бүл болхдмн бидн аав манд нерәдҗ еглә, тегәд герәс кеһәд хадһлад йовнав, — гиҗ бортх талан хәләҗ келв. Наадк улстнь цуһараднь дарад-дарадтнь күргәд, әркин үлдлинь герин эзн Муузрад кеҗ өгв.
Мана колхозд ирәд мөр унсн. Ода өмскүл өмссн, Баталарн харһад, нәәрт орсн хөвтә залу энтн. Василий, энүнәс хооран нааран манахн тал ирҗә. Мана колхозд ик, тоомсрта күн болвч. Демәр күцдг, деесәр холвдг гиһәд, та хойр дорас өсҗ йовх шин цага баһчуд мана колхозд ик гидг дөң болвт. Та хойрин сүүк угаһар хар модн һанзин эзн олдх уга чигн бәәсмн. Боктаг күн харлхн уга билә. Тер кишва улстн бәәһә бәәҗ, Боктала әдл аң хун улсар дамҗад, дәкәд чигн мана колхозд хар мөрән халдах бәәсмн. Ода тер улстн цуһар бәргдҗ, — гив.
- Бәргдҗий?.. — гиҗ цуһар нег дууһар сурцхав.
- Э, сөөнәһә колхозин ахлач мана малын хошт ирҗ келв. Хар, Сарң, Яшк ахта хург чилхлә һарсн кевтән сөөни дуусн йовад, хург деер Боктан хошмудар гетүл кеһәд һурвн кү бәрҗ авч. Теднтн нам биш, охтр винтовкта, нег мошнг алтта бәәҗ.
- Э, э, теднитн йовулхд тиим улс гиҗ медсн угав,— гиҗ залу толһаһан нәәхлв. — Тиигәд тер сөөни бииднь шүд Элст орулад йовулчкҗ.
- Ура!.. Ода седкл төвкнүн йовж, чадҗанав, — гиҗ Бата хәәкрәд, Муузраг одад күзүдв...
- Чи, Василий, маңһдур Батаг йовулчкад хәр, — гиһәд Муузра әрк уусн цегцдән цаһан улан хойр мөңг тәвәд, Васильд өгәд һаринь атхв.
- Не, залус, таднд ик гидгәр ханҗанав! — гиһәд, Василий үкс босад, бор картузарн һазр цокад хайчкад, өвгнә өөр суусн мергр залун хар хүрсх махла өмсҗ авад, колхозин парвлян тал одый! — гиһәд, Батата хоюрн гүүлдәд һарв. — Э, мел йоста хальмг күргн болвч, — гиҗ ардаснь хәәкрлдҗ инәлдцхәв.
МЕНД ЙОВ...
Муузранд ирсн улс тус-тустан кергәрн тарад йовҗ одцхав. Цаһан күүктәһән хоюрн герән ахулчкад, даңгин йовдг кемдән ферм тал әмт зөөдг тергн деерән сууҗ авад йовҗ одв. Муузра эндр асхн малд һарсн уга. Маңһдур Батаг балһснд күргх мәрн терг колхозас авх болсн тенүгән ясҗ бел кехәр йовҗ одв.
Өвгн һаза һарад, эврә дассн авъясарн хухр-хухр гиһәд, ю кү ахулад йовҗ йовад гертән орад: һаран уһаһад, саак кевтән эврәннь шуһудан орад, зулан өргәд, күрдән эргүләд маанян умшад суув.
Шидрә мел ик баһ уга, икр өрәсн уга — Бата, Бата гилдәд, шууглдад бәәдг болв. Эр эм уга энүнә тускар тер кеҗ күүнддг болцхав. Эн му көвүндм әмтнә келн бичә күртхә! Хол һазрт йовх отхн көвүндм хаҗуһин шалтан бичә харһтха. Кесн күцәснь керг-үүлд үзмҗ болҗ. Маңна тиньгр байрта, олн-әмтнә хормад багтҗ йовхиг ном, бурхн, хуврг һурвн эрднь харул, хәәһүл болҗ, деернь дел болҗ, өмнь залмҗ болҗ йовхитн эрҗ мөргҗәнәв!.. — гиһәд һанцарн шивр-шивр гиһәд бәәнә.
Бата Василий хойр колхозин парвляһар орад, тенүнәсн партячейкин сегләтртә харһҗ мендлхәр одв. — Мана күн әрә һаран тәвдг күн. Яһад сегләтр болад бәә-дв! Урднь ЧОН-д, милицд церглҗ йовла. Нанла әдл сурһуль сурсн уга билә. Яһҗ нег орҗ хәләсә гиһәд, Бата «Хар партячейкин сегләтр болв» гиҗ эцкәсн бичг авснас нааран санад йовдг билә.
Бата Василий хойр «партячейкин сегләтр» гиҗ дөрвлҗн дурсн деер көк бекәр барлад өлгсн үүд татад орад ирцхәв.
Утулң тәвәд улан кенчрәр бүрксн ут нәрхн столын цаадк өнцгтнь «Т» гидг үзг дуралһад көндлң тәвсн кек цемгәр бүркәтә бичкн стол һатц Хар нег көк һадрта папк делгсн хәләһәд сууҗ.
- Э, нам ирснчн сән болв, би чамур одхар биләв, суутн, суутн, — гиһәд, хойр тохаһан стол деер тәвәд, шанаһан түшәд тагчг болҗаһад, сана авсмн кевтә өмнк столын таттгас нег ик конверттә цаас авад, — чи энүг мартл уга авч йовад обкомд орулад өгчк, эс гиҗ оратҗ одн гиҗәнә, чн болһа, геечквзәч! — гиҗ батлв. — Бидн, партийцнр, зурһан күн «Улан Эрг» орад района хургт йовҗанавидн, харһхн угавидн. Менд йовҗ, сурһулян сәәнәр дас, — нег цаасн мөңг һарһҗ өгәд, — Чи, Василий, Батаг дахад бас сурһульд эс йовҗанч? — гиҗ хөкрлв.
- Бата ахта улс дахкас мана ууц күндрәд бәәҗ биший, — гиҗ Василий инәв.
Та яһад эн көдлмшән эс хайнат, сурһуль уга күүнд күчрдәд бәәхший? Альков хәләй, — гиһәд Бата ахиннь өөр одад көк һадрта папк дотрк цаасдынь хәләв: «улуском ВКП(б)», «Обком ВКП(б)», «Облзу», «Райзо» гисн темдгүдтә, тиизтә, машиһәр барлсн, һарар бичсн цаасд дала. — Ода эн хамган эндүрл уга яһҗ эд-бод кеҗ күцәнәт? — гиҗ Бата цаасд болһн умшн бәәҗ сурв.
Эн көдлмшәс басл зулнав, сурнав. Чадшгов гиһәд эрлһ орулҗ өгнәв. Болхш, хургар шиидчкнә. Хургар шиидхлә арһ уга!.. Йосн бөк, — гиҗ Хар һаран делгв. — «Эн деерәс ирсн закврта цаасдыг эн көк папкд тәв-дүв. Авсн өдрән дор шуһуднь кирс тәвнәв. Күцәсн өдрән деернь тәвнәв. Цаасна даалһвр күцәхләрн, «күцәгдв» гисн темдг деерк барун енцгтнь мигәд улан карандашар кирс тәвәд, улан папкд тәвнәв, — гиҗ улан һадрта папк секв.
Тер папкта цаасд болһна деед өңцгтнь улан, улан кирсмүд бәәнә. Теднәснь харһсинь тач авад үзүлхлә: ямаран цаасн, хамаһас, кезә күцәгдсинь цугинь умшсн әдл цәәлһәд келҗ өгнә...
Ода иигәдл чадс-чидсәрн көдләд бәәнәвидн. Таднла әдл сурһульта улс манд уга. Тадн сурснтн баһдад, улм цаарлад. шурһад йовнат. Тадниг күләһәд сууҗ болш уга. Тер цаадкан хәләһич! — гиҗ хораннь деед шуһуд ик алтн рамкта Ленинә зург дор ишднь ораһад эрс түшүләд тәвчксн улан туг тал заав.
Бата Василий хойр үкс босад туг авад секв: «Эн өңгргч җил, малан менд тохнятаһар үвлзүлҗ, төлинь бүтн-бүрн һарһҗ авлһарн мана нутгт негдгч орм эзлснднь Дунд Нутгин күцәгч комитет болн ВКП(б)-н улуском Городовиковин нертә колхозин партячейкин бюрог олнд одгч улан тугар мөрәлҗәнә», — гиҗ ик алтн үзгүдәр барлата.
Бата Василий хойр нег-негн талан хәләлдәд, «мөрә гидг эн!» гилдҗ өврмҗ кеҗ тугиг   таңсглҗ хәләлдв.
Энүгитн орҗ ирси улст үзгддгәр иигҗ кехмн, — гилдәд, тугиг делгәд, Ленинә зу
рг дор алтн үзгүдинь дарвалһҗ хадв. 
Би нам яһв чигн иигҗ көдлҗ чадш угаз, — гиҗ Бата итклән илдкҗ үнән келв.
Юн тадн иигҗ көдлх биләт! Таднд өдртнь сүүдр дахад дегтр умшх кергтә. Асхнднь нәәрт гүүх кергтә, манд тиигдг чөлән уга, — гиҗ Хар инәв.
Хойр иньг сегләтрин һар атхҗ мендләд һарцхав. Тенүнәсн колхозин ахлачинәр орад, мендләд, Василин өмскүл йөрәлһәд, кесг шин, сенр зәңгс соңсад. Уха авм сәәхн сүв-селвгинь соңсад, мендләд, тоогдад һарцхав. Тенүнәсн һарад үр-өңгсләрн орҗ меңдләд, Зандан һаза одад, терз тусаһурнь бийән үзүләд нар-цар йовҗ, йовҗ сөөнь өрәл болсн цагт ирҗ унтцхав.
Занда ирсмн уга гидг тер. Ирсн болхла нег темдгән үзүлх бәәсмн. Уга, ирсн болх! Намаг йовхиг меднәхн, — гиҗ ухалад, орн туск терзәр Занда ирәд, бичкн цаһан хурһдарн арһул тоң-тоң гилгәд цокн гисн болад, энд-тенд юмн «сард» гихлә ирҗ йовсн болад, Бата эргә-дуһра бәәҗ нөөртән диилгдәд, сүркрәд унтад одв.
Бата, Бата! Бос! Нүр-һаран уһаҗ хувцан селвҗ өмс. Муузра мөрн терг авч ирхәр йовҗ одв. Хол һазрт йовх улс өрүн серүһәр үдин халунас урд йовтн. Хәләлч! Кесг көгшдүд хаалһичн йөрәхәр ирсн бәәнә! — гиһәд Цаһан негл түрүн школд йовулҗах бичкн көвү серүлҗәх мет эвлүнәр серүлв.
Батан өврт хонсн Өлзәт эрт серсн бәәдлтә, Батан хулдҗ авч өгсн олн зүсн карандашмударн, олн зүсн юм зурад Батан өөр сууна.
Василий босад Муузрад нөкд болхар йовҗ оч.
Муузран өөр әл бәәсн һурвн эмгн, хойр өвгн ирсн Батан аавта җомбаһан уулдад, кезәңкән күүндлдәд көлрлдәд сууцхана.
Бата майк трусик хойртаһан нүдән нухад босҗ ирәд эмгд, өвгдлә мендләд нүр-һаран уһав.
Йо, хәәмнь, аавин отхн көвүн гер авх залу болад бәәҗ кевтәмб! Ичкевт чир нүцк һолдһлзад йовдмб! Аль олн ахнрин дү болад аавдан эрклҗәхмб? Эн цагин баһчуд иим-иим акад: шалвур чигн биш, майг чигн биш юм өмсцхәнә. Гиҗгтә күүкд бәәхлә яахмб. Ичдм бишив!— гиҗ цә ууҗ суусн маштг эццн хар эмгн Батад сонсхҗ келв.
Гиҗгтә күүкдтн манас ахрхн шалвр өмснә! — гиҗ Бата шүдән арчн бәәҗ хәрү өгв.
Ю тәтә, балдш! — гиһәд эмгш ууҗасн ааһта цәәһән цальгрулад оркв. Цуһар шууглдад инәлдв.
Я, мана ачнр, җичнр цуһарн иим ханцн, хорма уга юмсуд өмсцхәнә. Энтн нам нег аю, эдт әрвн, махмуднь амр, сәнл! Кезәнә маниг баһд, арвн дөрв, тав күртл шалдң йовулчкад, шалвр гиһәд у селгнгтә, өргн шуңһрцгта шидмсн өлктә, немнә болсн юм уйҗ өгдг билүс. Бидн һалд көлчәһәд суухларн селгнгән шатаһад, туһл көөлдәд, тергд давшад наадхларн шуңһрцган шуулад экәсн гүвдүләд үкәд йовдг биләвидн, — гиҗ эмгнлә туслцад суусн толһа деерән тахъя тохсн, махта шар өвгн келҗ инәв.
Муузра Василий хойр колхозин хатрлч хойр хариг татсн, көгтә бичкн хар терг һаза авч ирәд зогсачкад орҗ ирцхәв. Бата хувцан сольҗ өмсәд, дуңһралад суусн улсла сууһад, цуһарн цәәһән ууцхав.
Деед биид көлсән арчад суусн таҗрха цаһан үстә, урң-урң гисн уутьхн нүдтә, бөгдһр нурһта, деерк гер шүдднь унҗ одсн, үг келхләнь шүднәннь амха ормарнь келнәннь үзүрнь шовлзад, келсн үгинь белвәлүләд бәәдг эмгн даһман уудлад:
- Не, ном дасхар күүнә хол һазрт йовҗах төрл көвүн, йовсн һазртан теңгрин шалтан уга. Ханядн-тома уга, цецкәчн хурц, чееҗчн сарул. Уусн-идсичн хот болҗ, унтсн нөөрчн нөр болҗ. Күүнд келүлл уга, нохад хуцулл уга, икинь күндлҗ, баһинь өкәрлҗ, ик номта, отг-нутгтан тоомсрта залу бол! Мөңгнлә әдл мөңк наста болҗ йов! — гиһәд нег шар арслң һарһҗ өгв. Дәкәд даһман негҗн бәәҗ: — Кукн, тер йовсн хаалһдчн уста һол һатлгдну? — гиҗ челәкә нүдәрн хәләҗ сурв?
- Иҗл гиҗ ик уста һол һатлгддмн! — гиҗ Муузра эндәснь хәрү өгв.
- А, нам тиим. Не, тиигхлә, эн цаһан мөңгн шаальг хойриг тер һол һатлсн цагтан «Усн хадын эзнд нерәдҗәнәв» гиһәд дотран зальврад хайчк. Тер цагт чамаг дахҗ йовсн һә, әмтнә үлү үзлһн, хар келинь усн авад үлддмн, — гиҗ эмгн цаһан мөңгн шаальг хойран Батад атхулв.
- Не, не, хайнав, икәр ханҗанав, — гиһәд Багз Василий Муузра хойр тал нүдән ирмчкәд хавтхлв.
- Тиигтхә! Йөрәл бүттхә! — гилдҗ эмгнә седклинь тевчлдәд, йөрәлднь багтлдад наадкснь хошад, һурвад цаһан мөңгд, арслңгуд һарһад өгцхәв.
- Эннь мана белг, — гиһәд Цаһан хойр ик цаасн мөңг сарҗңнулад өгв.
- Не, би Батад белгән өгнәв... Үвлдән даарсн цагг өмсҗ, Оватын һолын орсмудан бичә марттха гиҗ өгчәнәв, — гиһәд Василий ямана булар өлгүлсн өлгмр свитер һарһад өгв.
- Сурһуль сурч йовх күүнд сән белг болв, яһв чигн дулан зах хувцн, — гиҗ йөрәҗ нирглдв.
Өвгн Батаг дуудҗ авад, нег цаасн мөңгн деер цаһан мөңг тәвҗ өгәд теврәд үмсв. — Һулмтан зев эргәд һар! — гиҗ Батан һарас татв. Бата зөв эргәд, Өлзәтәг теврҗ үмсәд: — Лиҗиг ирхлә менд келтн, нанд бичг бичтхә! — гив.
- Лиҗтн яһла? — гиҗ одак хар эмгн сурв.
- Я, одак пионермүд оддг лагерьт «халун уснд» одла, удл уга ирхмн ,— гиҗ Муузра келәд босв.
Бата цуһаралань мендләд, чемодаһан авад һарв. Батаг үдшүлхәр цуһар шууглдад һарцхав. һаза зогсҗасн тергн деер һар, көлнь нарнд шатад әәрстҗ одсн әдләдл гилгр хар көвүд наадад сууҗ. Бата бичкдүдлә цуһаралань мендләд, шора ширлгдсн көлстә толһасинь иләд, тергн деер чемодаһан тәвб.
Бичкдүд тергн деерәс буулдад, һар-һаран бәрлдәд зогсцхав. Эдн Батан улан боокс шухтндг башмг, цаһан торһн киилг, хойр цацгта гүрмр торһн бүст җилвтлдәд, «би бас Батала әдл болнав» гих уха көвүд болһн ухалад, нусан татлдад, баһлцгарн хамран арчлдад, әәрстә һарарн дайлдв.
Хатрлч хойр хар мөрн, хошад чикән селн хәәчллдәд, сүүлән сегллдәд, холд йовад одхан санҗ саңнаһарн наадлдв.
Муузра тергн деер һарад җолан үзүрәс авлһнла, хойр хар дор ормасн хагдад, хойр талан паструңкан шүүрлдәд, деед-өмәрән һарсн хаалһар дергәд хатрлдад һарв. Бата хотнас зөвәр ууҗмд һартлан ардан хәләһәд дайлад йовна.
Муузран өөр архалдад үлдсн улсин зәрмснь дор ормасн хәрлдв. Зәрмнь өвгнә өөр тәмк татлдад, ду һарлдад үлдв. Одак мерн тергн ирмг давад орлһнла, эндк зүн өмәрән һарсн хаалһар бас хойр мөрнд татсн тергн ик адһмта йовх бәәдлтә тоорман теңгр өөд цоонгрулад орад аашна.
- Эн мууха догшар аашх тергмб! Одакс юм мартчкад хәрү аашдг болхий? — гиҗ өвгнә өөр йовһн сууһад тәмк тачасн махта шар өвгн келв.
- Одакстн экнә хаалһар һарлус, — гиһәд өвгн босад нүдән гердв. Иигәд эдниг хойр, һурвн амн үг күүндтл, хойр кер мөрнд татсн тергн шуд торл уга Муузран һаза өвгдин өөр ирәд зогсв.
Хойр мөрн көөс цахртлан көлрч, беөрнь бүлтклзлдәд, зүркнь амарн һарн алдад, әмсхлдәд, уудан кемллдәд зогсв.
Җолач Манҗ, мөрдин келд цусн бууҗ одх гиһәд, Зандаг буулһн мөрдиннь йовдңгар арһул конюшнь тал йовҗ одв.
- А, энтн мана багш күүкн бәәҗлм, менд! — гиҗ өвгд босв. Өвгдлә мендләд ярлзҗ инәһәд, энд-тендән хәләчкәд:
Бата йовлу? — гиҗ сурв.
- Минь ода һарһад йовулчкад суусмбидн эн. Тер зо давж, одв, — гиҗ өвгн өргән заңһв.
- Яһлав, күүкн, мөрнчн хашңдад бәәҗ, нам теднәнчн тоормнь һазрт бууһад уга, — гиҗ хаҗудк өвгнь келв. Занда, өвгн өргән заһңсн хаалһ тал ширтәд хәләв... Күмсгнь буугдад, доран өскәһәрн эргәд һазр хәләв.
- Адһм кергтә билчи? Герт орҗ цә у, — гиҗ өвгн дуудв. Мууха утхин мергн деер заагрҗ йовх зүркдв, гисн ухан өвгнә толһад орад одв.
- Керг уга... Бичг өгч тәвхәр седләв... Аав, ханҗанав! — гиҗ келчкәд, Занда дурта дурго хойран заагар сумкан өрәсн һартан селдңлзүләд, үрвәд, чинәнь алдрсн күүнә бәәдлтә хәрҗ одв. Хойр өвгн нег-негн талан хәләлдчкәд, хар-цаһан дун уга салад хәрцхәв...
Бата маңһдуртнь урднь хойр һурвн йовчксн ут зам улан хаалһар Әәдрх хәләһәд делсәд һарв. Машинә төгән ард хурлһсн тоорм Батаг «дәкәд нег цөөкн хонгт бәәһәд йов» гиһәд, күцәд шүүрхәр седәд, ки дайлад көөлдәд, хорма деернь бүргнәд йовна. Хаалһин хаҗуһар дерәлдәд урһсн: «керсң», «темән чикн», «көгсн», «согту хар» — менд йовҗ, менд ир! гилдәд, толһаһан геклдәд, бүчрәрн дайлдсн болна...
Әәдрхнд ирәд, саак арвдгч пристнәс кермд сууж авад, Иҗл өөдләд һарв. Асхн каюттан орад, үзсн, соңсан бичдг хар һадрта зузан дегтрән делгәд суув...
Хальмгин амар келгдэд, әмт кедәд йовдг урн үг тууль, түүк, келвр яһсн йорал уга байн юмб? Эн хамгиг дегтрт буулһҗ юңгад эс бичсмб? «Җаңһр», «Хан Телвс», «Чөөҗд әрәгнин тууҗ», «Әәлтхлин бичг», «Чикнә хуҗр» моңһл үзгәр бичәтә бәәдгҗ гинә. Терүгинь мана аавнр, ахнр, маднд меддг арһ уга. Тер үзгүдннь баячудын көвүд, гелңгүд, зәәсңгүд дасдг бәәҗ. Эврәннь харңһуһар бәргдҗ йовсн өвкнр, эк-эцкнрән гемнҗ болш уга. Тер бийнь хальмгин олн келдг урн үг даргдл уга дахад, өргҗәд, делгрәд йовна.
Һанцхн мини меддг нег әәмгә улс: мана өвгн, Цаһан, Җавлян Бадм, Шокин Цаһан, Шольшг, Санҗ, Темәнг, Шарин Эрднь гнһәд сурһуль уга улс шуд сонсврар ямаран сәәхч келцхәнә. Бүкл таңһчд кедү тнпм келнә билгтә улс бәәх. Теднд ном дасхсн болхла, ямаран номта улс бәәх билә. Кедү сәәхн урн үгтә дегтрмүд бичх бәәсн.
Тиим улс йоста гидг күн—көндәһәд уга эрднь чолун!.. Ода ном дасад эн эрднь чолуг көндәһәд, дотркннь уудлад, шинжләд авхла ямаран ик хөөтин зеер!
