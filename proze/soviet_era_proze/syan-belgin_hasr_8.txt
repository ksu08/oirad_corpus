Догшн аюл
I.
Көк нуурин деед көлд көгшн харгч иңг унсн нег заглюн тиим, теглг нурһта маштг хар өвгн әңгдән туурсн Җимб байна үкр хөн хойриг ээрәд хәрүлҗ йовна. Минь иигҗ йовад, бүтңгү болсн намрин умсрңһу өндр темән деер йовсн өвгнд йирин әмтнлә әдл, йилһл уга бас эврә зовлң-җирһлән тоолх дурнь күрв. «Акад цагв.» - гиҗ экләд, хар чееҗләрн гүвдлдәд, дотран түңшәд күүндв.
Тер цаг әәмшгтәл цаг билә. Эрвәх бара үзхләрн, күн бийән дарҗ сууҗ чадад, герт нег орад, һаза нег һарад бәәдмн. Буутань - нойн болдг. Бәәсн малыг кевтнь көөһәд авч оддг. Байн улсин малмуд көөһүлд одчкад, кевтән хәрү ирдг. Уга-яду улсин неҗәд-хошад малмуд идгдәд хуурдг. Кен-ян, көл-толһа уга цуһар, зәәсң, гелң күртлән банд һарх, зөвт-бурут, көгшн, бичкн угаг даҗрх, давхларн - алх. Кадет нег бийәс, зеленнь наадк бийәс, эн ширгмрмүдин йовсн һазрт өвсн эс урһх, байн улм байҗх, малнь өсх, элкнь көөх, әркән уучкад, улаһад суух. Аадмг хотта ялчдан авглх, бахтнад өлкәдх, бәрҗ авад гүвдх. Угатя угарх, улм күчнь баһрх, харһнх, күүкднь өлсәд, хот хәәһәд уульлдх - эн хамг өлн теегт олн. Өлн теегин өнр ядутнр, байн, өгтм нойн-зәәсңгүд, эднә сөөвңгүд кадет дәәсдин хорта хумснд хордҗ, энлҗ бәәцхәлә.
Эн өвгн, Дарҗан Арҗа, кезәнәс нааран, арвн нәәмтәһәсн авн, минь эн Җимб байна, терүнә эцкнь ик нертә йовх цагас нааран малынь дахла. Наснаннь туршарт йовв чигн ээм элкн хойртнь наалдсн темдгтә нег юмн уга. Һазакинь келәд кергтә биш. Келҗ-келҗ, олсн көлснь хәәмцәд, цоклцад, Арҗан һашута өрк өлсх-харһнхиг ол дәкҗ үзв.
Наснь дөч холд һарад, тәвнә өргн дор одв. Герәр дүүрң күүкднь һуйр сурад уульлдна, гемтә эрүлнь эс медгддг өрәл әмтә эмгн гертән күч күрхш. Ууһн көвүһинь «уланд йовлач» гиһәд, кадет бәрҗ авч одад алҗ орксн. Үлдсн үрдиннь әмтин икнь Намҗл - арвн тавта күүкн, дүүнрнь: Бадм - арвн хойрта, Пүрвә - йистә болн Дорҗ - зурһата, дәкәд хөмөстә көкүл күүкн. Тер бийнь Җимб Арҗад нег үкрин үс чигн саалһхш. Халун зунын туршарт хар цә уулһнд Арҗан өрк-бүлин гесн һолһа хойр тавлҗ хатв.
«Нам эргҗ-эргҗ хармнҗ әрвлх юмн чигн уга, харҗ әәх зүркн чигн уга», - гиҗ тотхҗ санад, толһаһан Арҗа өндәлһәд, малан эргүләд бүрткв.
Көк нуурин тус өмн бийд әәмшгтә тоосн бурд гиҗ һарчкад, цуунглад бәәв. Темәһән үкс гилгәд, хөөнәсн һарад, үкрән эргүлҗ йовтлнь, гев-генткн һазрас һарсн метәр Көк нуурин өмн ам урдҗ бәәсн өндр шил деер кесг мөртә улс яралдад һарад ирв.
Әмтин түрүнд нәрхн күрң мөртә маштг шар залу мөрән үкн хурдар гүүлгҗ ирәд, темән деер йовсн Арҗаг даладҗ авад, чашкар дәврүләд чавчв. Зүн цохнь киит урсн, лугшад бәәв. Өкәһәд, зүн дәвүрән хәләхләнь - мел улан һалзн. «Йир кенәннь төлә, кенә малас көлтә әмд улан, үклин өмн бүлән цусан үзхм бәәсмби?» - гиҗ санхлань, Арҗан хамр хах ташад, хойр нүднәснь заядар нульмсн цалд-цалд асхрад одв.
- Залус, әм авртн, малан автн.   - болҗ йовна.
- Юн чамд әм авртн! - болад, ар хойр көлнь булг, зеерд һалзн мөртә, хойр нүднь үрвсн, хар цоохр көвүн Арҗан толһаһар бүрүһин шүдн маляһар татад оркв. Ормнь хорсад бәәв.
- 	Тер бүшмүдән тәәләд, нүдән бооҗ ав, - болад, маляһан даладад зогсв.
Бүшмүдән тәәлҗ авад, нүдән боосн болад, Арҗа сәәнәр шаван бооҗ авб. Негнь бууҗ ирәд, хавтхасн альчур һарһҗ авад, хойр нүд-нүүринь дәврүләд, бүшмүд деерәс ташр боов. Юм үздг арһнь тасрв.
Темәнәннь ногтыг толһаднь эвкәд, үкр дотр орулчкад, үкртә бийтәһинь көөҗ авад һарв. Зөвәр уданд шаг кеһәд ээрәд көөв, хамаран үзгтә, ямр һазрур көөҗ йовх дүңгнь авгдхш, хоорндан күүндцхәхш. Орал болҗ йовх өңгтә.
Харгч иңгиг цоглад кевтүлв. Арҗаг татад буулһад бәәв. Темәнәннь ногтыг толһаһаснь тәәлҗ авад, үзүринь Арҗад атхулҗ йовна.
- Бәр ногтан!
Зүн һартан батлс гиһәд атхад авчкв. «Не, одал намаг сулдхн гиҗәнә!» - гиһәд байрлад бәәв.
- Нүдән тәәл.
Үкс адһад, альчуринь тәәлҗ авад, барун һартан атхв, бүшмүдиннь хормаһан зүн талнь хураһад, өрәсн барун нүдән ил һарһв. Толһань диинрәд, күндрҗ лугшад, өвдлһн догшн болад, үзг-үзгәдән аңгзрад, зааград одн алдад бәәнә.
Нег бийднь арв шахунь шууглдад, хөд эвдлдәд бәәцхәнә. Дүңнхд, нег тавн-зурһан хөн болх бәәдлтә, - эн хөөдиг Арҗан хәрүлҗ бәәсн хөөдәс үкринь көөхләрн, нег тавн-зурһаһинь мөрнә нурһнд авад һарцхала.
Нег бийднь нег арв шахунь хоорндан онцлдад, салад, хүүвлдәд бәәцхәнә.
Уг сүүлднь тер онцлдҗ бәәцхәсн баг талас өдрә Арҗаг маляһар дарулсн, зеерд һалзн мөртә көвүн мөрән көтлсн, Арҗа тал һарв. Ирн шуд эн-тер угаһар:
- Өвгн, таниг алх болҗ шиидвидн. Яһҗ үкхән келтн: хахмби аль чавчхмби? - болв.
Арҗа, үүг соңсн, бәәсн бийнь менрҗ одв. Торс гиһәд, өрәл әмтә гергнь, улан махч кенз күүкднь уульлдад-шууглдад, нүднднь үзгдсн болад одв. Арһ уга, зөрҗл медлһтә гиҗ санад келв:
- Хаһад алтн.
- Не, нааран йовтн, - болад, ээмәснь көтлҗ авад һарв, мөрән көтлә йовна. Эднә ард наадкснь Арҗан харгчнд махан ачҗ авцхав.
- Не, болҗл энчн, үүнд ал.
- Уга, болад уга, уралан үкс гитн...
- Кукн, ода намаг үнәртән алхар йовснчн энв?
- Өвгн болсн танла кен наадх билә?
- Уй, хәәмнь, чини эцклә әдл болхв. Би таанрт юн гем һарһлав? Нанар алад ю кенәч? Буй эдл, тәвчк, кукн!
- Болш уга, Манҗ эрк-дарх уга алтха гилә.
- Әм авр, хәәмнь, мини үрнләм әдлмч... Нам нандчн чамла әдл көвүн уга, цуһар герәр дүүрң улан махн. - гиҗ келн, Арҗа бүдрәд киисв.
Өндәһәд босад ирхнь дамта, өлңтә болсн эвгәл һазр.
- Не, ода болҗ! Өвгн, цааран хәләтн.
Хуухин үсн босад одв. Һаран хәләхләнь, саахнда атхулсн альчур бәәнә, альчуриг таг кеҗ моһлцглад атхчкад, әмән һартан бәрәд, буута көвүг өвгн дәврв. Бууһаснь күрәд атхчкад, хәәкрхәр седлһнләнь амнднь альчуран чикв, таг болад бөглрәд бәәв. Дорнь унһаһад, цулврарнь хойр һаринь көлләнь керәд, таг кеһәд күлчкәд, бууһинь үүрчкәд, патронташта суминь белкүсәрн бүслчкәд, һалзнинь унҗ авад, гүүлгәд һарад одв.
II.
Бүтңгү сөөд ууҗм хол һарчкхла, бүтн ухан орад, Арҗад үзгән чиклхнь тоолгдв. Саахндак улс цааран хәләһәд йовҗ
йовсн, тиигхлә теднә өскә мөрнь - Арҗан чик хаалһ. Зуг үзгнь медгдхш, үзгән алдҗ оркҗ. Болв ямаран үзгтә һарсн болв чигн, өскә мөрд ордмн гиҗ Арҗа тоолв.
Удл уга сар һарад, һазрин көрсн тавлҗ үзгддг болв, Арҗа доран эргәд, мөр хазлв. Ик уданд зовлң эдлл уга, зу һар үкрмүд көөсн зам болсн мөрт орн, хурдлулад һарв.
Тав сөөни өрәл болв, һазрин дүң медгдхш. Ода ирҗ даарсн медгдв, нам киилг шалвр хойрта күн намрин эгзүн киитнд даарл чигн бәәш уга, толһад йовх бүшмүдиг авч йирин болш уга. Ода яһдмби гиҗ санад, һанзһан хәләхнь, һанзһд өрмг йовҗ. Мөрнәсн бууһад, агчмин зуур өрмгиг өмсәд, ээмдән йовсн бууг дәвүрлҗ авад мордв.
Өрлә, хар дүңлә, Көк нуурт өөрдҗ йовхан тавлад, Арҗа медв. Эднәхн Көк нуурин дорд өмн бийд бәәсн, тиигәд дөтләд йовхла, Көк нуурт күртл гертән күрч ирхмн. Тер төләд Арҗа дорасн дөтлҗ авад, герән хәләһәд һарв. Удл уга, әмтн босхас өмн, гертән ирәд буув. Эднә хотн хөөһән олҗ авсн, үкрән Арҗатаһан геечксн, шууглдад, эс унтцхаҗ. Ирҗ буулһнлань, цуһар гилтә күрч ирцхәв, нег үлү хөөрмг алдад орксн, хар цә ууцхасн, мег болад бәәцхәҗ. Җимб чигн аашна, сәәтр харһад уга йовҗ, үкрән сурҗ йовна.
- Үкр яһв?
- Бандит көөҗ одв.
- Олн улсий?
- Хөр һар мөртә күн.
- Цуһар буутай?
- Цуһар.
- Кенәхнә, кен толһачта банд болх бәәдлтә?
- Нам тернь медгдхш.
- Медлгод, кишго хар мөртә ноха!
- Җимб, ода нанд юуһинь уурлнат? Бийтн нам улан әмән утхин ир деер авч һарув.
- Чини әмиг ноха идг!
Арҗан дотр бийнь үүмәд, ухань харңһурад одв. Үкс хурдлҗ һарн, мөрнәннь дәвүрт бәәсн бууһан Җимбд үзүлв. Минь ода уурлад, өлкәдҗ бәәсн Җимб номһрад, чирәнь үмсн болад одв.
- Нам, Җимб, эс дассн үүлиг оошгин уурар һарһҗ чадш угав, таниг алх - бандит бишив. Зун бандас әмндән күрхләрн, утхин ирәс мөлтрсн мөрн бу хойр эн, үүгәр әмт даҗрхар бәәхшив, әмән харнав. Ода тана малын ард даха йовҗ, әмнәсн хаһцад, үрн-садн, өрк-бүлән тенүлхин өргн дорас толһадан үкүд сөрвтә мөлтрүв. Эн хамгиг медәд, тер гемтә көвүндм нег шөл уух хө өгтн.
- Гем уга, дурта хөөһән орад бәрәд ав.
- Уга, күүнлә негдҗ кишг эс зөөләв, эцкм зөөр эс үлдәлә, тиигхлә та эврән хурһарн заатн, би шүүрәд бәрсв.
- Не, тиигхлә сән, нааран йов. Минь тер такмдан шеегтә бор төлг бәр.
Шүүрәд бәрн, сүл нурһн хойринь бәрҗ үзв. Сүүлнь - сәрсн, нурһнь - ясн. Дотр бий дәкн нег эвклдәд, нег бийд «кишгдчн хәнь болг» гиҗ келәд, тәвәд көөчкс гиҗ санчкад, хәрү татад, Җимбд Арҗа һундл келх дурнь күрв. Болв дарунь тер генәртә седклин үндсинь медчкәд, һундх күүнд һундх, һундл медш уга, элкәрн чигн, эврә бәәх бәәдләрн чигн, көсрә эврәннь хортн Җимб байнд һундсндан күршго гиҗ ухалв. Тер төләд толһан шавд болн тоолвр санан хойрт диинрәд, там-тум ишкәд, өнчн бор төлгиг чирҗ авч ирәд өрчлв.
«Һәргтә» кү меклсн «керсү» ухата Җимб байн, эврәннь эв-арһ хойртан бахтсн бәәдлтәһәр «шшш. ха-ай» гиҗ гер шүдндән угзрҗ авад, хөөһән хотнас һарһҗ йовна.
Арҗан өөр ирг даралдҗ бәәсн кальчрха хар хурмш герин зүн эркнд эн хотна залус цуглрад, әмнь һарсн өнчн бор төлгәр хүүв боллдв. Эн төлг икл кимд адусн билә. Нам «арсн, ясн, хорһсн һурвн». Арснь идәнд күрш уга, ясинь ноха кемлш уга мал - Арҗан алсн бор төлг. Үкхләрн, үмтрәд бәәв.
- Арҗа алдҗ оркв, авхмн биш билә. Энчн эццн, арсн ясн хойр өглһ болхв, өрн гихв?!
- Мел терчн үнн. Тәвәд көөчкхлә, ке болхм бәәҗ.
- Эс ховдглнав, чемшнәв, - гиһәд Арҗа тарҗ одв.
- Ам аңһасн деернь, сәәнәснь шүүрхмн билә.
Арҗа гендчкв. Нам шүүрәд бәрснәннь хөөн келәд, оңдан цәәд тосн болх, чинәтә төлг сурад авч болхм сәнҗл.
«Ховдглдм угав, күүнә юмн, күүнлә ниилҗ кишг эс зөөләв», - минь эн ке-һольшг үгмүд харһнад үкч бәәх Арҗад кергтә биш бәәҗл. Күн нег үмк гиҗ зөв өгхлә, манаһар болхла, Арҗа хойр үмкх зөвтә күн. Арҗа тиигҗ чадш уга, тиигә йовҗ, үкхәсн түрүлҗ үкх күн.
Эднә гүңгр-гүңгр гиһәд, бийән шоодад бәәсиг тавлҗ Арҗа соңсв, шавта толһа энүг соңсх дутман улм күндрәд бәәв. Йир нег адг өвгн «Арҗан чик» гиҗ келвзго гиһәд, чикән өгәд соңсхнь, төрүц тиим юмн соңсгдхш. Саак кевәрн аврлт, өр-өвдлһн угаһар өнр байн Җимбин миңһн хөөнә өнчн бор төлгәс көлтә өлн, угатя Арҗан өр-шарднь күрәд, өрлн шоодад бәәцхәв.
- Пө-пө! Мууха үнтә төлг болад бәәв,- гиҗ Арҗа бийдән келәд шуукрв.
- Хулдҗ авлт тиигәд,- гиҗ гемнсг гергн, эн хамгиг эс медәд, гем уга дууһар алңтрҗ сурв. Бийдән келсн үгән дәкҗ Арҗа сергәсн уга. Хәрүһинь күләҗ бәәсн гергн дәкҗ дун угаһар хотан дарлв.
Һалзн мөрн эмәлинь севәд, сөөчксн кевәрн уудан кемләд, толһаһарн наадад бәәв.
Хотан идәд, күцц шөлән ууһад уга бәәтлнь, һаза бәәсн һалзн цуурдҗ инцхәһәд, гер хамхлн алдад бәәв, бууһан шүүрч авн, үкс гүүһәд һархлань, Җимбин барун өмн эрк хәләһәд, дала әдл мөртә улс гүүлгәд аашна. Герин барун бийд бәәсн мөрән унҗ авад, зүн эркндән ирәд, гертәсн ташмг сурҗ авад, мордад һарв, мөртә улс чигн хотнур цутхад орад ирцхәв.
III.
Арҗан кальчрха герүр әмтн нүдән өглдв. Бәәдлнь, «Арҗа яһнач?» гих хәләцтә. Арҗа довтлад йовҗ одсн, гер дотрнь гемтә көвүнь Бадм - әмсхәд зовад кевтнә. Арҗан отхн көвүнь Дорҗ кеер наач йовсн, эн дала болсн мөртә улсас әәһәд, герүрн ууляд гүүҗ йовна.
- Аак-а!
- Аака-а!
Эн уульсн дууһинь бууһин ә улм сүрдәһәд, «таш-пиш»
хаһрад йовв. Дорҗиг гертән күрн гиҗ йовтлнь, довтлҗ йовсн улс дотрас кер халтр мөртә, ширвһр хар сахлта, шилвзлсн хар улан залу көвүг мөрәр дәврүләд һарад одв...
Дорҗ «бәг» гисн ду һарн, мөрнә өмн көлднь чавчгдҗ киисн, ар хойр көлднь тииргдәд, түүдг мет өсрәд, тедүкнд шивгдәд тусв. Доран әмнь һарад бәәв. Экнь күүкән сүвдн уульсн, «дәрк» амлсн, доһлң нульмста гүүҗ ирв. Минь ода аакан дуудад гүүҗ йовсн көвүн арһнь тасрсн, дун уга, толһань балцрад, нүднь бүлтрҗ одсн, зүркн ишкрм дүртәһәр кевтнә. Һарад уга цагтнь дотран хадһлад, нилхәснь авн өврлҗ өсксн экин зүркн эн көвүһән үзхләрн, дотран бульглад, хаһрн алдад, хамр амарнь халун нульмсн түрглн гүүһәд, усн-цасн болад уульв.
- Сәәхн иньгм, яһдм, яһлав, яһлав! Иим эңкр үрим мөрәр дәврүлҗ алсн элмр көндлңгин аюлд дәврүл, алдлад киис!
Гев-генткн бууһин дун «таш» гив, бичкн күүкдин дун чишксн болад одв. Ээҗин ээлдг зүркн түрд гив, эргәд герүрн хәләхлә, эркнәннь тотхур хойр бу зөвлчксн, хойр мөртә күн зогсч бәәнә.
Үкх-әмдрхнь медгдл уга, зовньҗ кевтсн гемтә Бадман санчкад, терүг хаһад алҗ орксн болвзго гиҗ санн, хуухин үснь босад одв, хурдарн герүрн гүүҗ ирв. Герин һаза әмсхсн дун соңсгддг көвүнәс ә һархш, эркән алхн, орнас түргләд гүүсн улан цус үзчкәд:
- Долан уул! Гемтә көвүһим яһад алвт, бүрүц намаг бас алчктн! - гиҗ келн, согту күүншң дәәвләд, там-тум ишкн, суг гих киитә харһцад киисв.
- Ха-ха-ха! Адта баавһав энчн, нам хаһад уга бәәтл киисч одв!
- Одак мөртә күүнә зулсн гер эн эс билү?
- 	Мөн, тиигәдчн тер орн деер кевтсн ууһн үринь алвшв би. Өцклдүрк өвгн юм амраш уга өвгн билә. Терүнәс тохм үлдәхмн биш. Өөрк баавһанчн өөр кевтсн - көвүнйи?
- Уга, күүкн. Не, үкс гиҗ тер нөкднртән күрч, тер доск өвгиг бәрҗ авий.
- Зогсч бә, эн хотна ах-захинь олҗ авий. Тер өвгнә неринь олҗ авий.
Үүг медсн кевтә, Җимб гертәсн һарад, хусрңгар инәһәд, эднлә ирәд харһв.
- Не, манахн, менд, яһҗ йовцханат?
- Менд, манахн-танахнинь альдас меднәч?
- Кадет эсийт?
- Эсий!
- Тиигхлә... би-и Генднә Җимб гидг күмб. Эврән насн эс орсн бийнь, ормдан нег кү, ардкстнь теҗәл өгх болад, кадетд мордуллав.
- Тиигәд?
- Тиигәд, таниг толһалҗ йовх атамаһитн кенинь сурхар.
- Серәтрә Манҗ.
- Манҗий?
- Э, таньдвт?
- Юуһинь келхв! Не, тер доскан бәрҗ авад, манад ирҗ гиичнр болтн гиҗ келв гитн.
- Сән. Тер өвгнә нернь кемби, дәкәд юн күмби?
- Дарҗан Арҗа гидг өвгн. Көвүнь краснд йовсн коммун. Арҗан Нарниг эртин Манҗин бийнь авч оч алсн юмн.
- Нам гиһит? Не, үкс гий.
- Дәкәд өцклдүр малым хәрүлҗ йовад, бәәдлнь, бийнь күүнлә негдәд көөлһҗ орксмн бәәдлтә. Эс гиҗ терүнд мөрн бу хойр кен өгхв? Бууһан авад, бийдм бүдүн күзү үзүләд, сетрәлсн төлгим, хөөнәм кишгиг, өрүн хар дүңлә, цаг биш цагла булаҗ авад алҗ идв.
- Хәләһит, кишго көгшн доскиг!
- Йосн кишго, түүгән һартан бәрх тер. Мини кишг өргн юмн. Мини сәкүсн ишклх түүг, эрк биш алтн. Әмд йовҗ юм амрах өвгн биш.
- Сән, сән. Не, үкс гий!..
Хоюрн довтлад йовад одцхав. Җимб Арҗан үүднд ирәд, харһцҗ одсн Бууваг - Арҗан гергиг хәләҗ бәәһәд:
- Му юмна үкл чигн му, - гиҗ келәд, толһаһинь девсәд оркв. Буува өсрҗ босч ирәд, уульҗ бәәсн күүкән теврәд авв.
- Дәрк, дәрк, тернь баһдсн кевтә, «бурхн» болсн та мини толһаг юңгад девснәт?
- Адрҗ бәәнәч! Чамаг яһад девсх биләв? - гиһәд Җимб хусрңгар инәһәд, герүрн һарв.
Буува яахан чигн медл уга, эркндән яң хадад, йовһн суучкад, күүкндән хот өгв. Саахндас нааран үзгдл уга бәәсн Пүрвә, Арҗан дундк көвүн, ах дү хойринь алҗ орксиг нүдәрн үзсн, ода экүрн ирҗ йовна.
- Аак, чамаг Җимб толһаһарчн яһад девсв?
- Девсвү, лавта девсвү?
- Лавта девсв, би үзүв. Аак, толһачн өвдсн угай?
- Я, дәрк минь, үкҗәх намаг девсәд, юуһан үзсмби? - гиҗ келн, ухань харңһутрад, зүркнь төмр мет көшәд, нүднь һал асад одв.
- Аак, би яахви?
- 	Булт, үкс гиҗ булт, мөр болхнь әмд һарвзгоч. Пүрвә өрүнә алсн бор төлгин арс көдрҗ авад, орна
көлд дөрв көлдәд, бөгчиһәд кевтв.
Удсн уга, Арҗаг бәрәд авцхав.
- Үклин мууһар алхмн кишгог.
- Манҗ, би алнав! - гиҗ өцклдүр Арҗад күлүлсн цоохр хар көвүн келҗ йовна.
- Сән. Геринь олҗ авхмн.
Арҗаг гериннь үүднд авад ирв. Буува дун-шун угаһар Арҗан күзүнәс дүүҗлгдв.
- Хамдм бидн алтн!
- Иигән һар, хууль өл... - гиҗ атаман Манҗ келв.
- Ал, алдг арһ бәәхлә, залутаһим хамднь ал!
- Ал, хамдан үкнәв, - чини бузр һар йир юунас цеерлх билә! - гиҗ Арҗа келәд, Бууваг зүн һарарн сүүвдчкәд, күүкән шүүрв. Бәәдлнь - үмсхәр седв.
- Һурвлаһинь чавчтн! - гиҗ Манҗ закв, чашкуд цәс-цүс гилдв. Һундлта һурвн күүнә цогц-махмуд үзг-үзгәдән салад, чашк дахад өсрв. Цусн улан явр болад, эркнә хотхрт цуглрад, мелмәһәд бәәв.
- Геринь негҗтн!
Орад негҗцхәв. Арсн дор кевтсн Пүрвә көндрв.
- Бичә көндр, хачкхв! Кембч?
- Хахас чигн ха! Арҗан Пүрвә гидг күмб! - гиҗ, зуг йисхн наста көвүн залу күүнәс зөрмг үг келәд, толһаһан өндәлһв.
- Хәләһит - келнь ямаран! Эцкән алснд өшрҗ бәәхинь үзит!.. Энүгинь бүрүц алҗ орктн, - гиҗ үүмән дотр әмтн булта бәәсн бийд әл уга ирсн Җимб келҗ йовна.
- Не, чавч, - гиҗ Манҗ келчкәд, Җимбд келв: - Нам эн үүмән дотр таниг Җимб үзсн угав. Танахн цуһар менд?
- Менд, - гиҗ Җимб саак кевәрн хусрңгар инәв. Үкл дотр, эднд менд сурлдх бас кергтәҗн.
Эн өркин нер дуудулх Пүрвә көвүн, өрүнә алсн төлгин арста давхр чавчгдв. Йистә көвүнд зер-зев килһин ир бас күртхмн бәәҗ. Күн эврән тиим үртә-садта улс, күүнә мөөрсн болсн, дорас урһҗ йовх ноһан мет йистә көвүг йир тиигҗ алдв?!
Кадетин цаһан бандд болн байн Җимбд, угатя күүнә әмн арһснас дор. Теднә цуста бузр һар юунас цеерлх билә?.. Нег цагт, ик кезәнә, мана хотн деер тиим догшн аюл болсн юмн. Тиигхд хоша хотн тал одсн Намҗл -Арҗан бүләс ор һанцарн әмд үлдлә. Ода көгшн эмгн, тавн көвүтә, арв һар ачта. Тедндән эн эмгн өрк-бүлиннь тууҗ келн бәәҗ, усн-цасн болад асхрулад уульна.
- Тиим догшн аюл һазр деер бичә үзгдг! - гиҗ тер эмгн келсиг кесг сааҗ соңслав.
1933 җ.