Экин байр
Очерк
Өргн тег делгүдән көкрәд, олн зүсн цецгүд шавшна. Нур дүүрң уснд нуһсн, һалуд нирглднә. Теңгрт үүлн заагт хутхлдад, кесг-кесг шовуд деләд нислднә. Өндр көлтә, ут күзүтә тоһрун кецин ташуд доңһдна. Царң дунд өрәсн шилвтә тоһруна бәәдл һарад, худгин заңһ шовлзна, хаҗуднь хуралһата өтг арһсн салькн ордг нүктәһәр харшулгдад, әдл-әдл багар тевкрләтә. Тер арһсн заагур нег бултад орад, теңгр өөд цорхасн заңһин үзүр деер нег һарад, хәрү бууһад, шар цоохр шонтл «кук-кук» гинә. Усн орҗ бәәх темдг. Эргнин шиирмүд деврәд, элвг һол болад, урсад бәәв. Байрл, өргн тег, кеерәд көкрх сам болв! «Ку-ку-ку».
Хаврин түрүн эклснәс авн намр ирх күртл өргн көк тег мел нәр-җирһләр дүркрсн болҗ медгднә. Хур орсн цагт эн хамг улм сәәхрәд, келтә күн метәр, өргн тег өргәд, дуулсн болна. Тер сәәхн үзмҗ тег дундан, кеерсн найн нәәмн күклтә күүкн мет нәәхләд, саглрсн болна.
«Манц гидг һолнь мануртсн сәәхн һол» гиһәд кезәнә-кезәнә дуулсн ода ирҗ чикнд күңкннә. Манцин кец өргн. Эргнин шиирмүд олн саласта. Эңкилдәд күрисн олн хамрмуд үүлн дотр манурад, деегәрнь җирлһән җирлзәд гүүнә. Орчлң ончта сәәхн!
Яшкл һолын экн яһсн ууҗм хол болдв... Деед Яшкулын экнд делсч бәәх салврха хар гер харач унярн уйдад бәәв.
Теегин салькн улм-улм күч авад, терм, уньн ширҗңнәд тачкнад ирв. Һанцхн һаснас архлата хар гер салькнд диилгдв, хамхрад нурв. Герин эзн залу, кеер, күүнә малын ард йовна. Бийнь кеер болв чигн, седкл-ухань хотнд үлдсн салврха хар гер тал тусна.
-  Гер уга үлднә гидг эн! Яһсн хәәр уга теңгрв, яһлав! - болад, көндә теегт шуукрад оркв. Нань кенлә күүндхв, кенд зовлңган келхв? Эҗго эрм цаһан көдә! Күүнә йор гисн күчр мергн юмн. «Йор урдас, заңһ деерәс» гиһәд хальмг үлгүр харадан келгдхш. Арднь үлдсн, амнлаһан цацурсн ацата гергнь арвн улан махч күүкдтә, һалв болсн салькнла теслцдг арһ уга, һанцарн герт чидлнь күрхш. Тер хамг цуһар энд кеер йовсн эзнд медгднә. Хамхрад салькнд нурсн салврха гернь хойр нүднднь үзгднә.
Нурсн гериннь һаза, бичкн күүкдән хорма доран авсн, күнд ацата гергнь күчр өңгтә сууна. Кендән келхв, яһлав! Кен медхмби экин зовлңгиг?
Салькн номһрв, хо бүрүлин өмн малан хотнур залад, ялч орад аашна. Ууҗм холас иҗлдсн герән угальв.
-  Хәрнь, тиим лавта билә! - гиһәд, ут өдрин туршт хойрдад һундл келн, тагчг болад одв. Хотндан ирн, харцаһан дун уга, хамхрсн гериннь күүшд орв. Хо бүрүл дахад, дөрвн терм хоршулад, үлдсн цөөкн уньдарнь цахлад, деглә гер бәрәд авб. Тер сө деглә гер дотр герәрн дүүрң күүкдтә хотна ялчин бүлд күүкн төрәд хонсиг күн медсн уга. Кенд тер күүкн кергтәв? Терүнд Яшкл гидг нерн өггдв.
Деглә гер кесг цагт хотна ард дахад йовна. Ахнр, эгчнриннь ардас дахлдад, отхн күүкнь Яшкл гиҗгтә күүкн болв. Ахнрнь орса күүтрмүд кедәд, көдлмш хәәһәд тарв. Эгчнрнь бас эв-зәәһән олцхав: зәрмнь хәрд мордцхав, зәрмнь хар һазрт чигн орцхав. Эцк эк хойрнь олн үрдтәһән кесг генәд-гесәд йоввчн, деглә герәсн хаһцҗ чадсн уга. Үлдсн бичкн күүкән - Яшклыг Орһах орулад, Бурат һолын амнд бәәсн Цернә Увшин көвүн Ларид өгәд бәәлһв. Арднь эмгн өвгн хойрин наснь күцәд, зөвнь болв. Тедн һазр деер олн үрдиннь җирһл үзсн уга. Тедн һазр дор, түүг хама үзхмби?..
Орчлң сәәхн. Тег дуулна, теңгрәр кесг зүсн үүлд нүүлднә. Телтрәрн дүүрң шиирин усн бульглна, тег дотр малмуд мәәллдҗ, мөөрлдҗ шуугна, орчлң сәәхн. Орчлң чавас, орчлң - ора болн җора. Олн күмнь хөв һазр деер уга болхла, тер хөв хама бәәдв, түүг кен меддв?
Деглә герәс, Деед Яшкулын экнәс мордад, Бурат һолын өмн амнд ирсн Яшкл үр-садан һарһад, өрк-бүл болв. Цаһатын хамрин наад амнд, Өмн Җимргин экнд, Шаргдг булг деер Орһахн бәәдмн. Күрлт селән Орһахн хойр хоорндан өөрхн. Буратын өмн амнд, хооран хәләсн
ик салад Күңкрг гидг күүтр бәәнә. Эн күүтр деер Лари Корниенко Григорий орста хоюрн Күрлт селәнә орс баячудын мал хәрүлнә.
Олн цагт хамдан бәәсн орс хальмг хойр ах-дүүлә әдл болна. Олна хөвтә җирһлин сән хаалһ эклчксн цаг билә. Октябрин алдр революц делгрҗ йовла. Түүнә заль теегин арл болсн Орһахнд күрәд уга, болв халун залин уурнь өөрдҗ йовла. Гриша Лари хойрин гергд нег өдр гилтә хоюрн цаһан төр болцхав. Корниенко Григорий көвүндән Василий - Вася гиҗ нер өгв. Яшкл Лари хойр көвүһән Иван - Ваня гиҗ нерәдв. Гриша Лари хойр кедү ялч болв чигн, кир-дүңгәрн хүрм кеһәд байрллдв.
Эн хойр көвүднь байрта цаг экллһнлә һарсиг тиигхдән тедн эс медлә. Җирһл зовлң хойр урлдад йовна. Байр һундл хойр бас дахлдна. Хойр бүлин байр удан болсн уга. Гришан гергнд гем ирәд, көкүл нилх Васяһан өнчрүләд, нег бүркг өдр тер өңгрв. Гемтә бәәхднь Яшкл орс хальмг хойр көвүнд көкән көкүләд бәәсн мөн. Ода экнь өңгрҗ одхла, нам гертән авад бәәв. Ваня Вася хойр Яшклын хойр бийәс, негл икр хурһд кевтә нудрад ордмн. Тус-тустк «эврә» көкән медцхәдмн.
Удан болсн уга, көвүд бооҗад, бослдад ирв, җилә өөндән күрч йовцхана. Иим цагтан бичкн күүкд басл өкәр! Таалад суух дурн күрнә, таалур күүкд гидг мел үнн. Таалур болх күртлән тавлҗ экән зоваҗ авна: кедү сө босад, көкән өгнә, өлгәһинь хүүрәлнә, гем-ярвг ирәд, әрә ирң-тарң гихләнь, экнь энләд сууна. Экәс эңкр бәәхий? «Экин седкл үрнд» - гиҗ үлгүрт келгднә.
Яшкл олн үрд һарһла, кесгәснь хаһцла. Экд үрн кезәд чигн үлү болхш. Эднәннь зовлң җирһл хойрин гүргүд төркән төрүц мартв. Яшкл һол Бурат һол хойр хоорндан яһсн хол юмсв! Эн насна турштан гилтә, Деед Яшкулд бәәх төркнәсн Яшкл әмтә күүнлә эс харһв. Хонга һазрт бәәх хойр һолын улс хоорндан насн җирһлин туршт харһцл уга йовна.
Тер хамг тууль болҗ медгднә. Тег өргн, элвг хаалһнь олн. Хәрнь, тер хамг тууль биш, тууҗин лавтрха үнн.
Олн үр һарһсн, өсклң тохмта Ларин гергн Яшклд ода үлдснь һурвн үрн: ик көвүнь Муутл, дарукнь Буува күүкн, отхнь Ваня орс көвүнь Вася хоюрн әрә өөндән күрч йовцхана.
Зовлңд тахшсн бүлд җирһл кезә үзгдхмби? Зовлң уга -җирһл уга, гиһәд уульн дуулхла, Яшклын шавхгдсн хойр нүднәс дәкн-дәкн хар нульмсн цалд-цалд асхрна. Арвн нәәмдгч җил, дән-даҗгин көл дотр, халун гемәр өвдәд, хәләсн авальнь - герин эзн Лари өңгрв.
- Эх, Лари, Лари! - гиҗ келчкәд, Корниенко Гриша асхрулад уульв. Тер даруһан шин йос харсхар Улана Цергт Гриша мордв. Ардан һашута үрән Яшклд даалһв. Тер кевәр хойр өрк өсхин орчд буйсхин кемд ирв. Му йорта хөвб! Хойр өркин эзн орс хальмг хойр, ах-дү амрг болсн залус, өдрин хуһрхад гилтә уга болв. Үлдсн бүлинь Яшкл толһалв.
Кенз күүкдтә Яшкл кедү зовлң үзсн болхв? Кенд тер хамган келхв? Кен түүг медхв? Кезә цагт Яшклын седкл девтхмби? Яшклын седкл девтх кемнь бас ирв. Тер кем байрта цаг. Бичкн цагтан күүкд зөвәр зовлң өгнә. Ик болад ирхләрн, күүкд ик зовлң болна. Өмсх зүүхнь кергтә, уух-идхнь хәәгднә. Кү кех кергтә, өрк-бүл өндәнә. Эн хамг цуһар экин седклин киләсн. «Күүнә экн - ээҗ, усна экн - булг». Үрн-садн өсәд-босхла, үзсн хамг зовлң мартгдна. Зовлң үзәд, Яшкл эмгн җирн нас күртлән җирһлин ардас көөлдв. Утд көөлдсн, күсл аштнь бүтнә. Ууһн көвүнь гертә-малта залу болв, күүкән күүнд өгв, бас нег өрк-бүл. Көвүчлгдсн Вася эврә көвүн Ваня хойрнь хөрәһәд күрв. Советин байрта цаг экләд, кедү җил болҗ йовхиг Яшкл эн хойр үрдиннь насар тоолна. Эдн Октябрьла цацу наста.
Ээҗдән эн хойр седкл салврх үүлдвр үзүлцхәнә. Гертән суухш: клуб орцхана, комсомолын хург болад йовцхана, футбол наадцхана, колхозин көдлмшт өдрин дуусн йовцхана.
- Гер авцхатн, күн болцхатн, - гинә Яшкл.
- Цол уга, ээҗ, - болад эднь инәлднә.
Элст шиңкән экләд бәргдҗәхд эдн ирлә, ода балһсн өсәд дүңгәв. Эдн ода эврә гертән бәәнә. Колхоз җил ирвәс улм-улм өсәд, өргҗәд йовна. Эднә гер дотркнь бас ясрв: дуулдг машин, радио бәәнә, көвүднь костюм өмсәд, кеерлдәд һарна. Эн хамг сәәхн цаг дәәнә көлд харһад, цаг зуур түрхиг үзҗ кен ирлә?!
- 	Йовтн, цергт мордтн. Эн амулңта йосан харстн! - гиҗ келәд, һурвн үрән Яшкл эмгн хаалһднь үдшәв. Көвүднь чигн, бийнь чигн уульҗ бәәхш. Болв үрдән мордулад йовулчкад, көндәрсн гертән, Яшкл невчк меекәрәд, му санад авб.
Улм цаарандан болхла, Яшклын седкл-ухан батрв. Дәәнә көләр үрн-саднасн хаһцад, бәәсн герәсн көндрәд, кесг һазр кедв. Җирһл, байрта сәәхн цаг геедрхмн болхв?
Корниенко Василий Григорьевич Элст балһсна Ленинә нертә колхозд ах хөөч. Сәәнәр көдлсндән ачлгдсн хойр алтн медальта.
Эднә байриг үгәр цәәлһәд кергтә биш. Яшкл эмгиг Васяхн альд залхан медхш, эднәхн цуһар хоорндан булалдна.
- 	Мана ээҗ эврә һазртан ирәд, көл-һарнь чаңһрад, көөҗ күцгдшго болв. Бүкл хойр дуунад бәәх Адян тал Яшкл гүүһәд йовҗ одна. Селә орад, Васян тал бас одна, - гиһәд бернь, Ванян гергн Галя, тачкнад инәнә.
Ик көвүн Ларин Муутлын герт нег сән өдр эдн элг-садарн хурад, байр кецхәв. Цуһар герт эс багтцхав - элвг тәвн күн: эдн цуһар Яшкл эмгнә үрн-садн, ачнр-җичнр, берәднь, зеенрнь. Сән тавта болсн найта эмгн иигҗ дуулв:
Савһр-савһр моднь -Сала бүчрин күчн. Сарул җирһлтә болдгнь -Советин йосна күчн.
Өндр-өндр моднь -Үндсн-бүчрин күчн. 
Өнр-өргн болдгнь -Үрглҗ олна күчн...
«Дән уга төвкнүн болтха. Делкә ниидәр амулң бәәт-хә», - гиҗ Яшкл эмгн йөрәл тәвв.