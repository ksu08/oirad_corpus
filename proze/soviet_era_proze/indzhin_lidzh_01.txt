ХАРАЛТА ӨДРМҮД 
Документальн түүк 
1 
Дөчн һурвдгч җилин сүл сарин сүл өдрмүд хальмг улсин хаалһд үзгдсн һашута нег кемин эклц болҗ теднә санврт болн тууҗд мөңкинд төөнрҗ үлдлә. 
Урҗин цаад өдрәс авн Баһ Дөрвдә, Сарпинск болн Кетченеровск нутгудын селәдәр йовад, эдл-ахусин коллективсин керг-үүлдвр хәләһәд, өдгә цагин бәәдлин тускар, Улан Цергин уралан йовудын тускар әмтнлә күүндвр, цәәлһвр кеҗ йовсн партин Хальмг обкомин хойрдгч сегләтр Кокшунов Йисн Эренценович Элстүр бачмар дуудгдла. Эн хамдан йовцхасн нөкдмүдтәһән бальчгта хаалһар киртә ГАЗик машиһәрн хәрҗ йовна. 
Асхни кем өөрдәд ирв. Дорд үзгин киитн хар салькн акад, арвһр, салврха бор үүлдиг Деед үзг тал көөһәд, хәркләд бәәнә. Сүүрлхүрн шурһҗ йовх цаһан нарн, аюлта теңгсин өндр делмүдтә дольган заагт һанцарн йовгч җилк мет, көвкс-көвкс гисәр үүлн заагт негт бултна, негт илдҗ үзгднә. 
Җил хооранд хортна эзлврәс сулдхгдсн өргн теегин чирә ода чигн эврәннь урдк бәәдлән учраҗ күцц ясрад уга, тер тегәд әвд дәәснә бәрәнд аврлт уга зовалһнд бәәлһнәс мөлтрсн салдсин өңгтә болҗ хәләгднә. Дәәнд хамхлгдцхасн селәд, поселкс хәрү күцц босхгдад уга. Тедн догшн салькна һалвла харһсна хөөтк дүрстәһәр салврҗ кевтцхәнә. 
Олн селәнд болн поселкст әмтнлә кесн кесг күүндврмүдин зәрм утхснь Кокшунов Йиснә сананд орҗ төөнрцхәнә. 
… Советск ахнр-дүүнр келн-әмтнә омгта чидл, ончта нәәлгч ицл болгч баатр Улан Церг Москван шидрт, Сталинградын өөр, Кавказин ар бийд, Ленинградын эргмд ик күчтә фашистск цергүдиг күүчсн, терүнә караглгч омгинь дарсн, ода Цаһан теңгсәс авн Хар теңгс күртл өргҗсн фронтд Деед үзгүр өздңгүдиг көөҗ йовна. 
Зүгәр хортна чидл ода чигн ик, терүнә үзүлгч әәмшг гөңгрәд уга. Тегәд, терүнлә дәәллдлһн күчр күнд болн ик үклдәтә. Төрскнә дотр-дундын бәәдлин чинвр баһрад уга. Дәәнд хоргч салдсмудын туск зәңглән саак кевәрн теднә өрк-бүлмүдтнь олар ирлдәд бәәнә, олн түмн экнрин, төрлмүдин халун нульмсн саакл кевәрн асхрад бәәнә. 
Тиим болв чигн догшн хортыг диилх цаг лавта ирхин туст советск улсин ицлһн батрҗ одла. Улан Цергин дәврлһн күчр күнд болв чигн, күдр йовудта. Терүнә омгнь улм батрҗ йовла. 
Мана Өмн үзгин фронтын церг Краснодарск крайин аһуг сулдхчкад, эн өдрмүдт Керченск проливиг десантлҗ һатлад, Крымд орҗ батрад, цаарандан дәәсиг шахад, Хар теңгст кесгинь чивәһәд, үлдлинь үклин хаалһар көөҗ йовна. 
Хальмг теегин улсин эркн зөөрнь-мал. Улан Цергиг тетклһнд олн мал өггдв. Иҗл һатлһад, эвакуацд туулһнд олн мал һарутв. Олн мал хортна амнд орв. Тегәд, теегин мал урдкасн баһрҗ одв. Теегин ууҗмар, һольһр довңгуд заагур, түмн саласин садрһсар бүүрлцхәсн хошмудын үзмҗ уга үүрмг шавр гермүдин турвасар утан бүргнә, ямр чигн машин-техник угаһар мел эврә арһарн болн чидләрн малчнрин хурасн өвснә скирдс хошмудын шидрт бор сүүдрмүдин дүрәр тевкрцхәнә. Идр наста күдр залус энд үзгдхш. Энд ода көдлдг кадрмуднь - өвгд, дәәнә инвалидмүд, күүкд улс, наснь күцлдәд уга баһчуд. Эднә көдлмшин ашнь, ик- баһ болв чигн, фронтд, Улан Цергт күрч теҗәл болна … 
Кокшуновин сананд заядар орҗ йовсн эн тодлвриг эднә өмн энд, эн һазрт, генткн һарч ирсн ховр зург үзгдҗ таслв. 
Нег өөдмин ташуһар, билҗрәтә һазр хаалһар, шорһлҗн мет утар цувлдад, олн машид аашна. Цугтан нег иҗл янзта, күдр дүрстә цергә ацана машид адһм угаһар өмнәс зөрлцәд өөрдҗ ирв. Эдн цугтан бор брезентәр бүтәлһәтә, дотрнь юн бәәхнь медгдҗ өгхш. 
Эднә өмннь нег салад Кокшуновин машин орчкад, салан билҗрәтә чагчм ташуһар давшҗ һарч чадл уга хәрү һульдрад, бәәгҗ бәәһәд, зогсҗ одв, цергә машидин хаалһ боогдв. 
Цергә нүүрлгч машин салан амнд өөрдҗ ирәд зогсв. Терүнә кабинәс, залачин өөрәс хойр салдс буув. Хоюрн ээмдән автоматта. Эдн ут трос машинәсн һарһҗ авцхав. Кокшуновин шоферт нөкд болх докъя һарарн өгәд, тросин нег үзүринь терүн тал хайв, наадк үзүринь эврәннь машинә өмнк күдр дегәд өлгв. Кокшуновин шофер тросин бүтүг эврәннь машинә өмнк дегәд өлгв. 
Цергә машинә залач машиһән хооран цухрулв. ГАЗик хулһн мет гиигәр чиргдәд, салаһас һарч зогсв. Энүнә залач Алексей Иванович - медәтә күн: 
- Ханҗанав! - гиһәд марзаҗ байрлв. ГАЗикин суусн ормар цергә машид санамр бәәдлтәһәр, түдвр угаһар һатлцхав. 
Җил хооранд Хальмг республикин һазрин аһуг фашистнрәс сулдхсн 28-ч әәрм давҗ һарсна хөөн цергә иим олн машид энд түрүн болҗ үзгдснь эн билә. Эдн альдас альдаран, ямр кергәр йовҗ йовхнь медгдхш. Тер хамгиг цергә улсас сурҗ медҗ болшго, сурв чигн тедн чикднь цәәлһҗ өгшго. Тиигҗ сансн Кокшунов эдн хоорндан күүндцхәв: 
- Пограничникүд … Американск машид … Мана дотр цергә салдсмуд … 
Көтчнр нутгин центрин захд ирхлә, эдниг автоматта хойр салдс тосҗ зогсацхав: 
- Цергә патруль. Документсән, - гилдәд, машинд йовсн улсиг шинҗлҗ хәләчкәд, - йовҗ чадҗанат, - гиҗ зөвшәл өгцхәв. 
Поселкд орхла, бас саак олн машин үзгдцхәв. Эдн поселкин захд онцрҗ баглрцхасн бәәнә. Цергә хот кедг ик хәәсн дорас утан бүргҗәнә. 
Нарн орлһнла ГАЗик Троицкий селәнд орҗ йовна. Энд бас цергә патруль хойр салдс тосад, хәләвр кеҗ шинҗлв. 
- Церг зогссн һазрт бәәдг закан иим болҗана, - гиҗ урднь салдс йовсн медәтә шофер Алексей Иванович келв. 
Асхни бүрүлин кемлә эднә машин Элстин захур өөрдҗ йовна. Дәәнд эвдрцхәсн цаһан гермүдин терзмүд толһан хумха ясна нүдд кевтә оңһалдҗ харлцхана. Чиигтә һазр экләд невчк царцҗана. Билҗрәтә һазрин көрсиг эрәләд керчәд, арзалһҗ оркцхасн олн машидин мөрмүд дарвацхана. 
Энд бас цергә патруль ГАЗикиг зогсаһад, бүртквр кев. Балһсн дунд ирхлә, саак машид улм олар үзгдцхәв. Дәәнд эвдрцхәсн гермүдин эргмд, Советин герин дорак их оңһрха дотр чигн, һазань чигн тедн үрглҗәх мет тагчг бәәцхәнә, зуг теднә хоорнд салдсмуд сүүдрмүд мет йовлдна. «Фронтас зулцхасн андн орһдулмудыг хәәҗ, бәрҗ төгсәх кергәр эн церг нааран ирсн болхий» - гисн таавр тоолвр Кокшуновин ухалврт зервк орв. Зүгәр генткн сән тоолврт му тоолвр орҗ семргдсн болад, дотр бийинь догдлулад, бийинь атылһәд оркв. Зүркни цоклһнь чаңһдсинь эн медв. 
Дөч күрәд уга наста, дундын сурһульта Йисн Эренценович, дәәнә өмнхн цагт Западн нутгт «Пролетарская победа» гидг колхозин ахлач болҗ көдлҗ бәәхдән, өргҗ өөдлүллһнә халхар партин обкомин хойрдгч сегләтрин көдлмшт орулгдла. Хальмг улсин келдгәр: хар уга седклтә, цаһан саната, җөөлн авцта күн Йисн Эренценович цуг арһарн, цуг медрләрн шунҗ көдләд, дәәнд эвдрцхәсн эдл-ахусиг, дав деерән хәләсн һанцхн балһсан-Элстиг, теегин кесг поселкиг өндәлһҗ босххар, фронтд олна дөң өглһиг икдүлхәр, зүткҗ бәәлә. 
Балһсна йиринә ядухн күчтә электростанцин герлнь дәәнә цагин некврәр далдлата билә. Тегәд, харңһу уульнцд машинәсн бууһад, нөкдмүдән йовулчкад, Кокшунов герүрн орв. Бичкн һурвн күүкнь һалуна һууҗмулмуд мет һа-һа гисн шуугатаһар эцкән тосцхав. Ийсн эднән эңкрлҗ үмсв. 
Чирәнь хумхарҗ одсн гергнь, Прасковья Бадмаевна, невчк үүмсн бәәдлтә, залудан келҗәнә: 
- Чамд обкомин сегләтр Сангаев Эрнҗән, Совнаркомин ахлач Гаряев Налҗ, талдан чигн улс җиңнүләд бәәцхәв. 
Кокшунов шулуһар хувцан тәәлчкәд, Сангаевд җиңнүлв. 
- Цуһар мендвтә! Минь ода ирүв. Соньн юн бәәнә? - гив. 
- Манһдур өрүн бюро болхми гиҗәнә. Ямаран төр хәләгдн гиҗәхинь негдгч келсн уга. Деерәс ирсн генерал үг келхмн гинә. Тер ю келн гиҗәхнь медгдхш. Дала машитә церг ирсн бәәнә. Мана хойрхн күүнлә - негдгчлә болн дөрвн үзгин толһачла тер генерал өрүнә харһҗ гисн зәңг би негдгч күүнәс биш, мана көдләчнрәс соңсув. Мана негдгч нанд юм келхш, Налҗ Гаряев бас юм медхш. Дөрвн үзгин толһачд җиңнүлүв (НКВД-г хальмгуд теҗгәр дөрвн үзг гиҗ нерәдцхәсмн) Ирсн генералын тускар, цергин тускар сурхла, тер донта бәәдлән үзүләд, тодрха юм келҗ өгхш … 
- Маңһдур медгдх, бичә саначрхад бәәһич, - гиһәд, Эрнҗәниг Йисн төвкнүлхәр седв. 
- Уга, энтн йир акад бәәдл үзгдҗәнә. Нанд, обкомин сегләтрт, эс медгддг юмн эврә республикд, аппаратд бәәнә гидг ямаран йовдл болҗана! Негдгч күн эврәннь медсән бюрон чледүдт эс келнә гисн ямаран йовдл болҗахмби? - гиһәд, Сангаев зөвәр өврҗәх, алңтрҗах дууһар келв. - Базрин баавһанрас соңсгдсн нег һә, тас иткҗ болшго зәңг гүүҗ йовна, - гиһәд, хальмгудыг цугтнь талдан һазрмудт күчәр йовулн гиҗәдгҗ гисн зәңг келхәр седчкәд, Эрнҗән тагчград, гүүнәр саналдв. Саналдснь Кокшуновд соңсгдв. - Эн цергин толһач генерал мини өөркин квартирт зогссн бәәнә (Мини өөрк гисинь Кокшунов медҗәнә: НКВД-н толһачин дарук Сергеев Иван) Нөкдмүдтәһән эн генерал сөөнәһә әркдлә, ода бас тиигҗ сууцхана. Генералын неринь мана негдгч лавта медсн болх. Болв нанд келҗәхш. 
- Эрнҗән, нааран күрәд ирхнчн, - гиҗ Кокшунов келв. 
- Сөөһәр айстан һаза йовхмн биш гиҗ дөрвн үзгин толһач келнә. Уульнцст цергә патруль бәәнә. 
Цаарандан келх үг эс олдҗах бәәдлтәһәр Кокшунов телефона трубкан чикндән бәрәд, тагчгрҗаһад: 
- Не, менд хонцхай. Маңһдур цуһар медгдх, - гиҗ келв. 
Дарунь телефон җиңнв. Кокшунов трубк авад: 
- Соңсҗанав. Аа, мендвт, Налҗ Лиҗиевич! Минь ода ирүв. Кесг нутгудт одув. Шарнутд күрүв. Советск Союзин Герой Эрдни Деликовин хотнд одад, терүнә эклә күүндүв. Хойрдгч көвүнь шавтад, инвалид болад, гертән ирснд, көөрк, тер эмгн байрлҗах бәәдлтә бәәнә … 
- Не, тер халхин кергүдин тускар хөөннь күүндий. Ода энд юн болҗахин тускар күүндий. Чамд юмн соңсгдну? Юмн медгднү? - гиһәд, шамдагч, санархгч дууһар Совнаркомин ахлач сурҗана. 
- Эрнҗәнлә телефоһар күүндүв. Тодрха юм келҗ чадхш. Энд ирсн генерал мана негдгчлә болн дөрвн үзгин толһачла харһҗ гисн зәңг бәәнә гинә, зуг негдгч эн тускар тагчг бәәһәд бәәнә, - гиһәд Эрнҗән өөлҗәх бәәдлтә үг келв … 
- Э, мел тиим. Мана негдгчлә тер генерал лавта харһҗ. Зуг ямр төрәр, ямр күүндвр болснь нанд чигн медгдҗ бәәхш. Мана негдгч маднд, бюрон чледүдтән келх гиһәд күләнәв. Болв негдгч нанд юм келәд уга. Маңһдур бюро болхмн гиҗ негдгчин нөкд нанд җиңнүлв. Ямр төр хәләгдхинь тер медхш. Хәрнь, тегәд, йир акад бәәдл һарчана. Маңһдур цуһар медгдх биз. Чи негдгчд ода җиңнүлҗ чадҗанач. Не, менд хон, - гиһәд, невчк оңдарсн болсн дууһар келәд, цаарандан келдг үг эс олдҗах бәәдлтәһәр тер тагчгрҗаһад, телефона трубк оркв. «Би, хойрдгч сегләтр, командировкас ирсән негдгчдән медүлх зөвтәлмн» - гиҗ санад, Кокшунов зөрглсн бәәдлтәһәр терүнд җиңнүлҗәнә. 
- Михаил Михайлович, мендвт. Минь ода ирүв. 
- Менд, менд. Яахар седләчи? - гиһәд ам цоксн бәәдлтә акад сурвр зөвәр эдлчксн дууһар тер өгв. 
- Командировкас ирсән медүлдг авъясарн танд медүлхәр седләв … 
- Маңһдур, маңһдур, - гиһәд, «иигәд төгсәй»  гиҗ докъялсар тер келәд, трубкан оркчкв. 
Учр угаһар халхарн ташулсн күүнә седкл зүүсн Кокшунов телефона өөр суусн ормдан цөн минутд тагчгрв. Зүркн догдлна. Ухан будңһрна. Толһа дотрк дүүгсн болна. Болв тер тоотын эркн учрнь энүнд олдҗ өгхш. «Оньдинд ик дурмштаһар нанла күүнддг негдгч күн ода генткн буру хандсн бәәдл юңгад үзүлҗәхмби?!» - гиҗ эн ухална. Зуг учрнь медгдҗ өгчәхш. «Негдгчин иигҗ хүврсн хәләцин уршгар Эрнҗән Агильҗановичин болн Налҗ Лиҗиевичин дотр бийнь дөру-һуру болҗана», - гиҗ эн санҗана. Энүнә чинәнь алдрсн болад, цогцнь салдана. Болв нөр күрчәхш. Геснь өлн. Болв хот эдлх дурн бас уга. 
Бичкдүд хорадан унтҗ тагчгрцхав. Экнь кухньд ааһ-сав цеврләд, залудан хот белдҗәнә. 
Хот белн, - гиҗ, гергнь кабинетин үүднд ирҗ зогсв. 
- Не, ода ирнәв, - гиһәд, Кокшунов кабинетәсн һарад, һар-нүүрән уһачкад, хотан эдлҗәнә. 
Салдасн, цуцрсн бәәдлтә болад, чини бийчнь тас уга болҗавза? - гиһәд Прасковья Бадмаевна оньһҗана. 
- Бийм гем угав. Бичкә саначрхич, - гиһәд залунь хотан эдлҗәнә. Эврәннь седклин бәәдлиг гергндән эн медүлхәр седҗәхш. Көдлмштән, көдлҗәх обкомдан юн болҗахинь, сәәнинь чигн, мууһинь чигн гергндән эн келдмн биш. Нег үлү, партийн халх төрмүдин тускар гертән эн юм келдмн биш. Партийн, государственн, цергә нуувчиг батар хадһллһн чикәр бәәлһнә эркн зокал гиҗ эн тоолдг билә. 
2 
Өрүнднь, 9 час күцц болад уга бәәтл, Кокшунов көдлмшүрн һарч йовна. Үүлтсн теңгрт нарн хая-хая үзгднә. Өцклдүрк бальчг көрч одсн, зәрм һазрар бәәцхәсн чальчаг цандгуд мөснд тохрцхасн, асфальт тас уга, адрута уульнцар әмтн көдлдг һазрмудан темцлдҗ йовцхана. Цергә күдр машид неҗәдәр, хошадар энд-тенд гүүлдәд, бичкн балһснд ик шууга үүдәҗ бәәцхәнә. 
Дөрвн давхр улан герин һурвн подъездәр энд бәәцхәдг учреҗденьсин көдләчнр экләд орҗ йовцхана. Дәәнә эклцлә эдлврт орулгдсн, әмтн бәәлһнд нерәдгдсн эн герт ода партин обком болн горком, Деед Совет, Совнарком, балһсна Советин күцәгч комитет, Госплан, талдан чигн организацс бәәцхәнә, юңгад гихлә республикин администрацин цуг гермүдиг фашистск оккупантнр шатаһад, хаһрулад эвдцхәлә, тедниг хәрү босхлһн ода чигн экләд уга, терзмүднь, үүдднь оңһрха кевтән бәәцхәнә. 
Кокшунов кабинетдән орад, пальтоһан тәәлчкәд, негдгч күүнә кабинет темцв. Дааврта сегләтрин нөкд Иван Иванович эврә ормдан өрүн болһн толһачдан өгдг цааста папкан белдҗ сууна. Терүнлә гекҗ мендлчкәд, Кокшунов цааран орв. 
Дааврта сегләтр Никодимов Михаил Михайлович һанцарн бишинь Кокшунов күцц орад уга йовҗ, үүд секн, күүнлә күүндсн дууһарнь медв. 
Кабинетин эрс дахулад тәвгдсн ут столын деед захднь нег генерал сууна. Никодимов эврәннь столдан биш, тер генералын хаҗуд зогсҗана. Эдн Кокшуновиг хәләлдв. 
- Хойрдгч сегләтр Кокшунов Йисн Эренценович, - гиҗ Никодимов келв. 
- Мендвт, - гиҗ арһул келчкәд, генерал өмнән кевтсн списктә цаас хәләһәд, карандашар темдг кев. 
Кокшунов эднлә мендлчкәд, ут столын хаҗуд, эднәс тедүкнд суув. 
Кокшунов тал хәләһәд, Никодимов келҗәнә: 
- Правительствин чрезвычайн полномочн элч генерал Серов. 
Кокшунов тагчгар гекв. 
Эн келгдсн ямин утхнь Кокшуновд сәәтүр медгдсн уга, зүгәр әвртә ик чинртә болҗ сангдв. «Бөдүн улан күзүтә, цустсн нүдтә, тарһн шар чирәтә, бийркг бәәдлтә …»  гиҗ, дотран Кокшунов тер генералыг шинҗлҗ бәәтл, үүдн секгдв. Обкомин бюрон члед, обкомин дааврта көдләчнр, Совнаркомин ахлачин дарукс, наркомс, талдан чигн дааврта көдләчнр цуглрҗ бәәцхәнә. 
Дааврта сегләтрин нөкд суудг, приемн гиҗ нерәддг хорад генералын адъютантнр болн нөкднр - полковник, подполковник, майор гисн болн талдан чигн цолта офицермүд цуглрцхав. Бюрод ирҗ йовсн Азыдов Яван эдниг үзчкәд, 1937 җил обкомин дааврта сегләтр болҗ бәәсн Пюрбеев Анҗуриг бәрҗ тууцхасн иим улс үзснь сананднь орад, махмуднь ирвәтрсн болад одв. 
- Танахс цуһар ирцхәвү? - гиһәд, генерал обкомин дааврта сегләтр тал хәләҗәнә. 
- Цуһар, - гиһәд, Никодимов өмнән кевтсн списк хәләв. 
Генерал адъютантан дуудҗ авад, цөн нер келәд, зәрм нөкднрән нааран орулв. Теднь орман эзлцхәв. Цуһар тагчгрв. 
Генерал Серов чигн, обкомин дааврта сегләтр Никодимов чигн төвкнүн биш бәәдлтә болҗ зәрм улст оньһгдв. 
Генерал ормдан сун сууҗ, цустсн бәәдлтә нүдәрн Никодимов тал хәләһәд: 
- Танд үг өггдҗәнә, - гив. 
Никодимов босад, нәәхлҗ бәәһәд, чичрңнсн дууһар арһул келҗәнә: 
- Правительствин чрезвычайн полномочн элч генерал Серов үг келхмн. «Юуна тускар?»  гисн сурвр кесг улсин толһа дотр җиңнәд бәәв. 
Генерал адһм угаһар ормасн босв. 
- Би СССР-ин дотр-дундын кергүдин наркомин дарукньв. Лаврентий Павлович Берия мини туслң шеф. Терүнә закврар правительствин даалһвр күцәлһнә кергәр нааран ирүв, - гичкәд, әмтнә бәәдл шинҗлҗәх дүрстәһәр цуглрсн улсин чирәс хәләҗәнә. - Сән зәңг таднд келхәр седҗәхшив, - гичкәд, бас невчкн зуур тагчгрв. - Мана баатр советск алдр цергин диилвртә йовудын тускар чигн келхәр седҗәхшив. Тер халхинь тадн цугтан эврән меднәт. Улан Церг уралан, деед үзг тал йовадл йовна. Одахн мана церг Керченск проливиг десантлҗ һатлад, Крымд орҗ одв. Краснодарск край хортнас цеврлгдв, - гичкәд, бас тагчгрв. 
- Болв байр уга йовдлын тускар би таднд келхәр седҗәнәв. «Базрин баавһанрин һарһцхасн һә зәңг үнн болн гиҗәвзә?!»  гисн тоолвр Сангаев Эрнҗәнә болн тер зәңг соңсцхасн цуг хальмгудын толһад төмрин яарлһта җиңнлһн мет болад, зүркдинь догдлулад, бәәсн бийсинь менрүләд бәәв … 
- Сарпулин крайкомин дааврта сегләтр, ВКП (б) - н ЦК-н член үр Суслов партин ЦК-д, Советск правительствд бичҗ илгәсн кесг герчллһн, рапортс, соңсхвр эн мини өмн бәәцхәнә, - гиһәд, генерал өмнән кевтцхәсн цаасдыг һарарн көндәв, - хальмг теегин аһуд фронтас зулцхасн олн орһдулмуд бәәцхәнә. Танахс тедниг бәрҗ чадҗахш гиҗ, эн рапортст келгдҗәнә, - гиһәд, Хальмг республикин дотр- дундын кергүдин нарком Гончаров тал хәләв. 
Йиринә эргү дүрстә тернь цунцхҗ улаһад, улм му бәәдл зүүв. «Эн эзән зальгсн һәрг кергүдән йирдән чикәр бүрдәҗ эс чадҗахнь лавта, - гиҗ Сангаев Эрнҗән дотран санҗ уурлҗана. - Теегин аһуд, хорһдх ө-шуһу модн уга, уулмуд, һолмуд уга теегин аһуд бултсн цөн орһдулмудыг бәрҗ хууруллһна кергән мана дөрвн үзгихн күцәҗ чадл уга зуурлдад бәәцхәнә …»  
Генерал невчк түдҗәһәд, цаарандан келә бәәнә: 
- Иим бәәдлиг үзә бәәҗ дәәнә цагт тесҗ сууҗ болшго. Тернь йирин лавта. Тегәд, түдвр угаһар күцәгдх шиидвр правительств һарһсн бәәнә, - гиһәд, чичрҗәх һартан нег цаас бәрәд, - Хальмг Автономн Советск Социалистическ Республикиг уурулхмн гиҗ эн тогтаврт келгдҗәнә … 
Цаарандан генералын келҗәх үгмүд холҗад, ууҗмд унтрцхасн болад, хальмгудын чикнд әрә соңсгдҗана. Генералын амнас цаарандан һарцхасн үгмүд улм сүркә болн күчр хорта, кецү һашута болҗана: 
- Хальмг келн-улс цугтан эн һазрас йовулгдхмн, дорд үзгүр, Сиврин һазрмудт илгәгдхмн, - гиҗ генерал келв. 
Шуукрлһна, нүүхллһнә шуугаһар эн ик кабинет дүүрсн болад одв. Хальмгудын нүднь харңһурв, чикнь дүләрв, ухань будңһрв, зүркднь генткн менрсн болчкад, догдлад, күрд-күрд гисәр әәвлхәһән цокад бәәв. Генералын цаарандан келҗәх үгмүд эднд соңсгддган уурв. 
Совнаркомин ахлач Налҗ Гаряев энд цуһараһаснь медәтә күн билә. Эн харһцҗ нуһрад, стулас унв. Хаҗуднь сууцхасн үүрмүд энүг өргәд, стулднь суулһҗ йовцхана. Генералын көтчнрин негнь, медицинск цергләнә майор, сумкасн нашатыр һарһҗ авад, харһцсн күүнд үнрчлүлв. Налҗ кииһән авад, әңклв. Көлсн чирәһинь бүркв. Майор таблетк зальгулв. Налҗ Гаряевин нүднь зелисн бәәдл зүүв. Бийнь тагчг бәәнә. 
Төвкнүн дүрстә генерал үгән келә бәәнә. Чикнь дүләрсн хальмгуд чиңнҗәх дүрстә болв чигн, юм соңсҗахмн уга. Чиңнх арһта тоотнр генералын келҗәхиг соңсҗана: 
- ВКП (б) - н Хальмг обком цуцлгдв. Хальмг автоном буйсагдв, АССР-ин Деед Совет хаагдв. Совнарком, наркоматс, автономн республиканск цуг ведомствс, учрежденьс болн организацс уурулгдцхав … 
Өөдән үүлд бәәцхәдг хальмг биш улсин седклиг авлҗахнь һанцхн сурвр: альд, ямр ведомствд ямаран ям олдхмн болхв? 
Хальмгудын седклиг болхла, харңһу будн эзлҗәнә. Генералын келҗәх соңсхвр болһнь догшн ямтын һарар эдниг толһаһарнь цокҗах төмр сава мет тоңшад бәәнә. Альд күрхән, ямр бәәдлтә хаалһд йовхан, Сиврин хамань яһҗ бәәхин тускар, ямр күчр зовлң болн үкл үзгдхин тускар эдн ода деерән ухалҗахмн уга. Зугл күчр генәртә һанцхн сурвр, хәрүд уга, цәәлһвр уга һанцхн сурвр тагчгрсн хальмгудын седклиг шатаҗана: «Яһна гидгнь энви?!»  
Фронтд йовцхах көвүн күүкн хойран Налҗ Лиҗиевич санҗана. Чинәнь алдрсн дууһар эн генткн сурҗана: 
- Хальмг улсин арһта тоотнь, чидлтә болн чиирг тоотнь фронтд, хортнла дәәлдҗ йовцхана. Тедн яахмн гиҗәнәт? 
- Энтн мини керг биш. Тер халхар талданар, талдан һазрт хәләгдхмн. Мини күцәх керг - энд бәәцхәх хальмгудыг талдан һазрмудур йовуллһн. Ямр болзгт яһҗ хальмгудыг йовулхин диг-дараһинь мини нөкд полковник цәәлһҗ өгх, - гиһәд, терүндән генерал докъя өгв. 
Полковник босад, һартан бәрҗәсн белн цаасиг шиигсн дууһар, йовуллһна диг-даран гиһәд, умшлһан эклв: 
- Нутгудын селән, поселк, колхозмудын болн совхозмудын ферм, әңг болһнд мана машид илгәгдцхәв, тедниг толһалгч мана элчнр офицермүд көдлҗ йовцхана. Йовуллһнас зулхар седсн хальмг болвас маднд правительствин өгсн зөвшәләс иштәһәр цааҗлгдх мөн … - гиһәд, цаарандан кесг зүсн зааврта олн пункт эн полковник умшадл бәәнә. Эднә кесгнь хальмгудын чикнә хаҗуһар һарцхана, зәрмнь барң-бүрң гисәр соңсгдна … Кедү часин болзгт хаалһд бедрхин тускар, кедү килограмм өлг-эд, хот-теҗәл күн болһн авч йовҗ чадхин тускар полковник келәдл бәәнә … 
- … Семрү келн-улста өрк-бүлин тускар. Кемрҗән хальмг күүнә гергнь талдан келн болхла, гергнәннь седвәр учрт авгдхмн. Кемрҗән гергнь салнав гисн эрлһ маднд бичҗ өгхлә, түдвр угаһар терүг мана элч салһх мөн. Кемрҗән эрлһ эс өгхлә, тер хальмг залутаһан йовулгдх мөн. Кемрҗән талдан келн күн хальмг гергтә болхла, эн туст залуһиннь седвәр учрт авгдхмн. Салнав гисн эрлһ залунь маднд өгхлә, мана элч түдвр угаһар тедниг салһх мөн. Эрлһ залунь кемрҗән эс өгхлә, гергнь йовулһнас сулдҗана, - гиһәд, цаарандан кесг һә юмс келҗәһәд, полковник аш-сүүлднь үгән төгсәҗ тагчгрв. 
Ода энд йоста эзнә бәәдл зүүсн генерал ормасн босл уга келҗәнә: 
- Партин улускомс, балһсна комитет, улусмудын, селәдин Советин күцәгч комитетмүд урдк кевәрн дав деерән үлдҗ бәәцхәнә. НКВД-н аппарат болн көдләчнр цугтан мини медлд орҗацхана. Дотр-дундын кергүдин комиссариатын урдк комиссар нанд кергтә биш. Тер сулдхгдҗана … 
Дөрвн үзгин нарком болҗ, эн агчм күртл дүңгәҗ суусн Гончаровин чирә генткн улаҗ одчкад, дарунь толвтрад, цәәҗ йовна. Баһ медрлтә, бидү ухата болв чигн, бичкн Хальмг республикд нарком болҗ, өөдән цол учраҗ авсн, урднь крестьянин йовсн эн модьрун авцта, тәв шахсн наста күн негл агчмин дотр җиврән геесн, нисдгән уурсн, көгшрсн гекс мет болҗ хүврв. «Хальмг республикд нарком болҗ йовад, тоомсрта түүнәсн буулһгдсн би хама чигн хөөннь тиим өөдмд күрч чадш угав» - гисн тоолвр Гончаровин толһаг лугшулад бәәв. 
Генерал келә бәәнә: 
- Хальмгуд һурвн хонга болзгт цугтан төмр хаалһд күрггдцхәх мөн. Эдниг йовуллһн төгсәгдх күртл урдк Хальмг республикин аһуд цуг йосн мини медлд бәәхмн. Мини штабин цаг зуурин орм - эн гер. Мини нөкднр, йовҗ кергән күцәтн. Мини штабихн үүнд үлдтхә. Наадк улс цуһар һартха. Заседань хаагдв гиҗ зарлҗанав. 
Зал дүүрн улс цуһар көндрв. «Заседань хаагдв»  гисн үг хальмг әмтнә хөвтә хаалһ хаагдв гисн мет болҗ, Сангаев Эрнҗәнә чикнд доңһдад, зовҗасн зүркинь улм күчрәр шарклулв. 
- Яһна-а гидгнь энви! - гиҗ, Сангаев чееҗнь бүтәд, тетнсн дууһар келн йовҗ, генерал тал хәләв. 
- Сангиев, что вы сказали? - гиһәд, генерал харлгч, йөдәргч бәәдләр хәләв. 
- Я - Сангаев, а не Сангиев. Я сказал, что надо готовиться в дорогу … - гиһәд, генерал медвү аль угай гиҗ эн керглсн уга. «Намаг нам үр гиҗәхш. Ноха мет базг авцта бәәҗлмн энтн» - гиҗ дотран эн санв. 
Эн агчмд Сангаев Эрнҗәнә седклднь эврәннь әмдрлин хаалһнь заядар орҗ төөнрв: Иҗл көвән элстә теегин ууҗмар малдан арһта идг хәәҗ, мөңкинд яду бәәцхәдг хальмгудын нег бүлд 1910 җил төрсн эн, хөрдгч җилмүдин эклцәр хальмгудыг хадҗ хамҗ бәәсн харһнлтла әрә торлцҗ әмд үлдсмн. Шин йосна килмҗәр школд орҗ сурла. Комсомолын зергләнд асргдад, сәәни сарул серл учраҗ авла. Партьд орла. Болв партин обкомин сегләтрин ямд күрч өөдлхин тускар эн ухалҗасн биш. 
Дәәнә күчр күнд цагт һардгч көдлмшт чидҗ эс чадҗасн улс көөгдәд, сольгдад бәәцхәлә. Партин Хальмг обкомин дааврта сегләтр бәәсн Лаврентьев ямасн сулдхгдла. Терүнә ормд Никодимов ирлә. Идеологическ сегләтр болҗ бәәсн Утнасунов Москвад сурһульд илгәгдв. Улан-Хольск улускомин дааврта сегләтр болҗ бәәсн Сангаев Эрнҗән обкомин идеологическ сегләтр болв. Дәәнә цагин күчр күнд бәәдлд цуг медрлән, арһан агсҗ, эн эндр күртл үүлдҗәлә … 
3 
Никодимов Михаил Михайлович медәрәд уга, чаңһ урһцта, эрүл-дорул күн билә. Тиим болв чигн, көлнь ээдрҗ тамтрсн ишкдләр герүрн эн орҗ ирв. Гергнь школын багш Клавдия Кирилловна, «базрин баавһанрин»  зәңг урднь соңсҗ бәәсн төләдән, залуһан ирхиг эртәснь күләҗәлә. Тегәд, залуһан үүд алхад коридорт орҗ ирлһнләнь хораһасн һарч тер тосв. 
- Клава, сүркә зерлг йовдл болҗ одв, - гиһәд Никодимов мәәмрсн, салдасн дууһар келв. 
- Юн болҗ одва? - гиһәд, «базрин баавһанрин»  зәңг лавта болҗ һарсн болвза «гиҗ, дотран ухалҗ, Клавдия Кирилловна чичрв. 
- Одак, нанд чини келҗәсн һә зәңг үнн бәәҗ, - гиҗ шуукрад, Никодимов хойр альхан толһадан шахв. 
Клавдия Кирилловна хаҗудан бәәсн табуреткд сууһад, хойр нудрман шанадан шахад, толһаһан зәәләд бәәв. 
- Мана республик буйсагдв … Партин Хальмг обком цуцлгдв. Дааврта сегләтр уга … Деед Совет, Совнарком бас уга болҗ одцхав … - гиһәд, эндр обкомд болсн тоотыг цугтаһинь адһм угаһар, акрмдсн дууһар Никодимов гергндән келҗ өгчәнә … Келвринь соңсҗах гергнь: 
- Бурхн минь әәлдг! Тиим болҗану? Чи, тегәд, ода көдлмш угаһар үлдхмбчи? - болад, өндс босад, хәрү сууһад бәәв. Хальмгудыг йовулхин туск зәңг эн эртәрнь соңссн болв чигн, яһҗ тер кегдхинь, ямр бәәдл үзгдхинь, бийиннь залунь ямр бәәдлд тусхинь, хальмг улсин зовлң болн зөвүр ямаран болхинь тер ухалҗасмн биш. 
- Эн ирсн Серов гидг генерал Бериян дарукньв гиҗ бийән зарлв. Энүнә ик цергнь түмн машитә. Теднь мана теегин аһуһар шорһлҗд метәр гүүлдҗ бәәцхәнә. Эн генерал «би энд эзн болҗанав, энд цуг йосн мини медлд орв»  гисн бәәдлтә бәәнә, - гичкәд, Никодимов папирос татад, невчкн зуур уха гүүлгсн бәәдлтәһәр тагчгрв. 
- Йир акад юм келнә эн генерал, - гиһәд, эн босад, ишкмнәд йовн бәәҗ, саглсн бәәдлтәһәр арһул келв: - Өрүнә эртәр обкомд суутлм, нан тал тер генерал орҗ ирәд мендлчкәд, хаҗудм суув. «Яһҗ хонвта?»  гиҗ сурхлам, тер келв: «Өмн бәәх, бачмар күцәх кергүд ухалад, сәәнәр унтсн угав. Эврәннь нөкдмүдин рапортс соңсх кергтә болна, - гиһәд, планшетәсн нег цаас һарһҗ авад хәләһәд, - сөөнәһә таанр, үлгүрнь, та, Кокшунов, Гареев, Сангиев болн Гончаров хоорндан телефоһар күүндситн бас чигн соңсув «, - болад,»  би цугинь меднәв «гисн дамбрлсн бәәдлтәһәр тер келәд, худлар инәмсв. 
Яһҗ тер медсн болхмби? - гиһәд, Клавдия Кирилловна өсрәд одв, хойр нүднь ормаһад бәәв. 
- Хәрнь, тегәд чигн би»  йир акад «гиҗ өврҗ бәәнәлмн, - гиҗ залунь хойр һаран делҗ зогсв. 
Телефона узелд теднә улс бәәдг болхий? - гиҗ Клавдия Кирилловна өврсн бәәдл һарһв. 
- Тиим гиҗ санх кергтә. Өрүнә би тиигҗ санад, телефона узелд җиңнүләд медхәр седҗәләв. Эв учрсн уга. Ода юуһинь җиңнүлхви? Тус уга болҗ одв. Ухалад бәәхнь, акад юмн дала. 
Үлгүрнь, орһдулмудын тускар хәләй. Тедниг бәрҗ цааҗлх кергтәлмн! Тедниг мана НКВД - Гончаров бәрҗ чиләҗ чадсн уга. Чидл тату болҗала. Мана НКВД-д дөң өгх кергтә биләхн. Дөң өггдснә хөөн чигн мана НКВД тер орһдулмудыг бәрҗ чиләҗ эс чадхла, түүнә һардачиг - Гончаровиг гемшәхлә, чик болх бәәсмн. Эн һәрг эврәннь кергүдән күцәлһнд чидҗ чадсн уга. Бидү ухатаһан медл уга: «Би кергүдән эврән меднәв. Мини көдлмшин төрт бичә орлцтн!»  гиһәд, көөрәд, хәәкрәд бәәлә. Тер халхнь йирин тиим. Зүгәр тер орһдулмудын һарһсн үүлиг олн-әмтнд юңгад нааҗахмби?! Теднә орчд цуг хальмгудыг юңгад цааҗлҗахмби?! Эннь толһадм төрүц багтҗ өгхш … 
- Хәрнь гиһич. Нанд бас тиигҗ ухалгдна, - гиһәд Клавдия Кирилловна саналдна, сууҗ босад бәәнә. - Хальмг олн-әмтн кевтән туугдад йовулгдх, орһдулмуд ормдан энд үлдцхәх болҗ һарчахмби?.. 
- Тиим, йир акад юмн болҗана! «Әмд бәәһәд бәәхлә, әвд юмн чигн харһдмн»  гиҗ хальмг улсин келдгәр болҗана, - гиҗ Никодимов нааран-цааран ишкмнәд, седклинь үүмүлҗәх тоолврмудыг гергндән келәд бәәнә. - Ямр чигн дәәнлә, ямр чигн келн-әмтнә улс дунд олн-цөн болв чигн орһдулмуд һарцхадгинь бидн тууҗас меднәвидн. Тедниг бәрҗ авад, цааҗлдгинь чигн меднәвидн. Болв орһдулмудын орчд теднә келн-әмтиг кевтнь цааҗлсн йовдл тууҗд мел уга. Дәәнә цагт хойр нүүрин алькаснь болв чигн эдү-тедү цергчнр кел бәргдлһн эркҗән биш бәәдмн. Болв арһ уган учрар хортнд кел бәргдчкәд, хөөннь зулад, эс гиҗ бүслврәс мөлтрәд, хәрү ирцхәсн салдсмудыг Төрскн орна зарһла харһулсн йовдл бас тууҗд уга. Чи тиим йовдл соңслчи? 
- Уга, - гиһәд Клавдия Кирилловна толһаһан зәәлв. - Толстойин «Война и мир»  умшлав. Дәәнә тускар талдан чигн дегтрмүд умшлав. Тиим юмн харһсн уга. 
- Хойр сар хооранд бәрҗ авгдцхасн орһдулмудын тускар кегдсн материал нанд Гончаров үзүллә. Хальмгуд дунд нег украинец Лысенко Макар, Ростовск областин күн, нег орс Яковлев Семен, энд, хальмг теегт төрсн, энд өссн күн. Тедн Киев балһсна шидрт хортна бүслврт орад, кел бәргдцхәҗ. «Цухрхмн биш!»  гисн закврар тенд дәәллдҗ бәәцхәсн мана кесг дивизьмүд даву күчтә хортна бүслврт бәргдцхәҗ. Ик аһута бүслврт бәәцхәсн олн миңһн манахс дундас зәрм багмуд арһлад, бүслврт хаһрха олад, кесгән үкүләд, мөлтрҗ һарцхаҗ. Олн өдрин туршарт йовлдад, кеер хонлдад, кецү түрү үзәд, теҗәл угаһар харһнлдад, аш сүүлднь хальмг теегин өмн захд күрцхәҗ. Хортна цергүд эднә ардас нааран орҗ ирцхәҗ. Орһдулмуд цааран цухрад, Көк теңгсин көвәһәр йовлдад, Дагестана һазрин захд күрәд, тенд хорһдҗ бәәцхәҗ. Хальмг теегин аһуһас немшнр көөгдхлә, тедн хәрү нааран һарад, Улан Хольск - Яшкульск улусмудын аһуһар бултлдҗ бәәцхәҗ. Сурлһанд теднә келцхәсн үгмүднь иим: «Эврән ирәд, НКВД-д кел бәргдхин тускар хоорндан хүүвлҗ бәәләвидн, юңгад гихлә бидн кү алсн угавидн. Әмтнд му һарһсн угавидн. Тиим болв чигн әәһәд бәәләвидн. Хортнд кел бәргдцхәсн салдсмудыг цааҗлхмн гиҗ мана цергт зарлгдла. Тегәд, бидн үклин нег тамас мөлтрҗ һарчкад, талдан бас үклин тамд тусхасн сүрдәд, хойр тамин хоорнд дәәвлҗ бәәләвидн …»  
- Не, тедниг яһцхав? - гиһәд адһсн бәәдлтәһәр Клавдия Кирилловна соньмсв. 
Әәдрхн тал, цергә трибуналын зарһд илгәгдцхәв. Тер болҗана. Тиим цааҗллһн бәәдгин уршгар мана кедү салдс тиигҗ зүстлһнәс бултҗ үкҗәдг болхо?! Мана кедү салдс хортна һазрт хорһдҗ үкҗәдг болхо?! Кемрҗән иим цааҗллһн манахнд эс бәәсн болхла, манахна ямр олн салдс хортна бәрәнәс мөлтрҗ һарчкад, эврә цергтән ямр ик немр чидл болҗ йовх бәәсн болхо?! 
Обкомин дааврта сегләтрин медлд оньдин бәәдг олн зүсн төрмүдәр эндр өрүн күртл толһань дүүрң болҗ бәәсн Михаил Михайлович ода тас талдан, күләвр угаһар, бийиннь седклиг генткн хутхулсн йовдлын уршгар толһаднь дүүрсн тоолврмудасн зәрминь гергндән келәд, бийнь бийән яһҗ бәрхән медл уга өвклзәд бәәлә. 
- Мини урок эклх цаг болҗ йовна, - гиһәд, Клавдия Кирилловна һарад, школ талан адһв. 
4 
Кокшунов Йисн хәрҗ йовна. Киитн җиңтә хар салькн халхинь хәәрәд, кииһинь давхцулхар седсн болна. Толһа дотрнь түмн тоолвр шууглдна, болв тодрха болҗ теднәс негнь чигн йилһрҗ медгдхш. «Яһна гидгнь энви?!»  гисн һашута сурвр зүркн дотрнь чишксн болна. Зуг хәрүд соңсгдхш, цәәлһвр олдхш! 
Күчр, трагическ йовдл теңгрәс унсн мет учрсна туск зәңгиг ямр үгәр, ямр бәәдләр эклҗ гергндән - Прасковья Бадмаевнад соңсххан Йисн Эренценович эртәснь ухалҗ авлһн угаһар гертән орв. Әмтин бичкн күүкнь Клара, наадһаһан элкндән шахад теврсн, терүгән саатулгч дууһан дуулсн, орндгин өмнд маралҗн деер хойр көлән җиисн сууна. «Делкә эргмд догдлҗана, мини күүкн дуулҗана. Хальмг республик хамхлгдсна тускар хөөннь тууҗас медхч, күүкм … «- гиҗ санад, уйңһрсн бәәдлән әрәхн гиҗ тесҗ далдлад, күүкән өргҗ теврәд, үмсхәр седәд хәләҗ зогсҗаһад, Йисн Эренценович кухнь тал, тенд ааһ-сав хәргүлҗ бәәсн гергнүрн одв. 
- Праша, йир күчр юмн болҗ одв, - гичкәд, цааранднь күцц келлго, келнь оралдсн бәәдлтәһәр хаҗудан үзгдсн табуреткд эн суув. 
- Юн болҗ одв гинәчи? - гиһәд, чишксн дууһар сурад, чиигтә хойр һаран деләд, залуһиннь өмн тер чичрңнҗ зогсв. 
- Мадниг йовулҗана!.. - гиҗ келсн Йисн Эренценовичин чирә тас оңдарсн, акад болҗ гергнднь үзгдв. 
- Чи»  враг народа «болсн болвзгочи?! - гиһәд, хәәкрҗ, уульҗ чичрҗ бәәх Прасковья Бадмаевна нүдндән үзгдсн алюминь кастрюль хаҗуһасн шүүрч авад, залуһан толһадҗ йовна 
- Яһҗахмбчи, көөркм Праша! - болад, уурлҗах биш, хармнҗах, санаһар зовҗах дууһар келәд, Йисн Эренценович өндс босв. Гергнәннь һартас кастрюль мөлтлҗ шивчкәд, бийинь теврәд, табуреткд суулһад: - Соңсич, хәәмнь, медхнчи! - гиһәд, кесг давтад, эвләд, аштнь невчк тогтнулв. Бичкн күүкдтә гергнь гертәсн заагрҗ, хаҗуһин олн улсла аштаһар эс харһдгинь, эс шальшдгинь, тиим болсндан эннь «базрин баавһанрин»  һарһдг зәңгсиг хамгин сүүлд соңсдгинь Йисн Эренценович меднә. 
- Ямаран учрар, кен-кениг йовулҗахмби? - гиһәд, Прасковья Бадмаевна экрцсн дууһар одак сурвран давтв. 
Эндр обкомд юн болсиг цугтнь Кокшунов, бийән залу кевәр батлҗ, әрәхн гиҗ бәрәд, гергндән тодрхаһар келҗ өгв. «Энчн зүүдн … мини зүүдн болвзго? Кемрҗән зүүдн болхни …»  гисн тоолвр Прасковья Бадмаевнан толһад торс орчкад, геедрҗ одв. Күчр йовдл лавта болад бәәв. 
- Дәрк туслг! Яһсн әәмшгтә йовдл учрсмби?! - болад, Прасковья Бадмаевна өсрҗ босад, квартир дотраһар түргн ишкдләр йовад хәләв. 
Хальмг теегин аһуд немш цергүд сүркә бәәдлтәһәр орҗ мөлклдҗ йовсн цагт республикин һардгч учрежденьс болн көдләчнр эвакуацд һарад, Әәдрхнд одҗ зогсцхала. Җил хооранд эдн тендәс хәрү Элстдән ирцхәлә. Хамхрсн балһсан, ора уга, терзмүднь, үүдднь оңһалдсн, өлг-эднь тарагдсн квартирән үзсн Прасковья Бадмаевна наадк олн үр күүкд улсла әдләр бирклүләд уульла. Зүгәр удан боллго һундлан эн мартла. Эндән мөңк бәәршх гисн ицгтән эн духуцад, квартир дотркинь ахулад, цуг 
чидлән һарһҗ терүгән ясла. Бән-бәәтлән, чидл-арһарн гертән өлг-эд шинәс хоршулла, өрк-бүлин бәәцин туст, күүкдән эрүл-менд бәәлһхин густ, һууҗмулмудан бооҗулҗах һалун кевтә килмҗән эн өгчәлә. 
Хот, теҗәл ода тату болв чигн, өрк-бүлин хувцн-хунр ода деерән хатяр болв чигн маңһдурк иргчдән эн бат ицгтә бәәлә. Мана Улан Цергин диилврәр ик дән төгсх цаг өөрдҗ йовна гисн ицг мана орна цуг әмтнә мет, цуг экнрин мет нәәллһн Прасковья Бадмаевнан чигн седклд батрсн мөн. 
Ода генткн үзгдсн күчр, харалта болн әвд йовдл Прасковья Бадмаевнан седклиг төөрүләд, ухалҗасн тоотынь тараһад хайчкв. «Эн һазрасн яһҗ хаһцхмби? Хамаран йовҗ, альд күрхмби?»  гисн тоолвр энүнә зүркинь шарклулад, һашун нульмсинь зальгулад бәәв. 
Гер дотрк өлг-эднь ик үнтә биш, олн биш болв чигн, эдниг цугтнь авч, дааҗ чирҗ йовҗ болшго болҗ сангдна, алькинь авхнь, юуһинь үлдәхнь медгдҗ өгл уга санаһинь зоваһад бәәнә. Гер дотрк юн болв чигн, харһа табуретк, хаһрха һосд чигн цугтан эзндән кергтә болҗ хәләгднә. 
Совнаркомин ахлач болҗ эндр өрүн күртл бәәсн Гаряев Налҗ, дундынәс өөдән нурһта, невчк һудысн йовдлта, хатмл урһцта, утулң чирәтә, медәрсн наста болв чигн, түргн ишкдлтә күн, герән темцв. Йиринә көдлмшәсн ирдг бәәдлтәһән гертән эн орҗ ирәд, пальтоһан тәәлв. Энүнә дотр бийнь ямаран күчр зөвүрәр дүүрң болсинь аңхун авцта эмгнь Боова оньһҗах темдг үзүлҗәхш. Залуһиннь күцәгч государственн болн олна төрмүдт йирин орлцдго авъяста, баһ сурһульта эмгндән Налҗ Лиҗиевич эврәннь үүлдврт юн болҗахин тускар, көдлмштән үзгдцхәдг сән чигн, му чигн йовдлмудын тускар юм келдмн биш. 
Болв эндр юн болсиг эмгндән келлго эн бәәҗ чадшго. Эркҗән угаһар эн келхәр седҗәнә. Зүгәр эн адһҗ бәәхш. Бахлурнь бәргдсн болад, арнҗлад бәәнә. Эмгнәннь эркн килмҗинь эн меддмн: көвүнь Андра, күүкнь Клава даңгинд экиннь седкл эзлцхәнә. Дән эклснәс авн Андра насарн фронтд агсгдла. Комсомолын дуудврар Клава эврә сән дурар бас цергт мордла. Тер хойрнь экиннь сананас алдрхш, терүнә седклин үзврин аһуд даңгин әмд үлдҗ, теднь йовцхана. 
Цаңһад, амнь хагссн Налҗ Лиҗиевич өрүнә үлдсн киитн цәәһәс ууҗана. 
- Иим серүнлә, дәрк минь, яһҗ ундасад, киитн цә ууҗахмчи? - гиһәд, Боова алң болҗана. 
- Боова, хәәмнь, Боова! Хальмг әмтн каарч йовна!.. - гиҗ Налҗ Лиҗиевич соңсхвран эклв. 
- Дәрк минь, юн? - гиһәд, Боова нүдән икдүлҗ хәләһәд соңсҗана. 
Налҗ Лиҗиевич диван деер сууһад, хойр һарин альхан өвдгтән тулҗ һудыһәд, эндр обкомд юн болсна тускар адмһ угаһар келҗ егв, - Эн 
төрәр Бериян элч ирсн бәәнә, - гив. 
Башта сурһуль уга Боова, баһ настаһасн авн олн җилин туршарт түрү-зүдү үзсн, Көк теңгсин заһсна салгт хамгин күнд хар көдлмш кеҗ йовсн, хату-мөтүд тахшсн күүкд күн билә. Налҗ Лиҗиевичин санҗаснла әдләр эн дегд икәр сүрдсн темдг үзүлҗәхш - 
- Дәәнд одцхасн мана үрд яахмби? Теднә тускар тер ирсн бирмин элч юм келвү? - гиҗ Боова сурв. 
- Бирмин элч биш, Бериян элч, Бериян илгәсн күн, - гиһәд, Налҗ Лиҗиевич батар цәәлһҗәх бәәдлтәһәр келв. Эн, бәәдлнь, Боовад таасгдсн уга, тегәд тер келҗәнә: 
- Не, әрлһич терүгән. Бериян күн чигн болтхала, бирмнә чигн болтхала, нанд йилһвр уга терчнь. 
- Хальмг әмтн цуһар талын һазрт йовулгдхла, фронтд йовцхах хальмгуд чигн цергәс буулһгдцхах гиҗ сангдна, - гиҗ Налҗ Лиҗиевич келв. 
- О, хәәрхн, нам тиигх болтхала! - гиһәд Боова зальврв. 
- Хальмг улс каарчана! - гиһәд, эн йовдлын харалта үндсинь эмгндән толһаднь орулҗ медүлх санатаһар Налҗ Лиҗиевич бас нег давтв. Эн босад: - Бедрх кергтә, - гив. 
- Күчәр цугтнь йовулҗахла, арһ угалма! Арһ угад - зарһ угалма! Тәвсн хөвәс давдг арһ бәәдви?! Хама йовдг болв чигн хот-теҗәл, хар өдмг эн хойр һарм олх! - гиһәд Боова хойр һаран өргв, - Зуг тер хойр көөрксм дәәнәс менд ирцхәх болтхала. Хәәрхн! Хол һазрт нүүлһн гисн манахнд дасмҗ болсн юмн. Лаганас Элстүр нүүләвидн. Элстәс Әәдрхнүр нүүләвидн. Әәдрхнәс хәрү Элстүр нүүләвидн … 
Налҗ Лиҗиевич эмгнәннь келсиг гер дотраһар йовн бәәҗ, эврәһәрн ухалҗана: «Эндр болҗах йовдлын һашута үндснд Боован ухан күрчәхмн уга. Политическ медрл тату болхла, зәрм улст, зәрм күчр үзгдсн цагт зовлң даахднь нөкцл болдг болвзго … «Тиигҗ санад, Налҗ Лиҗиевич невчк һундрхсн деерән эмгндән санань зовҗана. 
Боован ода келсн, урднь болсн нүүврмүдин тускар эн ухалҗана: цөн җил хооранд Лаганас Элстүр нүүҗ ирснә учрнь - Хальмг АССР-н Совнаркомин ахлачд Налҗ Лиҗиевич Гаряев өөдлүллһнә зокалар шиидгдсн йовдл. Элстәс Әәдрхнүр нүүлһн биш - эвакуац билә. Немш цергүд хальмг теегин аһуд орҗ ирҗ йовсн учрар 1942 җилин зунар кегдсн эвакуац билә. Хальмг теегин аһу хортнас цеврлгдхлә, җил хооранд хәрү Элстүр нүүҗ ирлһн билә. Болв ода болҗах йовдл-теднәс тас талдан йовдл, күчр һашута болн зовлңта йовдл болҗана. Хальмг келн-улст Ленин өгсн автономиг цуцлҗах йовдл, ташр деернь һутмҗта нер зүүлһҗ бәәх йовдл болҗана.»  Эн йовдлын үндсинь Боова медҗ бәәхмн уга «, - гиҗ эн һундрхв. 
Учрсн һашута йовдлын тускар толһань чингдсн Налҗ Лиҗиевичин сананд хамгин түрүнд орснь - Совнаркомин ахлачин сейфәс өрүнә эн һарһҗ авад, портфельдән дүрсн булһар көрстә нимгн папк. Энүг ода портфеләсн һарһҗ авад,»  тер лавта мөн «гиҗ лавлҗ иткхәр эн секв: «Ахнр-дүүнр хальмгуд»  гиҗ нерәдгдсн документ лавта мөн. Машинкд эврә цагтан барлгдсна хөөн 
В. И. Ленин эврән умшад, эврәннь һарар эндүһинь чикләд, һаран тәвсн тууҗлгч Дуудврин оригинал мел кевәрн өмнән бәәхинь үзҗ, эн иткв. «Эн цаасн - хальмг улсин сәкүсн … Хальмг автономь буйсагдсн болв чигн, хальмг әмтн тардг болв чигн:»  Ахнр-дүүнр хальмгуд «гиһәд, эн мөңк документ эврәннь үгән келәдл, бәәһәдл бәәх мөн» - гиҗ ухалад, нег ик конверт дотр, батлҗ хадһлхин төләд гиһәд, эвкәр угаһар терүг тәвәд, деернь иигҗ тер бичв: «Ачнртан. Мини насн төгсхлә, эн документиг сәкүсн мет саглҗ, цеврәр хадһлцхатн. Дарук үйнртән герәслҗ, энүг өгцхәтн»  
Алтн уулас үнтә зөөртә эн конверт булһар папк дотр хәрү тәвгдв, Совнаркомин ахлачин һарт олн җилд теегдҗ йовсн элвг зәәтә шар булһар портфелин нег секцд тер дүргдв. Ленинә келсн зальта үгмүд - «Ахнр-дүүнр хальмгуд, тадна урдк тууҗтн тасрлт угаһар холвлата зовлң билә …»  гисн үгмүд Налҗ Гаряевин чикнд доңһдсн болад, зүркинь чичрүлнә, тер үгмүд келҗәх Ленинә дун унтрлт уга дүүрән мет цуг үзг тал, ташр тенгр тал өөдлҗ күңкнәд, өргн теегин кемҗән уга көдәг дүүргсн болад бәәв … 
Налҗ Лиҗиевич юунас авн эклҗ, ут хаалһд бедрхән ухалхар седнә, болв ухань салврна, толһань эргсн болад бәәнә … 
6 
Сангаев Эрнҗәнә гергн Екатерина Михайловна Никитина - Элст балһсна прокуратурин цергләч билә. Балһснд бәәдг кесг учреҗденьсин болн организацсин көдләчнрлә әдләр Екатерина Михайловна бас көдлмшән нурһдулҗ гертән кеҗ бәәлә, юңгад гихлә фашистск оккупантнр эндәс көөгдҗ әрлҗәхдән учрежденьсин гермүдиг цугинь гилтә тиирүлҗ хамхлцхала, эс гиҗ шатацхала. 
Екатерина Михайловна кесг папкста көдлмштән шүлтхәр стулдан батар суухар седнә, зүгәр болҗ өгчәхш. Эн босад, саначрхад, саналдад бәәнә. Көдлмштән одсн залуһан «ямаран зәңгтә ирнә»  гиҗ санад, күләҗ бәәнә. 
Саначрхдг учр энүнд бәәсмн. Балһсна уульнцсар шидрәһә гүүҗ тархагдсн һә зәңгиг - «хальмгудыг административн күчәр Сивр тал йовулн гиҗәдиҗ»  гисн зәңгиг эн эклцәснь авн соңсҗ бәәлә. Болв соңссан эн хаҗуһин улст келҗәсн уга. Залунь эн зәңг соңссн бәәдл һарһҗасн уга, тегәд терүнд эн зәңгиг Екатерина Михайловна нег дәкҗ сагар соңсхснд Эрнҗән Агильҗанович дегд икәр өврсн бәәдл һарһсн уга, келхәс: «Тиим юмн болхий» - гиһәд, тер мусхлзад, алмацсн бәәдл һарһла. «Хәрнь, би чигн тиигҗ саннав» - гиһәд Екатерина Михайловна ахрар саналдад, невчк башрдсн бәәдл зүүлә, «хальмг күүнә седклд өөллһн учрвзго»  гиҗ эн саглла. 
Ода эн һә зәңг Екатерина Михайловнан ухалвриг кевтнь эзлҗәнә. Болм дүңгә дамшлтта юрист, политическ медрлтә, чик цаһан седклтә партийн күн, тер зерлг зәңгин тускар юридическ халхарнь чигн, политическ халхарнь чигн ухалҗ бәәнә. Альк чигн халхарнь ухалв чигн, бүкл келн-әмтиг кевтнь цааҗлсна туск юмн тууҗд медгдхш. Советск Конституцд тиим закан йирин уга. Эннь энүнд медгднә. Советск государствд тиим юмн мел зүүцән уга болад, өөгдәд һарад бәәнә. Фронтас зулҗ орһцхасн салдсмуд кедү бәәдг болв чигн, теднә орчд цуг әмтн цааҗлгдхмн гисн закан уга! 
Энүнә тиим ашлвринь талдан нег йовдл эвдн гисн болад бәәнә: цергә ацана олн машид балһсна уульнцсар цааран-нааран гүүлдәд бәәцхәнә. Тедн брезент бүтәлһстә, дотрнь юн бәәхнь медгдхш. Салдсмуд үзгдцхәнә. 
Иигәд, уха гүүлгәд, Екатерина Михайловна сууҗ босад, гер дотран ю-бис кесн болад, саначрхад бәәнә. Эргмднь дөрвн бичкдүднь - долан наста Стасик, тавн наста Лина, һунта Ия, җил үлүкн наста Вика эврәннь сансарн, дурндан көөлдәд, шууглдад бәәцхәнә. Эднә шууган Екатерина Михайловнад зәрмдән эс соңсгдсн болад одна, зәрмдән дәкнәс гер дүүргәд, терүнд соңсгдад, ухалвринь цөн мисхлд таслад, оньглулад оркна … 
Идеологическ халхар обкомин сегләтр болҗ бәәсн Сангаев Эрнҗән эн агчмла обкомин ут коридорар согту бәәдлтә йовҗ йовла. Сейфдән хоршагдсн кесг документстә цаасдыг обкомин общий әңгин толһачд диглҗ өгхәр кабинет талан йовҗ йовна. Һуч әрә һарсн идр наста эн, көлиннь ишкдл ээдрәд одсиг оньһад, «бийән батлҗ һартан авх кергтәлә»  гиҗ санв. 
Обкомин көдләчнр болҗ эндр күртл бәәцхәсн орсмуд ода деерән ю кехән, ямр үүлдвр күцәхән медлһн угаһар амндан ус балһсн мет үг угаһар кабинетмүдән темцлдв. Сангаев чигн тагчгар кабинетдән орв. Сейфәсн олн цаасд һарһад, эн диглҗ тагчгрв. Болв энүнә толһань шуугаһар дүүрәд бәәнә: кесг зүсн тоолврмуд, даралдцхасн санврмуд толһаһинь теләд, седклинь үүмүләд бәәцхәнә … 
Хальмг әмтнә цергә идр наста залус цугтан, ташр деернь эврә сән дурар цергт мордцхасн олн көвүд болн күүкд, фронтд хортнла дәәллдлһнд йовцхана. Ик өнр цергин ханьд баатрлгарн ончрсн салдсмуд дунд хальмгудын то өдр, сар ирвәс өсәд йовна гиҗ, үзүлгч йовдлмудар дүүрң лекцән кевтнь Сангаев Эрнҗән чееҗәр меднә, юңгад гихлә эн лекцән олна кесг коллективст эн умшсн мөн. 
Хальмг әмтнә баатрлг үрдин хамгин өмн нүүртнь Октябрьск революцин диилвр харсачнр Ока Городовиков, Василь Хомутников ахтан дүрмүд тодрцхана, тедн дивизьмүд, полкс толһалҗ дәәллдәнә гүргүд йовцхана. 
Теднә дүүнрнь, ташр олн ачнрнь чигн Төрскән харслһна Алдр дәәнд әмән нөөлго әрүн седклтәһәр хортнла ноолдҗ йовцхана, эдн дундас ончрсн манахс олн бәәнә. Комсомолец Деликов Эрднь өврмҗтә зөрмгәрн, өргмҗтә баатрлгарн эврә нерән дуудулв … 
Деликов Эрднин үзүлсн ончта темдгтә баатрлг йовдлын тускар орс шүлгч болн офицер Липкин Семенә үүдәсн «Подвиг» гиҗ нерәдгдсн магтал дун кесг газетмүдт барлгдсиг Сангаев Эрнҗән лекцдән орулҗ бичлә, терүг салуднь чееҗәр умшдг билә. Ода тер дууна үгмүд Эрнҗәнә сананд заядар эврән орҗ җиңнҗ бәәцхәнә: 
… Он отомстил. За кровь, за отчий дом. 
Поведай же, Великий Дон, о том, 
Как Деликов добился гордой славы, 
Как он громил врага у переправы. 
Он, в чакане таясь, в земле сырой, 
Сжигал бронемашины с немчурой. 
Вдруг бомба загудела в исступленьи. 
И, кровью истекая, крикнул он: 
- Умрем, но защитим родимый Дон! 
- Калмык не знает слова: отступленье!
Да, предков кровь тут заиграла в нем. 
Курок спустив, карающим огнем 
Мгновенно смерть нанес головорезам. 
То было вечной жизни торжество. 
… … … … … … … … … … … … … … … … … … … 
Бойцы боролись с вражеским железом. 
Наступят вновь сияющие дни, 
Но ясным светом не затмят они 
Тот грозный день, твой подвиг незабвенный. 
Ты стал героям древности сродни, 
Недаром имя ты носил: Эрдни. 
Что значит по-калмыцки: драгоценный … 
Ар Кавказ, Новороссийск балһс харслһнд орлцсн, цаарандан Днепр һатлһҗ хортыг көөлһнд йовсн Николай Санджировин болн Сталинградыг харслһнд йовсн Хейчиев Бембән, Украинә һазрт сулдхгч дәәллдәнд йовсн, Днепр һатлһҗ хортыг цоклһнд йовсн Манжиев Лиҗин болн Латвин һазриг сулдхлһнд йовсн Басангов Баатрин, аһарин дәәллдәнд зөрмгәр орлцҗ йовцхасн летчикүд Менкеев Анин болн Булуктаев Очрин, Цакиров Григорин болн Дармаев Василин, хальмг теегин аһуһар йовад, фашистск оккупантнрла ноолдлһнд әрүн цусан асхцхасн зөрмг партизанмудын, теднә нег отрядт комиссар йовсн Адучиев Бадмин, отрядын командир Гермашев Ильян, баһчуд дундас партизанск үүлдврт орцхасн Косиев Владимирин, Хахлынова Тамаран, Клыков Юрийин, Василенко Мариян, Манджиева Лидан, Хулхачинов Борисин, манахна һазра талдан чигн кесг олн партизанмудын болн салдсмудын үзүлцхәсн баатрлг, зөрмг йовдлмудын туск ухалвр Сангаев Эрнҗәнә санврт орҗ ирчкәд, давад һарад бәәнә … 
Хальмг улс советск цуг келн-әмтнлә әдләр Төрскән харслһнд шунҗ орлцҗ йовхиг үзүлгч кесг аргументсин тоод немгдҗ, бас нег тодрха йовдл Сангаевин сананд орҗ ирв. Тернь эн җилә «Блокнот агитатора»  гидг бичкн кемҗәтә журналын нег номерт барлгдсн соньн материал билә: Төрскән харсгч Алдр дән эклснәс авн орденсәр ачлгдцхасн улан цергчнрин тооһарн советск келн-әмтнлә ут спискд Хальмг АССР тавдгч ормд бәәнә … 
Эн кабинетән ода тас хайҗ һархар бедрҗәсн Сангаев Эрнҗән тал обкомин бухгалтерийд көдлцхәдг хойр бер, җалвин халх тооч Манцанова Анна болн кассир Мукебенова Мария нүдндән нульмста орҗ ирцхәв. Эдн уульңнсн дууһар: 
- Мендвт, Эрнҗән Агильҗанович! - гицхәв, - сүүлин җалван автн, - гиһәд, кассир өмннь ведомость делгв. 
Эрнҗән Агильҗанович иим атхр бәәдлтә бәәсинь эдн түрүн болҗ үзҗәснь эн билә. Эдниг Сангаев селҗ хәләҗәһәд, келҗәнә: 
- Тадн, орсмуд, юңгад уульжахмбта? Бичкә уультн, - гиһәд төвкнүлхәр хөрв. 
- Таанрт, хальмгудт, онц танд бийдтн харм төрҗ бәәнәвидн. Ташр бидн эврән бийсмдн яахмби гиһәд, яахан медҗ чадлго зовҗанавидн. «Харм төрҗәхән медүләд, тадн намаг үмсхнтн» - гиһәд Сангаев эврә йиринә авцарн, нег үлү күүкд улст шог келдг авъясарн келхәр седлә, зуг шогин үг амнаснь һарч өгсн уга. 
Эн берәд бийсиннь тускар юңгад саначрхҗ бәәцхәсинь Сангаев медҗәнә: эднә залуснь - хальмгуд. Мариян залунь-Мукебенов Дорҗ, Москвад партийн курст бәәнә, Аннан залунь - Манцанов Насн, улан офицер, фронтд йовна. 
- Хальмг залуста хальмг биш гергд бийснь һанц эврәннь шиидврәр, кемрҗән седхлә, залусасн салҗ чадх зөв өгчәнәв гиҗ эн генерал зарлв. Би ода гертән одад, Екатерина Михайловна ямаран шиидвр авхинь медхәр ухалҗанав, - гив. 
- Тиим зөвшәлтә закан һарсна тускар эн ирсн «гиичнр»  маднд цәәлһҗ келцхәв. Зуг бидн хойр ямаран шиидвр авхан медҗ чадлго бәәнәвидн. Танас селвг соңсхар седләвидн, - гиҗ берәд келцхәв. 
- Йо, яһлав! Иим кергт хаҗуһин улсин ямр селвг кергтәви? Ташр, тегәд, күчәр йовулгдҗах күүнә селвг ямаран кергтәви?! Һарх күүһәр һал бичкә түлүл «гиҗ хальмг улс келдмн. Тадн, хәәмрмүд, эврән ухалад, эврән шиидтн. Энтн наадна керг бишлмә! - гиһәд Сангаев әрүн седклән келв. 
Хойр берин хо цаһан халхсарнь хаалһ татад, халун нульмсн цүврәд бәәнә. 
- Бидн неҗәһәд бичкн үртәвидн. Теднәннь тускар саначрхҗ зовҗанавидн, - гилдәд, эдн бирклүләд бәәцхәв. 
- Манахн дөрвн бичкн үртәвидн, - гиһәд Эрнҗән Агильҗанович саналдв. Эн босад, бийдән бәәсн партийн цаасдыг общий отделд өгчкәд, һарад хәрхәр бедрв. Толһа дотрнь будн- цаң болад бәәнә. Цаарандан бийдән, өрк-бүлдән юн үзгдхинь эн ухалҗ медхәр седнә, болв юмн медгдхш. Йовх ут хаалһ харңһу ө-шуһу моднур шурһх болҗ энүнд сангдна … 
7 
Сангаев Эрнҗән гертән ямр кевәр ирсән оньһҗ медсн уга. Бичкдүднь шууглдҗ бәәцхәнә. Эднә шууганд эцкиннь седкл нег мисхлд сарулдсн болад одв. Гергнь Катя кухняс һарч ирв. Эн уульҗана. Хойр нүдән кенчрәр арчад, Эрнҗәнә өмн зогсв. Оньдин серглң йовдг авцта Эрнҗәнә чирәнь урднь кезә чигн үзгдәд угаһар оңдарҗ одсинь, йир атхр болҗ одсинь, сарул өңгтә йовдг чирәнь көкрҗ одсинь Катя оньһад, уульдган татад, терүнә толһаһинь теврәд, өкәлһәд, чееҗдән шахв. 
- Хәәмнь, көөркм! - гиһәд залудан харм төргч седклән эн медүлв. - Би базрт одув. Хальмгудын туст юн болҗахинь ода лавтаһар цугтнь медчкүв, - болад, Катя бирклүләд уульв. - Сууҗ хотан эдл. Йовхар бедрх кергтә. 
- Йир күчр болҗана! Акад юмн учрҗана! Ода яахви! Кендән келхви! Арһ угад-зарһ угалма! - гиһәд Эрнҗән эврә биш дууһар арһул келв. - Зәрм хальмгудын орс гергд, үлгүрнь, Мукебенова Мария, Манцанова Анна, эн генералын зарлҗах положеня зокалас иштәһәр, шуд эврәннь нег халхин санаһар, залусасн салад үлдхәр седлдҗәх бәәдлтә, - гиҗ Эрнҗән келв. 
- Тедн яахар седҗәхнь нанд юмби? Чи намаг бас тедниг дуратха гиҗ келхәр седҗәвзәчи? - гиһәд, Катя чичрәд, эгзңнсн дууһар келәд уурлв. 
- Уга, Катя. Чамаг тедниг дуратха гихәр седҗәхшив, честное слово! Зуг тиим положень эн генерал зарлсиг келҗәнәв. 
- Тер генералын зарлсн положень нанд кергтә биш. Я наплевала на его положение! Тер положениг олзлх санатань олзлтха! Мария Мукебенова нанд келв: «Залум Москвад курст бәәнә. Тегәд, би ода залуһасн салув гисн цаас кечкәд, хәләҗәһәд, хөөннь терүнә одсн һазрт ардаснь одад, хамцх санатав»  Терүнә санҗах ухалвр тиим болҗ һарна. Би тиигҗ чадшгов. Би олн күүкдтәв, диим кавҗрта юм һарһдг арһ уга нанд. Медҗәнчи? - болад Эрнҗәнә өргнд Катя нудрман өөрдүлв. 
- Медҗәнәв, Катя, медҗәнәв, - гиһәд, Эрнҗән гергнәннь нудрминь хойр һардҗ атхад, халхдан шахад, эңкрлҗ терүг төвкнүлхәр адһв. 
Генералын зарлсн зокалыг Сангаев керсүһәр олзлхар ухалҗала: документ кеһәд, өрк-бүлән энд дәәнә чилгч күртл, эс гиҗ хальмгудын туст һарсн эн «эндүг»  чиклхин халхар Сталинә заавр һарх күртл, үлдәхин туск тоолвр ухалҗ йовла. Ода тер тоолврнь, өдн- өрүлг мет тарад нисҗ одв. 
- Хәрнь тер, тиим болҗана, - гиһәд Екатерина Михайловна цаарандан келҗәнә: - Һуч әрә һарсн идр наста чи бидн хойр чолу өргәд чигн, һазр малтад чигн, хар өдмг олад, олн үрдән теҗәһәд, теднән өскәд, әмтнәс хоцрлһн угаһар, әмтнәс дуту бишәр йовҗ чадхвидн. 
- Чадхвидн, Катя, чадхвидн. Тер тускнь тиим. Тенд бидн удан бәәхн угавидн гиҗ санҗанав. Дән чилхлә, эн йовдлыг Сталин медхләрн, мадниг хәрү нааран авч ирхин туск заавр өгх гиҗ ухалгдна. 
- Эн йовдлыг Сталин медҗәдг аль эс медҗәдгинь цәәлһдг арһ ода деерән уга. Болв эн йовдлыг юридическ халхар хәләв чигн, политическ халхар ухалв чигн мел хаҗһр гиҗ би тоолҗанав, - гиҗ Катя келв. 
- Чи эн үгән талдан улст бичкә кел, - гиһәд Катяг Эрнҗән саглулв. 
- Чи бичкә әәһич, талдан күүнд би энүгән келш угав, - гиҗ Катя келв. - Энчн, үнәртнь келхлә, келн-әмтнә эдлдг зөвин халхар бәәдг ленинск декларациг мел кевтнь эвдлһн болҗана, - гиһәд, Катя эврәһән келәд бәәв. - Эн хаҗһриг Сталин оньһад, терүг тер чиклнә гидгчнь амрхн болн өөрхн керг гиҗ санҗ болшго. Терүг чиклх күртл, маднд ямаран ик зовлң үзгдхинь яһҗ меднәч?! Энчнь хальмг улсин харалта - трагическ йовдл болҗана! Эн нартд әмд бәәхин төлә, бичкдүдән үкләс гетлгҗ өскхин төлә цуг арһарн ноолдх кергтә! - болад, Екатерина Михайловна нег мөслгч зөрмг шиидвр эврә өрк- бүлиннь халхар батлҗ авсан медүлв. 
Эдн өрк-бүл болҗ хамцснас нааран арв һар җил өңгрсн болв чигн, Эрнҗән гергнәннь йоста седклинь минь ода эн агчмд шинкн лавлҗ медҗәхән бийдән илдкв. 
Комсомолын халхар, барин халхар, партийн халхар оньдин үүлдҗ йовсн Сангаевд иим берк чинртә, өргн аһута, ташр тууҗд соңсгдад уга һашута болн һундлта йовдлын туск төрәр гергтәһән күүндх учр харһад уга билә. Ода эн сүркә болн һашута йовдл хальмг улсин хаалһд һарч ирсн цагла Екатерина Михайловнан келҗәх тоотнь, үзүлҗәх баатрлг, нег мөслгч бәәдлнь Эрнҗәнә седклднь шин секвр илдәсн болҗ ухалгдв. 
Зүгәр юуна тускар эн ухалв чигн, ашлврнь һанцхн болҗ һарна: яһдг-кегдг болв чигн, закврин шахлһнас хөөһдг арһ уга. «Тууврт йовуллһнас мөлтрдг үүдн уга»  гисн ашлвр үүднә. «Алдр эцкд күрдг арһ нанд бәәсн болхнь, би түүнд одад, алдр Ленинд Амр- Санан эврәннь цагтан одсн метәр, хальмг улсин тер цага күчр бәәдлин тускар герчлҗ медүләд, терүнәс дөң авсн метәр би бас келәд, дөң Сталинәс сурх биләв» - гиһәд ухалн бәәҗ, дәәнә цага шим тату хотан эдлв. Хот эдлх җилв бийднь уга болв чигн, иньгиннь седкл тевчәд, кесн хотынь эн эдлмш болад, цадсн бәәдл һарһв. 
Эрнҗән өндс босад, олн үг угаһар, хойр настаһас авн долан наста дөрвн бичкдүдин шууган дотр гергндән нөкд болҗана. «Ю авч йовҗ болх, авч йовдг арһ уган учрар ю хәәҗ болх»  гисн тачалта кергәр эдн үүлдҗәнә. Екатерина Михайловнаг күүкн цагаснь авн дахлдҗ ирсн, баһ дүүвр наста цагинь санулгч герәсн болсн хуучн янзта хар цө утюг, нүүрсәр халулгддг ик хацта утюг эзнәннь нүднд дару- дарунь үзгдәд бәәнә, хайхд эн харм болна, авч йовхар седхлә, ацанд эн нөкцл немр болна. Эзнь энүг кенчрәр орачкад, ик мишгт негт дүрнә, негт хәрү һарһҗ оркна. Тиигә-иигә бәәтл, терүнд харм төргч седкл диилв: ик хар цө утюг зузан мишгин йоралд орман олҗ кевтв. 
8 
Хойрдгч школд цергә хувцта һурвн күн - нег офицер болн ээмдән автоматста хойр салдс орҗ ирцхәв. Эдн коридормудар уралан йовцхав. Сурһульчнрин шуугаһар гер дүүрң. Актов залд елк босхгдҗана. Зәрм классмудт шин җилд нерәдгч концерт белдгдҗәнә. Дед Мороз шинҗлгдҗәнә. Җиңнсн дуута бичкдүдин оларн дууллһн соңсгдна, гитарин, домбрин ә күңкннә. 
Буута-селмтә салдсмуд үзцхәсн бичкдүд тагчград, нүдән ор-малһцхана, нег-негән хәләлдцхәнә. Эдниг үзәд угань эврәннь классмудтан урдк кевәрн шууглдад бәәцхәнә. 
- Директортн бәәнү? - гиҗ лейтенант сурв. 
- Бәәнә, - гиҗ кесг бичкдүд нег дууһар келцхәв. 
- Мадниг директор талан негнтн күргтхә, - гиҗ лейтенант келв. 
- Би күргсв, - болад, ахлгч классмудын сурһульчнрас негнь тедниг дахулад, директорин кабинетин үүднд орулчкад, хәрү гүүҗ одв. 
Школын директор Юлия Геннадьевна Мигурская - Белорусск республикәс эвакуацд ирсн педагог билә. Эвтәкн, оврта эн күүкд күн дундын наста, завивк уга болв чигн, арвһр уста, утулң цаһан чирәтә, цегән хәләцтә нүдтә, җөөлн, һольшг авцта билә. НКВД-н цергә хувцта улс үзчкәд, эн невчк башрдсц бәәдл һарһв. Невчкн зуур энүнә дотр бийнь дөрү-һуру болсн болад, цогц-махмуднь ирвәтрсн болад одв. Тиигх учр энүнд бәәсмн: һучн доладгч җил эднә бәәдлтә цергә улс генткн гертнь орҗ ирәд, залуһинь тууһад авч одцхасмн. Ямр чигн зәңг терүнәснь ода күртл соңсгдад уга. 
Директорин цасн мет цаһан чирә толвтрҗ улаһад, оңдарҗ одв. «Эн улс теднлә әдл дегд караг, өздң авцта биш, ташр насарн әрә хөр һарсн баахн дүрстә»  гисн тоолвр энүнә толһад зервк орчкад, хәрү геедрҗ одв. 
- Мендвт, үр директор, - гичкәд, офицер нааран ирсн кергән цәәлһҗәнә. - Генералын закврар ирвидн. Хальмгудын туст юн болҗ йовхинь меддг болховта? - гиҗәнә. 
- Уга, би юм медәд угав, - гиһәд, Юлия Геннадьевна меддг болв чигн, зөрц нуув. 
Офицер эв уга, бидү келәр кергән цәәлһҗ бәәнә. Цергә дигтә-тагта мундир дотр модьрун авцта, интеллигентн биш күн бәәх болҗ директорт ухалгдв. Офицерин цәәлһврин утхнь йир җигшүртә болҗ, ташр сурһульчнрт нам келҗ болш уга дүңгә, сурһмҗд харш үндстә болҗ директорт ухалгдв. Тегәд, офицериг күцц келүлл уга: 
- Не, медгдв, - гиһәд үгинь эн таслв. 
- Медгдсн болхла, танас мини сурхар седҗәхм эн: хальмг келн сурһульчнриг цугтнь занятяс сулдхад хәрүлчктн. Тедн өрк-бүлтәһән хамдан йовцхах зөвтә. 
- Медгдв, медгдв. Тедниг сулдхад, гер талнь хәрүлнәвидн. Зуг «хальмгуд болдгарн хәрцхәтн «- гиҗ школ дотр, олн бичкдүдин нүүрт зарлна гисн педагог улсин амнас һарч өгшго күчр үгмүд болҗ нанд ухалгдҗана, - гиҗ Юлия Геннадьевна келнь ээдрсн бәәдлтәһәр, чинәнь алдрсн бәәдлтәһәр арһулхар цәәлһв. 
- Мана школд олн келн бичкдүд бәәцхәнә, үлгүрнь: орс, украин, белорус, карачай, чечен, лезгин, авар, хасг болн талдан чигн келн-улсин үрдүд бәәцхәнә. Бидн тедниг кенинь болв чигн келн-улсиннь нерәр дууддг угавидн. Тиигҗ дуудлһн нам соңсхд чигн эвго болҗ медгднә. Хальмг сурһульчнриг гер-герүрнь йовулхд эвтә үг, эв-арһ олхвидн, - гиҗ келәд,»  үгцән төгсв «гисн бәәдл һарһв.»  Гиичнр «йовҗ одцхав. 
Эн школын багшнр дунд һурвн хальмг билә. Тедн эндр көдлмштән ирцхәсн уга. Учринь директор түдвр угаһар аңхрла. 
Юлия Геннадьевна цөн агчмд кабинет дотран тагчгар уха гүүлгәд, саналдҗ бәәһәд, завуч Клавдия Кирилловнаг бийүрн дуудулҗ авад,»  теңгр деерәс генткн унҗ ирсн «эн кергин тускар селвлцҗ, хоорндан хоюрн күүндцхәв. 
Түлән чилҗ одсн учрар школд йир киитн болҗана. Эн йовдлар учр кеһәд, эн тускар цәәлһвр келәд, сурһульчнриг цугтнь шин җилин каникулыг йиринә болзгаснь невчк эртәр эклхмн гисн шиидвр школын педсовет батлҗ авсн бәәнә гисн зар сурһульчнрт зарлх болҗ зөвшәрцхәв. 
Тиим шиидвр зарлхар директор болн завуч актов залд классмудын старостнриг хурав. Эн кемд актов залд комсомольск хург нег кергәр болҗасн бәәҗ. Юлия Геннадьевна сценән нег өнцгт эдниг чиңнәд зогсв. 
Трибун деер школын комсомольск организацин сегләтр йисдгч классин сурһульч Зина Зверева һарч зогсв. Савһр шарһ үстә, көвкр булкин өңгтә хо шархл чирәтә, уургтсн халхста эн күүкн боодл савңгин цааснд бәәдг өкәрлг зургин өңгтә болҗ директорт ухалгдв. 
Цаһан мөңгнә җиңнлһн мет дууһарн Зина келҗәнә: 
- Мана школ төгсәҗ һарцхасн мана ахлгч үүрмүдин негнь болгч Басан Надбитов ода фронтд фашистнрлә дәәллдәнд йовна. Тер ода арвн йистә, тиим болв чигн, лейтенантын цолта командир болҗ өсҗ төлҗсинь бидн газетәс медвидн. Газетд терүнә дәәч зөрмг кергин тускар барлгдсн статьяд иигҗ келгдсн бәәнә, - гиһәд Зина умшв: «В морозную февральскую пору на участке группы бронебойщиков находился в качестве представителя командования полка ответсекретарь комсомола полка лейтенант Надбитов. Эта группа бронебойщиков оседлала важную железную дорогу, соединяющую два города. Наши устроили оборону фронтом в сторону крупного города, откуда готовились удирать немецкие войска под ударами наших частей. Эта дорога являлась одним из главных путей отступления соединений немецких войск. 
- Вражеские танки! За ними автоматчики! - предупредили своих ребят наши командиры подразделений. 
Противотанковые ружья и другие средства приготовились к достойной встрече противника. Наступили напряженные минуты. Немецкие танки двумя группами одна за другой по 6-7 машин в каждой ползли черными чудовищами по снежному полю. Двигались медленно, с опаской, неуверенно. Они, приблизясь на 500- 600 метров до нашей передней линии обороны, открыли ураганный огонь и убыстрили движение, желая с ходу сметать наших с пути и пробить проход для своих удирающих основных войск. 
Пули и снаряды сыпались в наше расположение. Но бронебойщики наши не дрогнули. Они своевременно открыли дружный, прицельный огонь. Началась горячая и упорная схватка. 
Наши увидели свой первый успех - задымила и загорелась одна машина противника. Остальные замедлили ход, не ослабляя огонь. Вскоре показались языки пламени на втором танке. А вот загорелся к третий танк. 
Враг дрогнул. Оставшиеся танки повернули обратно, оставив на поле боя три танка и десятки убитых автоматчиков. 
Наши бронебойщики подняли крик: «Ура!»  Они продолжали свой огонь по удирающим немецким танкам. Тут же бронебойщики узнали, что их командир и его заместитель ранены и вышли из строя. С донесением об этом послан связной на командный пункт полка. 
В этот момент снова показались вражеские танки. Их было девять в сопровождении автоматчиков. Приближалась новая схватка с танками противника. 
А связной еще не вернулся. 
- Слушай мою команду! - прозвучал голос ответ секретаря комсомола девятнадцатилетнего лейтенанта Басана Надбитова. Он, артиллерист по воинской специальности и воевавший по этой части, знал, как управлять огнем бронебойщиков. Заняв место командира группы противотанковых средств четко давал приказания. 
Началась горячая схватка. Противник действовал злее прежнего, усиливая огонь до предела своей возможности. Но наши бойцы под управлением нового, но знакомого начальник держались стойко, уверенно, ведя прицельный огонь со всех видов оружия. 
- Есть один! - услышал Надбитов голоса своих бойцов. После оставшиеся чудовища повернули обратно, а один таңк, отходя задом, застрял во рву. 
Танковая атака противника отбита вновь. На поле сражения остались еще три машины и несколько трупов гитлеровцев. 
Вернувшийся связной долоҗил, что командный пункт полка переведен в другое место, потому и прервана связь с группой бронебойщиков. 
Ночью, когда стало сравнительно тихо на этом участке, когда явился новый командир бронебойщиков, лейтенант Надбитов отправился в штаб полка. Его вызвал к себе в блиндаҗ командир полка майор Макаров, который был весьма доволен поступком Надбитова, проявленным в критический момент боевой обстановки. 
- Награду имеете? - спросил он Надбитова. 
- Медаль «За отвагу»  
- Прекрасно. Прибавится у вас орден Красной Звезды. Представляю вас к награде … 
- Служу великой Родине! - сказал лейтенант Надбитов, встав смирно «
Тиигҗ умшчкад, Зина толһаһан өргәд, эврәннь үгән келҗәнә: 
- Мана школ төгсәҗ һарсн мана ах үр Басан Надбитов тиим зөрмг йовдл хортнла ноолдлһнд үзүлҗ йовна. Мана халун йөрәлин бичг терүнд илгәхмн гисн селвг бәәнә. Тадн зөвшәрҗәнтә? - гиҗ Зина сурв. 
- Илгәцхәй! Фашистнриг зөрмгәр цокҗ йовтха гиҗ, терүг йөрәцхәй! - гиҗ хург нег дууһар батлв. Эн хург төгсхиг күләҗ, сценә өнцгт зогсҗасн директор трибунд ирәд: 
- Зар соңстн. Нанд зар бәәнә, - гив. 
Цуһар тагчгрцхав. 
Директор зарлҗана: 
- Школын гер дуладхдг түлән чилҗ одв. Энүг таанр эврән меднәт, үзҗәнәт. Эн учрар шин җилин каникул йиринә болзгасн невчк эртәр - маңһдурас авн эклгдҗ бәәнә. 
Эклц классмудын сурһульчнр бичкдүдин авцарн байрлгч бәәдл һарһцхав. Ахлгч классмудын сурһульчнр хоорндан этүдәр хәләлдәд, тагчг бәәцхәнә. 
- Медгдвү? - гиҗ директор худл келсндән башрдад, арһул сурв. 
- Медгдв … Зуг учрнь түлән биш, - гисн үгмүд ахлгч классмудын халхас соңсгдв. 
Директор эднә келсиг эс соңссн бәәдлтәһәр трибунас бууһад, зал хәләһәд, тагчг зогсҗана. Эн хоорнд генткн күчр уйрһта, йир генәртә зург үүдв: залын нег захднь сурһульчнр шугшлдад, арһул бирклүләд уульлдҗ бәәхнь медгдв. Эн - ахлгч классихн. Дарунь басл тиим уульлдан болн шугшлдан залын талдан нег захас соңсгдв. Директор бийнь чигн меекәрҗ, харм төрсн седклтәһәр сурһульчнрин бәәдл хәләҗәнә. Зәрмнь нүдән һарарн арчлдҗ бәәцхәнә, эдн - ахлгч классмудын көвүд болн күүкд, хальмгуд, орсмуд болн талдан чигн келн-улсин үрд. 
Сурһульчнр адһм угаһар, йиринәлә әдл шууган угаһар үүд темцәд, һарлдҗ йовцхана, йовн йовҗ зәрмснь тагчгар теврлднә, салҗ һарлһнаһар һар атхлдна. Эднә зәрм үгмүд соңсгдна. 
- Әмд-менд йовад, әлд болв чигн өсцхәй. Хоорндан кезәд болв чигн залһлдата бәәцхәй. Кезә болв чигн хоорндан үзлцх болцхай. Бичг авлцҗ бәәцхәй!.. 
Коридорин нег захд онцлдад, орс Яша хальмг Һуча хойр, йисдгч классин көвүд, залусин авцтаһар күр кеҗ бәәцхәнә. 
- Чи, Һуча, санаһар бичкә зовад йов. Чи олн һазр, кесг балһсд, олн һол, олн уул үзхч. Тернь бас романтик болҗана! - гиһәд, хойр һаран өргәд, тарвҗин җиврмүд метәр делв. «Эдн цугтан бөдүн әмтнлә әдләр, базрас эклсн зәңгәр, хальмгудын туст юн болҗ йовхинь медчксн бәәҗлмә» - гиҗ Юлия Геннадьевна ухалв. Эднә бәәдлд уйдҗ бәәх седклән әрә гиҗ далдлад, кабинетүрн эн орв. Һанцарн тагчг сууһад, нүр үздгт чирәһән хәләһәд, сурһульчнрин үзүлсн бәәдл санад: «Иим генәртә зург бийд үзгдх гиҗ санҗ йовсн угав» - гиҗ ухалв. 
9. 
Улан Цергин политическ көдләч лейтенант Яковенко - ротын политрук болҗ дәәнә эклцд орлцсмн. Брестск шивә харслһна күнд бәрлдәнд йовад, нег көлән гееһәд, инвалид болсмн. Иҗлин зүн бийәр бәәцхәдг кесг госпитальд кевтәд, эмнүлҗ йовад, дөчн һурвдгч җилин намр шидр Хальмг республик тал йовулгдсмн. Элстин госпитальд эмнүлн бәәҗ, тер госпитальд политическ һардачин үүлдвр эн күцәҗәв. Көлдән протез келгүлҗ авх сурвр илгәчкәд, терүгән ирхиг эн күләҗәсмн. 
Яковенкон өрк-бүлнь дән эклхд Западн Украинд бәәсмн, тендән тернь үлдсмн. Западн Украинә һазр ода деерән хортнас сулдхгдад уга, тегәд өрк-бүлән яһсн-кегсинь эн ода чигн медҗ авад уга. Көлдән протезтә болчкад, эврә һазран темцәд, өрк-бүлән хәәх тоолвр энүнә седклинь эзлҗәв. 
Эн госпитальд бәәлһн Яковенкод, терүнлә хамдан бәәцхәсн наадк чигн салдсмудт му биш болҗ тоолгдҗала, юңгад гихлә эркн чинртә хотар, үлгүрнь, махар, үсәр, тосар тетклһнд таслвр һарчасн уга, дәкәд хаҗу-шидрт бәәдг улс госпитальд эмнүлҗ кевтцхәх салдсмудт өр өвдгч седкләрн, эврәннь хот-эдлврәрн хувалцдг бәәсмн. 
Яковенко хойр костылян хүрүләд, зәрмдән һазаран һарад, цевр аһар кииләд, ик керг уга болв чигн, базрт оддг билә. Шидрәһә акад зәңг - хальмг улсиг цугтнь күчнәс көөһәд, Сивр тал йовулн гиҗәдич гисн зәңг Яковенко бас базр деер соңссмн. 
- Тиим юмн болх гиснд иткнә гидг күчр берк эс болхий? - гиҗ өөрән госпитальд бәәцхәсн үүрмүдтән эн келҗ алмацдг билә. 
Болв эн зерлг зәңг цаарандан улм өргнәр тархагдад бәәв. Тиигдг болв чигн, Яковенко урдк кевәрн иткл уга алмацад бәәнә, юңгад гихлә эн мет йовдл тууҗин халхар энүнә медрлд уга болҗ ухалгдла. 
Тиигәд бәәҗ бәәтл, нег өрүһәр, эрт кемд балһсна уульнцсар нег зүстә болн янзта цергә ацана олн машид сөрүд-өрүд гүүлдҗәхинь Яковенко болн терүнлә хамдан бәәсн салдсмуд оньһцхала. «Одак зерлг зәңг лавта болҗ һарн гиҗәвзә» - гисн харллһн эднә тоолврт шурһҗ орв. 
Госпитальд көдләчнр болн эмчнр көдлмштән һарцхав, болв хальмгуд тоотнь үзгдхш. Тедн көдлмштән ирцхәсн уга. Көдлмштән һарцхасн көдләчнр, хоорндан нег- негән эс итксн, саглсн бәәдлтәһәр, тагчгар кергүдән күцәһәд бәәцхәнә. Зерлг зәңгин тускар Яковенкон алмацлһн унтрҗ йовна. Көдлмштән һарцхасн көдләчнрин халхас зәңг соңсгдхмн болвза гиҗ санад, коридорт тәмк татад, костыльмүдән түшҗ зогсҗасн Яковенко теднәс юмн медгдш угаһинь медәд, хорадан орв. 
Яковенко хорадан орад, цөн агчм болсна хөөн хоран үүдн секгдв. Госпитальд кир уһадг, гер цеврлдг күүкд улс дундас хальмг берәд Булһн болн Кооку орҗ ирцхәв. Эдн нүдндән нульмста, һартан неҗәһәд бүркәтә суулһта. Эдн суулһсиннь бүркәс авцхав. Болһсн махн шөлтәһән халун кевәрн бәәнә, уурнь пүргәд бәәв. 
- Эн таднд белг. Мана сүүлин тоовр. Үүрмүдтәһән эдлцхәтн, - гичкәд, хойр бер бирклүләд уульлдв. 
Яковенко табурет деерән нүүхләд, келх үг олдл уга, гүүнәр шуукрв. 
- Ой, бурхн әәлдг. Бидн соңсувидн. Күчр акад йовдл. Зуг яһнач? Арһ угалма!.. Нартд юн болв чигн үзгднә. «Цагнь ирхлә, цасн деер түүмр шатна»  гиҗ хальмг улс келдмн гиҗәлү, - болад, эн күүкд улст санаһар зовҗ, Яковенко үүмҗәнә. «Баһ медрлтә эн эңгин күүкд улсла ик утхта олн үг һарһлһн кергтә биш» - гиҗ эн санҗана. - Әрәсән элвг һазрин альднь болв чигн әмд-менд бәәҗ болх. Бийән батлцхатн. Бичкә дегд икәр гейүрцхәтн. Дән чилхлә, цагин бәәдл оңдарх гиҗ санх кергтә, - гив. 
Негнь дөрвлҗн чирәтә, наадкнь төгрг чирәтә, улавр халхста хойр бер цегән усна өңгтә нүддән арчад, невчк тогтнсн дүртәһәр Яковенкон келҗәхиг чиңнҗәһәд, терүнә үг төгсхлә: 
- Ханҗанавидн, - гилдәд һархар бедрцхәв. - Адһмтаһар ут хаалһд йовхар белдх закврта болҗаналма! Менд бәәтн. Өрк-бүлдән күрч байрлх болтн! - гилдәд берәд һархар үүднүр өөрдцхәв. 
- Ой, бурхн әәлдг, тотхтн, - болад, Яковенко саначрхад, цергә бор брезент мишгән уудлад, хойр керчм хувц уһадг савң һарһад: - Мә, Булһн, мә, Кооку, - гиһәд белглв. Белгинь берәд авад: 
- Ханҗанавидн! Менд бәәтн! - болад һарцхав. 
Лейтенант Яковенко берәдин авч ирсн хот хуваҗ идтхә гиҗ наадкстан келхәр талдан нег хора тал орв. Хальмгудын туст болҗах йовдлын тускар хоорндан күүндн бәәҗ, салдсмуд одак берәдин авч ирсн хот эдлцхәв. 
Тиигҗ бәәтл, меҗән харулч цергчнрин хувцта старшина болн сержант орҗ ирцхәв. Старшина честь өгәд, Яковенко тал хәләһәд: 
- Үр лейтенант, үг сурх зөвшәл сурҗанав, - гив. 
- Суртн, - гиһәд, толһа нүцкн Яковенко гекв. 
- Үүнд толһачнь кемб? - гиҗ старшина сурв. 
- Бив, политрукв, - гичкәд, Яковенко тедниг дахулад, эврәннь кабинет гиҗ нерәдгч бичкн хора тал һарв. Эдн хорад орхла, сержантнь коридорт үлдв. 
- Би хальмгудыг йовуллһна цергин командлгчин элчньв, - гиҗ келәд, старшина бийләһән таньлдулв. 
- Медгдҗәнә, суутн, - гиһәд, терүг суулһчкад, Яковенко терүнә цаарандан келх үгинь соңсхар белдсн бәәдл һарһв. 
- Хәрнь, тегәд, эн кергәр мана толһач генерал намаг нааран илгәлә, - гиҗ старшина келв. 
- Так, так, таниг соңсҗанав, - болад, Яковенко столын ардк табуреткд суув. 
- Эн госпитальд хальмгуд бәәцхәнү? - гиҗ старшина сурв. 
- Э, яахм билә, бәәцхәнә. 
- Кедү хальмг бәәхинь медҗ болхий? - гиһәд, старшина цемцәсн бәәдл һарһв. 
- Кедү хальмг бәәхинь хәләй, - гиһәд, Яковенко столын татдгас бухгалтерск хату һадрта дегтрин бәәдлтә юм һарһв. Спискд хальмг нердиг тагчгар умшад, карандашар темдгүд тәвҗәһәд, тоолад, - арвн хойр хальмг бәәнә, - гив. 
- Ханҗанав, - гиһәд старшина гекв. Планшетән секәд, «12»  гиһәд биччкв. 
- Не, тегәд, тедниг яахар бәәнәт? - болад, Яковенко терүг хәләҗәнә. 
- Тедниг цуг наадк хальмгудла хамднь йовулх кергтә болҗана, - гиһәд старшинә генералын закврин тускар, хальмгудыг йовуллһна халхар генералын тогтасн диг-дара цәәлһҗ келҗәнә. 
Эн зөвәр удан келв. 
Терүнә келҗәхиг соньмсҗ чиңнҗәх бәәдл һарһҗ суусн Яковенко үг келхәр седәд, хоолан ясад, аман белдәд, нүүхләд бәәв. 
- Не, цуһар медгдв, - гиһәд Яковенко старшинан үгинь таслв. - Тана келҗәх үгитн соңсад бәәхнь, та манахна, Украинә, мини һазра күн болҗ нанд медгдвт. Тиимий? 
- Мел лавта тиим. Би полтавщинан күмб, - гиһәд старшина сергсн, байрлсн болад одв. 
Иигәд, эдн нег келн-әмтнә, нег һазра улс болцхасан медлцснәсн авн шуд эвтә келәрн күүндәд бәәцхәв. 
- Би бийиннь тускар келдмн болхла, - гиһәд Яковенко эврәһән цәәлһв: - Мини төрсн һазрм - Запорожье. Һучн йисдгч җиләс авн Западн Украинд бәәршләв. Эн дәәнд мел эклцәснь авн орлцлав. Брестск шивә харсгч күчр күнд бәрлдәнд йовад, нег көләсн хаһцлав. Иҗлин зүн бийәр кесг госпитальд бәәһәд, эмнүлҗ йовад, үкл невчк холҗхла, мини туссн һазрм эн болҗана. Мини өрк-бүл үлдсн һазр фашистнрәс сулдхгдхиг күләҗ суухм, эн болҗана. 
Яковенко эврә һазра күн болсн деерән, нег келн болснд старшина элгшәд, марзаһад, мишәһәд бәәв. 
- Нернчнь кемб? - гиһәд Яковенко соньмсв. 
- Олесь, Олесь Гнибеда, - гиҗ старшина келв. 
- Хәрнь тер болҗана. Мел йоста манахна нерн! - болад, Яковенко бас марзаһад бәәв. 
- Таниг кен гиҗ нерәдхмби? - гиҗ Гнибеда сурв. 
- Яковенко Василь Кондратьевич, лавта эврә эк-эцкин үрн, - болад, шог орлцулв. - Цергт чи ямр удан церглҗ йовнач? - гив. 
- Улан Цергин кадров салдсв, - гиһәд Гнибеда өргмҗтә бәәдл һарһв. 
- Кедүтәвчи? 
- Хөрн дөрвтәв. 
- О, чи баахн көвүн бәәҗлмч. Цогцин оврарн наснасн ахлгч дүртәч. Би һучн һурвта болчкув. Көгшрҗ йовнав, - болад Яковенко альхарн чирәһән илв. 
- Не, тегәд, энд арвн хойр хальмг бәәхмн болҗану, - гиһәд Гнибеда планшетән секәд, «12 хальмг»  гиҗ бичсән хәләв. 
Яковенко энүг хәләҗәһәд келҗәнә: 
- Зәрмнь нанла әдл өрәсн көлтә, зәрмнь күсдундур һарта, зәрмснь одахн орҗ ирцхәлә, көлдән, эс гиҗ һартан гипстә. Негнь контужен, нег хонгт хойр-һурв дәкҗ харһцна. Зәрмснь көләрн һазр ишкҗ йовҗ чадхш. Ахрар келхлә, ут хаалһд тесдг арһта күн угал эдн дунд … 
- Тана келсәр толһачнртан күргҗ медүлнәв, - гиһәд старшина блокнотдан немҗ бичв. 
- Олесь, чи бидн хойр - нег келн болсн деерән, нег һазра улс болцхаснд би байрлҗанав. Тегәд, бийиннь седклән кевтнь секәд, чамд келәд суух дурм күрчәнә. Эврә һазра күүнлә харһҗ, эврә төрскн келәрн дурндан күүндх учр кесгәрә нанд харһад уга билә, - гиһәд Яковенко терүнлә бас чигн невчк күүрлх бәәдл үзүлв. 
Старшина соньмссн бәәдл һарһад, терүнә келх үгинь соңсхар седгч хәләцәр хәләҗәнә. 
- Эн хальмгуд өнр биш, баһ келн-әмтн. Мана Украинлә дүңцүлхлә, теңгст дусал мет гиҗ келҗ болхмн. Эднәхнә цөн зун салдс Улан Цергин зергләнәс зулҗ һарад, орһдулмуд болцхаҗ … 
- Кедү күн орһдулд бәәхнь күцц медгдәд уга гицхәнә, - болад, Гнибеда эврә үгән орлцулв. 
- Хәрнь тернь тиим болҗана. Тедн кедүнь ода чигн медгдәд уга бөлҗана. Не, тер халхинь эрлг медтхәл! Теднә тонь цөн зун биш, нам цөн миңһн чигн болтхал. Нанд талдан, туслң эврә ухалвр бәәнә: орһдулмуд кедү бәәдг болв чигн, теднәс көлтәстә, теднә бодарт теднә келн- әмтинь кевтнь цугтаһинь цааҗлна гисн йовдл мини башкад багтҗ өгчәхш. Чи юн гиҗ санҗанач? - болад, терүнә хәрү күләҗ Яковенко түдв. 
- Би медҗ чадшгов. Би эн халхар ухалҗ бәәхшив. Деерксин зааврмудас нань юм медҗәхшив. Чечениг чигн, ингушмудыг чигн, балкармудыг чигн, карачай әмтиг чигн йовуллһнд би орлцлав. Деерксин закврмуд күцәлһнәс талдан юм медҗ чадшгов, - гиһәд, Гнибеда өргн шар чирәтә толһаһан арһул зәәләд, эврәннь хөрн дөрвн насна кирцәнәс зөвәр дүүрң цогцарн табуретк деерән нүүхлв. 
- Юн, юн гичквчи? - болад, Яковенко нүдән ормалһҗ икдүләд, өврҗәнә. 
- Та теднә тускар соңсад угавта? - болад, Гнибеда одак келсән ахрар давтҗ келв. - Учрнь - бас орһдулмуд. Кенәхнд кедү-тедү бәәснь бас нанд медгдсн уга. 
Яковенко ормаҗасн нүднә хәләцән Гнибедаһас авад, газетин цааснд тәмк ораһад, цигарк кеһәд, тер хоорндан уха гүүлгсн бәәдл һарһв. Цигаркдан һал орулчкад, түрүн утаһинь бүргүлчкәд, эврәннь ухалвран цааранднь цәәлһҗәнә: 
- Тер йовулгдсн келн-әмтнә тускар би юм соңсҗасн угав. Не, теднә тускар теднәхнә бурхднь медцхәтхә. Би бий тустан болхла, эн хальмг әмтиг невчк медҗ авсн төләдән эднә тускар ухалҗ бәәнәв. 
Гнибеда, уулын зәрм баһ келн-әмтн Сивр тал йовулгдсна тускар Яковенко ода шинкн соңссинь медчкәд, дотран: «Би айстан ам алдад, эндү һарһад, әмтнд тархагдшго государственн нуувч илдкәд келчксн болвзгов … Цаарандан саглх кергтә «, - гиҗ ухалҗана. Зүгәр тер тоолвран Яковенкод эс медүлх санатаһар: 
- Келтн, келҗ йовсан келтн, медхд соньн, - болад, соньмсгч бәәдлтәһәр хәләҗ бәәнә. 
Терүнә дотрк саглгч ухалвринь һазак бәәдләрнь тааҗ медҗәх болв чигн, Яковенко келхәр шиидчксн эврәннь тоолврас хәрү цухрлһн угаһар цааранднь цәәлһҗ келҗәнә: 
- Хальмгуд - бичкәхән тоота әмтн бәәҗ. Зун тәвн миңһн гиҗ келгднә. Буддан номта, моңһл үндстә улс. 
- Тиимви? Би ислам гиҗ сандг биләв, - болад Гнибеда үгд орлцв. 
- Уга, уга! Ислам биш, - гиһәд Яковенко үгән цааранднь келҗәнә: - Кезәнә нег цагт кесг җилин туршарт ут хаалһар йовад, кеер хонад, кец дерләд, Хол Дорд үзгәс нааран ирәд, эврә сән дурар Әрәсән медлд орсн улс гиҗ эднә тууҗд келгднә. Мини медәһәр болхла, эдн бүләкн седклтә, һольшг авцта, мууһин бәрц уга улс болҗ ухалгдна. Өдгә дәәнә цагт эдл-теҗәләр хатяр болв чигн, бәәснәсн хувалцна. Эднә тускар тиим тоолврта бәәтлм, генткн эн таанрин кеҗ йовх йовдл эднд учрв. Эднд эн - йирдән һашута болхнь лавта. Ямр бәәдлтә әмтн йовулгдҗ бәәхинь танакс бийстн эврән үзҗәнәт: медәтнр, салдсмудын гергд, дәәнә инвалидмүд, бичкдүд, кенз наста баһчуд. Залу, идр наста тоотнь цугтан дәәнә фронтд йовцхана, «Сталинә төлә!»  гилдәд, хортнла дәәллдҗ йовцхана. Теднә зәрмнь шавтад, шалтглад, эс гиҗ цергәс буух наснь күцлдәд, гермүдән темцлдәд хәрҗ ирхләрн, тедн өрк-бүлән энд олҗ чадшго болҗану? Тегәд, теднә седклнь ямаран болхмби?! Не, тернь тиим чигн болтхал. Терүгинь теднә бурхнь медтхәл. 
- Э, э, терүгинь эрлг медтхәл, - гиһәд старшина толһаһарн гекв. 
- Би талдан нег ухалвран келхәр седҗәнәв, - болад Яковенко дууһан невчк оңдарулсар келҗәнә: - Чи бидн хойр - украин келнә улс болҗанавидн. Мана украин улсас зәрмнь бас Улан Цергин зергләнәс гүүлдәд, орһдул болцхасн, эс гиҗ фашистнрт орҗ церглҗ бәәцхәнә. Тегәд, теднә ормд, теднә бодарт цуг украин әмтиг, тер тоод чи бидн хойриг гемшәҗ цааҗлхла, чик болхий? Чи юн гих биләчи? 
- Тиим йовдл һаршго! - болад, Гнибеда нүдән ормалһад, толһаһан зәәлв. 
- Хәрнь, тер болҗана! - гиһәд Яковенко зөвшәрв. - Тәвн тавн сай күүтә мана Украинлә тиигҗ шоглҗ болшго! Терүг ормаснь көндрәҗ чадх күчн олдшго! Бичкәхән тоота хальмг әмтиг күчнәс йовулхд арһ-чидл бәәнә. Мини ухалврар болхла, эн йовдл хальмг әмтнд зөвүртә болн ташр һундлта. Государствд төрүц олзта биш, хәрнь, нам һарута болҗ ухалгдна. Дән чиләд уга өдгә цагт эн керг олн салдсмуд, кесг машид- техник, төмр хаалһин кесг эшелон поездмүд, кесг зер-зев эзлҗәнә, кесг мөңгнә һаруд унһаҗана. Эн улсин энд хәләҗ өскҗ бәәсн эдл- ахуст һарута болх. Эн улс шин ормд күрч, олнд туста көдлмшән эклтл, кесг цаг өңгәртән давхмн. Мана государственн тоомсрт болхла, эн йовдл нөкцл болшго, хәрнь нам манахниг хортд ховллһна уршг болҗ олзлгдхмн болҗана. Эндән, хоорндан келхд, чи юн гиҗ санҗаначи? 
- Би медҗ чадшгов. Эн халхар би юм ухалҗ бәәхшив, - болад, Гнибеда иим күүндврт орлцхасн зулҗах, сүрдҗәх бәәдл үзүлв. 
- Не, тернь тиим чигн болтха. Талдан үг һарһий, - гиҗ Яковенко келв. 
- Э, э, тернь әрлтхәл, - болад, Гнибеда духс гисн бәәдл һарһв, талдан үг соңсхар хәләҗәнә. 
- Центральн барт чигн, бәәрн һазрин газетмүдт чигн, - гиһәд, Яковенко хаҗудан бәәсн цөн газет авад, өмнән тәвчкв. - Эн җилин адг-ядхдан нам октябрь-ноябрь сармудын газетмүдәр хәләв чигн бичкн Хальмг республик фронтд ямр ик демән өгснь медгднә. Аду өскдг эдл-ахус арвн миңһ һар айта сән мөрдән ан Цергт белглцхәҗ. Колхоз болһн кесг миңһәд толһа мал Төрскнә харслтын көрңд орулҗ өгч. Үлгүрнь, Улан Хоолын нутгин Кировин нертә колхозин коллектив хойр сай арслң мөңг белглсн деерән, арвн миңһн хө Улан Цергт өгч. Хальмгин комсомол эврәннь седвәрәр Улан Цергтән нөкд болгч тодрха кергүд күцәҗ. Үлгүрнь, «Советская Калмыкия»  гидг нерәдлһтә танксин колонн тосхлһнд, «Калмыцкий комсомол»  гидг эскадриль үүдәлһнд һурвн сай һар арслң мөңг цуглулад, государствин харслт батллһна көрңд орулҗ өгч. Алдр вождь Сталин Хальмгин күч-көлсчнрин болн комсомолын күцәҗ бәәх тодрха кергүдинь таасад, ханлтын үгмүдтә йөрәлин суңһугуд теднд илгәснь эн газетмүдт барлата бәәцхәнә, - гиһәд өмнән бәәсн газетмүдиг Яковенко хойр һарарн хураҗ диглсн бәәдл һарһв. 
Гнибеда энүнә келҗәхиг тагчгар чиңнәд, соньмсҗах чигн, эс таасҗах чигн бәәдлин темдг угаһар хәләҗ сууна. 
Яковенко, дасмҗ болсн кергәрн кесгтән үүлдл уга йовҗ йовад, терүгән дәкнәс эклҗ кеҗәх күүншң, үг келдг авъясан дәкнәс учраҗ авсн авцта бәәнә. Тиим авц Яковенкон седклиг невчк өргҗ бәәхинь Гнибеда оньһҗахмн уга. 
- Октябрин өөнин өдрин өмнхн, - гиһәд Яковенко эврәннь ухалвран цааранднь келҗәнә, - эн республикин Совнаркомин ахлач үр Гаряев гидг медәтә күн эн госпитальд бәәдг маднд золһҗ ирв. Терүнлә дахлдад, хот-махн, тосн маднд сән өдрин белг гиҗ ирв. Мана палатксар тер йовад, шавта салдсмудла харһад, ахр күүндвр кев. Алдр Октябрин өөнин өдрлә залһлдулгч белг гиһәд, хот маднд авч ирсән келв. Басл тиим белг гиһәд, Южный фронтд зурһан зун тонн махн хальмг әмтнә нерн деерәс илгәгдв гиҗ тер келв. Эн болн талдан белгүд Улан Цергт эн республикәс илгәгдснә тускар газетмүдт бас барлгдла. 
- Эдн малар байн бәәсн бәәдлтә, - гиһәд, Гнибеда: «Олн малас фронтд өглһнь чигн ик болхгов» - гихәр седҗәх болҗ Яковенкод сангдв. 
- Эн республик малар йиринә байн бәәснь лавта. Зүгәр эн республикин һазрин аһу кевтән гилтә фашистнрин эзлврт кесг сардан бәәсмн, тегәд эн һазрин дала мал хортна һарт орсмн. Хортн көөгдснә хөөн эн өргн теегин аһу хоосрсн дүрстә болсмн. Тиим болв чигн, теегин зөөрин көрңнь зөвәр бат бәәҗ, ташр хурдар шинәс хоршҗ бәәсн болҗана, тернь юунас медгднә гихлә, тер фронтд илгәгдсн зурһан зун тонн махн ахр болзгт күцәгдв гиҗ газетд бичгдлә. 
- Та эн әмтиг кезәһәс авн таньдвта? - гиҗ Гнибеда соньмсв. 
- Эн госпитальд орснасн авн хальмг теегин бәәдл үзүв. Урднь Сальск хальмгудла харһҗ йовлав. Дәәнә эклцлә зәрм хальмг көвүдлә хамдан йовлав. Брестск шивә харслһна бәрлдәнд Санджиев Николай, Майоров Венициан, Ташнинов Александр ахтала таньлдлав. Үлү чидлтә дәәснлә кегдсн күчр күнд дәәллдәнд тедн, бидн хамдан баатрлг кевәр дәәч кергән күцәләвидн, - гичкәд, Яковенко гүүнәр шуукрад, нүүхлзв. Тенд үлдсн көлин ормнь «чис»  гисәр дәкнәс өвдсн болад одла. Маңнаһаснь киитн көлсн чиихлтлә. - Чи дәәллдәнд орҗ үзлчи? - гиһәд, талдан дууһар келәд, Гнибеда тал эн хәләв 
- Уга. Би дәәч кирслһ авад угав, - гиһәд тернь нүүхлв. 
- Хөвтә күн болҗанач. Иигәд дәәнә кирсллһн угаһар торлцҗ үз, - гиһәд Яковенко ахлгч үүрин седклән келв. Брестск бәрлдәнә тускар келҗәсән сүүлднь күргв: - Санджиев Николай нанас түрүлҗ шавтла. Терүнә дару би күндәр шавтлав. Ямр удан серл угаһар йовсан медсн угав. Эвакогоспитальд серләв. Сүркә өдрмүд биләлә … - болад, Яковенко костыльмүдән түшәд, ормасн өндс гиҗ босв. - Көлдән протез авхларн төрскн һазртан күрәд, өрк-бүлән хәәҗ олх санан намаг эзлҗәнә. 
Старшина бас босв. 
- Эн балһснд цуг бийнь ямаран олн күн бәәдг болх? - гив. 
- Немшнр үүнд ирхд арвн негн миңһ шаху бәәҗ. Фашистнрин алсн советск улс булгдсн нүкд малтгдснд нәәмн зун күүнә цогц олдв. Тедн - нурһлҗ партизанмуд. Э, партизанмуд гихәс, эн хорһдх, бултх орм уга ил теегин аһуд партизанмуд болна гисн - үклин өмнәс һоодан йовсн мет болҗана. Эн теегин аһуд партизанск кесг отрядмуд үүлдҗ йовцхаҗ, хортна кесгинь тедн тоньлһцхаҗ, болв бийснь бас нурһлҗ алгдцхаҗ … Иим, эн мет йовдлмудын тускар ухалад бәәхнь, эн бичкәхән әмтн бәәсн чидлән, арһан харм угаһар цугтнь Төрскндән, Улан Цергтән өгчәснь лавта болҗ нанд медгднә … 
- Танла, эврә һазра күүнлә харһҗ күүндсндән байрлҗ бәәнәв, ханҗанав танд, - гиһәд Гнибеда һархар бедрв. 
- Би чамла эврә келәрн күүндәд, седклдән хоршсн ухалвран илдкәд, дурндан келсндән невчк сергсн болад бәәвүв. Чи цөн агчмд сууһич, би чамаг махар тоонав, - гиһәд, Яковенко котелокта хот стол деерән тәвб. 
- Уга, уга, үр лейтенант, бичкә саначрхтн. Би цадхлңв, - болад, Гнибеда үнәр келв. 
Хальмг теегт наместник кевтә бәәсн генералын цергин ротмудын командирмүд болн интендантмуд оккупационн корпусин авцтаһар дурндан шидрк хошмудын малмудас авч ирәд, алад, әвртә элвг тетквртә, теҗәлтә бәәцхәсинь эс медҗәх Яковенко, терүг эмәҗәнә гиҗ санад, хот эдлтхә гиһәд, салдс күүнә авцар дәкн-дәкн давтад сурад бәәв. Болв тернь зөвшәрҗ өгсн уга. 
- Ханҗанав, үр лейтенант, мини һазра күн, - гиһәд һаран тер сунһв. 
- Менд церглҗ йов. Менд үзлцх болый, - гиһәд, һаринь атхад, Яковенко ахлгч күүнә авцар альхарн даларнь арһул ташв. 
Старшина хораһас һарв. Нөкдән дахулад йовҗ одв. 
Ацана цергә машин тедүкнд зогсҗасн бәәҗ. Түүг Яковенко ода шинкән терзәр үзв. Тер машин йовсна хөөн талдан, басл тиим янзта машид балһсна уульнцсар гүүлдҗ бәәхинь эн оньһв. 
10 
Фашистск өздңгүдин күүчлһнәс җигтә гидгәр балһснд бүтн үлдсн ик гиҗ нерәдгддг хойр давхрта чолун герин нег өрәлднь госпиталь, наадк өрәлднь республиканск больниц бәәлә. «Олна больниц»  гисн нерәдлһтә үүдәр Гнибеда орв. Арһсн түләнә агта үнр терүнә хамрар цоксн болҗ шурһад, кииллһинь давхцулв, җигшүринь хутхчулв. 
Шамин герл уга, бүтң-бүрң ут коридорин тендк захднь пол уһаҗ йовсн күүкд күн хәәкрҗәнә: 
- Тенд кемби? Юн кергтә? Өөрән зогстн! Һосан цеврлтн! 
- Толһачтн хама бәәнә? - гиһәд Гнибеда зөрц чаңһур, сүрәтә халтаһар сурв. 
- Татьяна Борисовна! Тан тал күн ирҗ йовна! - гиһәд пол уһаҗ йовсн санитарк дуудв. 
Коридорт бәәцхәдг олн үүднә негнь секгдв. Хуучн цаһан лавшгта, толһадан бас цаһан кенчр өмссн медәтә күүкд күн һарч ирв. Цергә хувцта улс Элстд олн болҗ одсинь, ямр учрар тедн ирсинь цугтнь медчксн Татьяна Борисовна «тадниг юн гиичнритн меднәвидн»  гиҗ санад, төвкнүн бәәдлтәһәр терүн тал адһм угаһар өөрдҗ ирәд: 
- Таниг соңсҗанав, - гив. 
- Энд толһачнь тавта? - гиҗ тер сурв. 
- Бив, ахлгч эмчин үүлдвриг цаг зуур күцәһәчв, Гайворонская Татьяна Борисовна, - болад терүг кабинет талан дахулв. 
Таньл, таңһрг улс дундан Татьяна Борисовна олн үгтәһәрн темдгтә эмч билә. Бурмха болв чигн зүүцән уга үг тер келдмн биш. Келсн үгнь цугтан учрта, утхта, келгдх зөвтә болҗ оошагддмн. Олна хәләцд эн йир җөөлн, цаһан саната, түрү әмтнд өр өвдгч седклтә күн билә. 
Гиичиг дахулад, кабинет талан йовн йовҗ Татьяна Борисовна эврә тоолвран, бәәх бәәдлән цәәлһв. 
- Хәләтн, харңһу, киитн. Бидн иим түрүһәр бәәнәвидн. Арһснас талдан түлән уга. Немшнрин хөөн теднә күүчсн, тарасн тоотыг хәрү босхлһнд ик болзг кергтә. Больницд дермүд, девскрмүд элңкә, ташр күртҗәхш, орндгуд, стулмуд, столмуд, тумбс эвдркә болн цөөкн, эмин препарат хатяр болҗахин тускар келәд керг уга, санитаркс күртҗ бәәхш. Залус- эмчнр цугтан фронтд. Үүнд үлдцхәсн цөөкн эмчнриг фашистнр алцхала, тедн дунд олнд өргн тоомсрта эмчнр бәәцхәлә. Үлгүринь келхд, РСФСР-ин ачта эмч Матвей Колесников, баһ үйин билгтә эмч Анна Лурье болн … Ой, бурхн минь, келәд бәәхлә, дала цаг кергтәлә. Мана тиим кесг специалистнриг хортн кудлала, - болад, Татьяна Борисовна гүүнәр саналдад, өөркән күләҗ бәәхиг оньһсн бәәдл һарһад, келврән зогсаһад: - Не, таниг соңсҗанав, - гив. 
- Мана командирин закврар … - гиһәд Гнибеда ямаран кергәр нааран ирсән келҗәнә. 
Татьяна Борисовна өвргч бәәдл угаһар терүнә цәәлһвриг чиңнҗ бәәһәд: 
- Медгдв. Бидн меднәвидн. Мана уульнцд бәәцхәдг хальмгуд йовуллһнд белдҗ бәәцхәнә. Үүнд көдлцхәдг мана хальмг санитаркс көдлмштән ирцхәсн уга. Мана ахлгч эмч Эльза Санҗиевна Тимошкаева өцклдүр үүнд уульҗ бәәһәд, көдлмшәсн һарв. Тер нанд йир харм болв. Сән медрлтә, билгтә эмч. Терүнә экнь, Тимошкаева Бамба, бас эмч, мини сән иньг болдмн. Гражданск дәәнә цагт Улан Цергин халхд тер эмчлҗ йовсмн. Тер ода эн дәәнә фронтд эврә сән дурар одсн, тенд эврә эрдмәрн церглҗ йовна. Дән эклхин өмнхн би пенсьт һарлав. Эндәс немшнр көөгдцхәснә хөөн би хәрү көдлмштән орад, таңһргудтан болн олн- әмтндән нөкд болҗанав. Ода ахлгч эмчин кергүд цугтан мини ээмд ачгдцхав. Иим күчр күнд бәәдлд би удан тесҗ чадшгов. Цаг зуурт торлцхар чирмәҗ бәәнәв, - болад, өөркән оньһҗ чиңнҗәх - зс чиңнҗәхинь төртән авл уга тер эврәһән келәд бәәв. 
Гнибеда эврәннь кергүдән ухалҗах бәәдлтәһәр планшетән секәд, юм бичхәр бедргч бәәдл үзүлв. Терүгинь оньһсн Татьяна Борисовна үгән айдав. 
- Тана больницд хальмгудас кедү күн бәәнә? - гиҗ Гнибеда сурв. 
- Өөрхн шидрк һазрмудас энд эмнүлд бәәцхәсн хальмгудыг теднә өрк-бүлмүднь урҗ өдрәс авн ирлдәд, һарһад авч одцхав. Хол нутгудын һурвн залу үлдсн бәәцхәнә. Хальмг күүкд улс уга. Бәәцхәснь хәрҗ одцхала. 
- Тегәд, һурвн хальмг бәәх болҗану? - болад, Гнибеда бичҗ авв. 
Терүг хәләҗәһәд, Татьяна Борисовна: 
- Чамаг хәләһәд бәәхнь, чи мини көвүнә - Федян дүңгә наста болх бәәдлтәч, - гиһәд, ода терүг «чи»  гидг болв. - Мини көвүн Федя фронтд йовна. Лейтенантын цолта. Ротын командир болҗ үүлдҗ йовна, - гив. 
- Кедүтәв көвүнтн? - гиһәд Гнибеда соньмссн бәәдл һарһв. 
- Хөрн долата. 
- Нанас тертн һурвн ах болдыҗ, - гиһәд, Гнибеда невчк әмдрсн бәәдл зүүһәд, Татьяна Борисовнан медәрсн чирә хәләв. 
- Ой, көөрк, чи мини санснас зөвәр баһ бәәҗлмч, - болад, Татьяна Борисовна эк күүнә авцар эңкрлгч бәәдл һарһв. - Мини Федя хавраһа, март сард гертән ирәд, цөн хонга сулдхврт бәәлә. 
Терүнлә хамдан нег полкд церглдг Очиров Саран гидг көвүн бас ирлә. Тер көвүнә бүлнь мана уульнцд бәәдмн. Тегәд, теднә Саран болн мана Федя бичкнәсн авн хамдан үүрлҗ өсцхәсн иньг көвүд болҗана. Тедн хамдан действительн цергләнд йовцхала, эн дәәнд бас хамдан дуудгдцхала, ташр ода фронтд хамдан нег полкд йовцхана. Тедн хамдан февраль сард Ростов балһсиг хортнас сулдхлһнд шунҗ орлццхасн төләдән хоюрн орденсәр ачлгдцхаҗ, полкнь амрлһнд һарһгдхла, цөн хонга сулдхврар хоюрн шаңнгдцхаҗ, - гиһәд, Татьяна Борисовна келврән кезә төгсәх темдг угаһар келәд бәәлә. 
Гнибеда залхурсн бәәдлтәһәр һазаран терзәр хәләҗ бәәхиг Татьяна Борисовна оньһад, келврән зогсаһад, невчк уха туңһасн болҗ бәәһәд, гүүнәр саналдв. 
- Үүнд чамаг болн энд ирцхәсн чамла әдл кесг салдс көвүд үзәд, би эврәннь Федян болн терүнә иньг Сарана тускар санув, ода тедн тенд ямр һазрт, ю кеҗ йовцхадг болхв гиҗ санҗанав. Тер Саран мини Федяла хамдан кемрҗән бас дәкәд нег сулдхврт хәрҗ ирхләрн, өрк-бүлнь уга болҗ одсн хоосн герән үзхләрн, тер ямр бәәдлтә болх гиҗ ухалҗанав. Чи юн гиҗ саннач? - гив. 
Гнибеда нүдән ормалһҗ хәләҗәһәд: 
- Би медҗ чадшгов, - гив. 
Татьяна Борисовна зөвәр үүмсн бәәдл зүүв. 
- Нанд төрүц медгдҗ өгчәхш. Ода эн тана цергин кеҗәх керг ямр утхта болҗахмби? Дән дотр дән болҗахмби? - гиһәд үг келхинь күләсн бәәдлтәһәр Гнибеда тал Татьяна Борисовна хәләҗәнә. 
- Би медҗ чадшгов, - болад, тернь: «ямаран эмгн бәәсмби энчнь»  гиҗ, дотран ухалад, ормасн өндс босв. 
- Не, һурвн хальмгиг яахар седҗәнәч, - гиҗ Татьяна Борисовна сурв. 
- Толһачнрт келнәв. Тедн медцхәх. Маңһдур хальмгудыг йовуллһна операц эклхмн, - гиһәд, әвртә государственн ик чинртә нуувчин төр зарлсн бәәдлтәһәр келәд, дор ормдан хойр көлән селҗ тәвҗәһәд, Гнибеда һарад йовҗ одв. 
11 
Маштг эрстә, шифр ората, баракин дүрстә ут герин хаҗуд машиһән зогсачкад, Гнибеда һанцарн терүнәс бууһад, «Тубдиспансер»  гиҗ бичәтә үүднүр ирв. Эн үүд секәд, коридорт орхла, өмнәснь саак арһсна догшн үнр хамрарнь орад, саак кевәр җигшүринь хутхчулв. «Эн һә үнрлә хамдан садвин хальдвр чигн хооларм орхий»  гисн сеҗг терүнә седклд зервк орв. Үүднь секәтә нег хораһас күүкд улсин керлдәнә шууган соңсгдв, тегәд Гнибеда невчк тотхҗ зогсв. 
Негнь келҗәнә: 
- Хойр селгәнд көдлчкүв. Цаарандан көдлҗ чадшгов. Арһм тасрв, болад уульҗана. 
Наадкнь келҗәнә: 
- Медҗәнәв, Дуся, медҗәнәв. Хальмг санитаркс генткн көдлмштән ирцхәхн уга гиҗ кен санҗала! Теднә ормд көдлх күүкд улс мел эндрәс авн хәәнәв. Эндр асхн күртл тесҗ үзич, Дуся. Чамас эрҗәнәв … 
Негнь келҗәнә: 
- Сөөнә үксн тер Черновиг әрә гиҗ, гемтә Матвеевәр нөкд кеһәд, моргд күргүв. Тер тавдгч палатд бас негнь өндәҗ чадҗахш, бас «тер делкә»  тал одхар белдҗ бәәнә … 
Наадкнь келҗәнә: 
- Меднәв терүг, Серәтыров му бәәнә. 
Негнь келҗәнә: 
- Ой, бурхн минь. Дәәнә зовлң әмтнд баһ гисн кевтәһәр деернь нег зовлң мана республикд теңгр деерәс унҗ ирсн болҗана, хальмгуд Сиврт йовулгдҗ бәәцхәнә. Мана уульнцд бәәцхәдг хальмг өркс, көөркс, хол һазрт одх ут хаалһдан бедрҗ бәәцхәнә. Теднә бедрлһнд нөкд болх санатав, кесг җилин туршар ахнр-дүүнр мет хошалҗ бәәцхәсн, тедниг күмн кевтәһәр үдшәх кергтәлмә. Би энд оралдад бәәнәв. 
Наадкнь келҗәнә: 
- Медҗәнәв, Дуся, медҗәнәв. Мана уульнцд бәәцхәдг хальмгуд басл бедрҗ бәәцхәнә. Би басл чамла әдләр тедниг хармнад, санаһар зовҗ бәәнәв. Теднд харһҗах йовдл нанд харһсн болхнь, би ямаран седклтә, ямаран бәәдлтә бәәх бәәсн? - гиҗ би ухалҗанав. Күчр йовдл хальмгудт харһҗ бәәнә! Тедн ямаран зовлңта бәәхинь, ямаран ик зовлң теднә өмннь бәәхинь санхла, йир күчр болн харалта болҗ медгднә. Тедн маңһдур өрүнәс авн йовулгдцхахмн гицхәнә. Чи асхндан эндәс сулдхларн, теднлә үзлцәд, нөкд болҗ, үдшәҗ чадхмч … 
Гнибеда, «эдн цугинь медәд авчкҗ»  гиҗ ухалад, эднә үүднүр өөрдҗ ирәд: 
- Орҗ болхий? - гиһәд күүкд улсин күүндвринь таслв. 
Цаһан лавшгта, дундын наста болх бәәдлтә, эццн утулң шар чирәтә күүкд күн цергә күн тал гилс гисәр хәләчкәд, терүнә хаҗуһар шурд һарч одв. 
Эмин үнрәр дүүрң хорад Гнибеда орҗ ирв. Энүнә өмннь, энүг зөрмгәр хәләһәд, товчла уга лавшг дотр өргн улан бүстә нәрхн белкүсәрн уйдгч урһцта, төгрг хо цаһан чирәтә, харадан җивршң күмсгтә, цегән усн мет цевр нүдтә күүкд күн столын хаҗуд зогсҗана, толһадан өмссн шовһр цаһан кенчр махлан арднь нигт хар үсн гиҗгинь бүтәҗәнә. Гнибедан хәләцәр дүңнхд, насарн тер хөрн тавта болҗ ухалгдв. Терүнлә мендлчкәд, гиич келҗәнә: 
- Энд ахлгч эмч та болдвта? 
- Ода деерән маднд ахлгч эмч уга. Би ахлгч медсестра болдв. Манад ахлгч эмч болҗ республиканск больницин ахлгч эмч хамднь дааҗ бәәлә. Тер ода көдлмшәсн сулдад йовҗ одв. Хальмг болсндан тер талдан һазр тал йовулгдҗ бәәхинь тадн бийстн медҗл бәәхговта, - гиҗ ахлгч медсестра цәәлһв. Цасн мет цаһан шүдднь үг келхләнь гилвкцхәсн болҗ Гнибедад үзгдв. 
- Тана нернтн кемби? - гиҗ Гнибеда сурв. 
- Мини нерн танд юн кергтәви? Би толһач бишв, - гиҗ тер келв. 
- Нанд кергтә, - гиһәд Гнибеда дууһан өөдлүлв. - Би эврәннь толһачин даалһврар нааран ирүв. Кергин халхар кенлә харһҗ күүндсән, ю медсән би эврәннь толһачдан күргҗ келх зөвтәв, - болад Гнибеда деегүр бәәдл һарһв. 
- Аа, тиим кергтә болҗахла, мини нерм Морозова Марта Ивановна, - гиһәд столын ард ормдан орҗ тер суув. Столын өмнк стул тал һарарн зааһад, гиичиг суулһв. 
Үг келхдән зөрмг, хәләцәрн чигн зөрмг бәәдлтә, күүнә үлмә угаһар бәәгч шудрмг авцта, баахн наста, көркхн дүртә Мартан өмн Гнибеда башрдҗ мәәмрсн дууһар экләд, ямаран кергәр ирсән цәәлһв. 
Балһс дүүргәд шуугҗ бәәх олн салдста церг ямаран учрар ирсинь эртәрнь медчксн Марта терүнә келҗ бәәх бүдрәтә болн диг-даран уга үгиг өвргч бәәдл угаһар чиңнв. 
Гнибеда цәәлһврән төгсәхлә, Марта невчкн зуур уха туңһасн бәәдл һарһв. 
- Йир соньн, - гиһәд, керсү хойр нүднәннь хәләциг Гнибеда өргн, балцхр, тарһн, бидү дүрстә чирәд тусхав. 
Туслң юуг «йир соньн»  гиҗ терүнә келсиг эс медсн Гнибеда үг угаһар, тагчгар инәмсглҗ маасхлзв. 
- Бүкл келн-әмтиг бәәршсн, зуслңнсн һазраснь хаһцулад, талдан һазрт күчәр йовулна гидг йир соньн болҗ ухалгдна, - болад, Марта келсн үгиннь утхинь цәәлһәд, - танд тиим болҗ ухалгдхший? - гиһәд, терүнә келх хәрүдинь күләсн бәәдл һарһҗ хәләв. 
Гнибедан чирәднь бәәсн инәмсглһн уга болҗ одв. Түүнә ормднь улан толвс һарч ирцхәв. Стул деерән тер нүүхлв. 
- Би эн төрәр ухалҗ бәәхшив, - гив. 
- Хальмг залуснь фронтд йовцхах хальмг биш гергд яахмби? - гиҗ Марта соньмсв. 
- Залуһасн салнав гисн эрлһ мана штабт эс өгцхәхлә, тедн йовулгдцхахмн. 
- Тедн эрлһ эс өгцхәхлә, теднә залуснь хальмгуд гиҗ тадн яһҗ медхмтә? - болад Марта инәмсглв. 
- Фамильнь хальмг болхла, медгдәд бәәхгов, - гиһәд Гнибеда маасхлзв. 
- Манахнд Иванов, Алексеев, Сергеев гидг фамильтә хальмгуд олн бәәнә. Негдвәр, тер. Хойрдвар, хальмг залуста болв чигн эврә фамилән эс сольцхасн орс, эс гиҗ талдан чигн келн гергд бәәцхәнә. Тегәд, яһҗ тедниг медхмбтә? - болад, Марта дөгҗ инәмсәд, терүг наадлсн бәәдл һарһв. 
- Тедниг медцхәдг улс маднд тедниг зааҗ өгцхәх гиҗ ицх кергтә, - гиҗ Гнибеда келв. 
- Тиигәд, кү бәрүлҗ өгдг улс фашистнрлә хамдан әрлцхәлә. Тиим йовдл һарһдг улс манахнд ода уга боллта, - гиҗ Марта бат ицлтә бәәдл һарһв. 
- Тадн, эн һазра орсмуд, хальмгудт дурта болдг бәәдлтәт, - болад, Гнибеда нүдән Мартад шилтәһәд, толһаһан зәәлв. Тернь келҗәнә: 
- Дур уга болх учр угалма. Тегәд яахмби? Кезәнәс нааран хамдан ни-негн бәәҗ өсцхәсн улслмн. Мууһан чигн, сәәһән чигн хувалцна. Хамдан көдлмшән кецхәнә, хамдан цергт церглцхәнә, хамдан фронтд йовцхана, фашистнрин өмнәс цуг советск әмтнлә хамдан дәәллдҗ йовцхана. Та онц бийтн эн хамгиг меддн угавта? 
- Би меддн угав. Би эн һазрт түрүн болҗ ирсм эн. Эн һазра әмтиг түрүн болҗ үзҗәсм эн, - болад Гнибеда эс медлһндән учр олҗ авсн бәәдл һарһв. - Олн һазр үзх нас зүүһәд угав. 
- Кемрҗән нуувч эс болхла, кедүтәвтә? - болад Марта инәмсв. 
- Хөрн дөрвтәв, - гиҗ Гнибеда келв. 
- Альдасвта? 
- Украинәсв. 
- Манахна зәрм хальмгуд танахна һазрт бас бәәцхәнә. Талдан чигн республикүдт, келхд, Белоруссьт, Грузьд, Казахстанд бәәцхәнә. Тедниг яһҗ олҗ авхмбта? - болад, Марта оралдад бәәв. 
- Эн закан тенд тархагдшго гиҗ, эн зокал һанцхн Әрәсән аһуд күцәгдҗәнә гиҗ мана цергә толһачнр хоорндан күүндцхәсинь соңслав, - гиҗ Гнибеда келв. 
Гнибедан эн келснь Мартаг өврүлв: 
- Тегәд, хальмг автономиг буйсалһн, хальмгудыг күчнәс йовуллһн һанцхн Әрәсән медлин керг болҗахмби? - гиҗ тер сурв. 
- Би мел кевтнь точно медҗ чадшгов, - болад Гнибеда толһаһан зәәлв. «Бат биш, баһ медрлтә бәәҗлмч» - гиҗ Марта ухалв. Эн улм зөрмгшәд, толһадан орсн кесг сурврмуд терүнд өгәд, шальшад, соньмссн бәәдл һарһад бәәв. 
- Кезәнә кирслгдәд, орс шаҗнд орцхасн, орс фамиль, нер-ус авцхасн, орсмуд гиҗ нерәдгдцхәсн хальмгуд бәәцхәнә. Тедниг яахмбта? 
Гнибеда нүдән ормалһҗана: 
- Тиим хальмгуд бәәцхәдгинь түрүн болҗ танас соңсҗасм эн, - болад Гнибеда өврҗәнә. - Теднә тускар би юм медҗ чадшгов. Толһачнр бийснь медцхәтхә, - гив. 
- Бийсән хальмгуд гиҗ нерәдцхәсн орсмуд бас бәәцхәнә. Иҗл шидрт харһнлт болҗасн хөрдгч, хөрн негдгч җилмүдт хальмгудт күүкчлгдцхәсн, эс гиҗ көвүчлгдцхәсн орс бичкдүд өсцхәсн бәәцхәнә. Кесгнь хальмг гергдтә болцхав, кесг күүкднь хальмг залуста болцхав. Тедн хальмгуд гиҗ бийсән нерәдцхәнә. Тедниг яахмбта? - гиҗ Марта сурв. 
Гнибеда улм икәр ормадҗ бәәнә. 
- Теднә тускар би юм медҗ чадшгов, - гив. 
Марта бийнь бас орс гергтә, кирслгдсн Морозов Иван гидг хальмгин күүкн. Терүнә залунь хальмг Басанов Һәрә ода фронтд йовна. Марта эврәннь фамилән хадһлҗ үлдәсмн. Эврәннь тууҗан талдан күүнә нерәдлһтәһәр Гнибедад эн келҗ өгчкәд, тиим гергиг яахмбта? - гиҗ сурв. 
- Хальмг залуһасн салшго саната болхла, тер йовулгдхмн, - гиҗ Гнибеда түдвр угаһар цәәлһв. «Черта с два отправишь меня в Сибирь» - гиҗ дотран сансн Марта терүнлә шальшлһан төгсәхәр шиидв. 
- Тана цәәлһврин күүндврт ханҗанав. Энд эмнүлд кевтцхәх хальмгудын то авхар седҗәнтә? 
- Э, мел тиим, - гиһәд, Гнибеда планшетән делгәд, бичҗ авхар бедрв. 
Марта өмнән кевтсн хату һадрта ик җурнал секәд, шалтгта улсин списк хәлән бәәҗ келҗәнә: 
- Зөвәр олн хальмгуд бәәцхәлә. Болв шидрәһә, нег үлү урҗ өдр, өцклдүр кесгнь эврән һарад, хәрҗ одцхав, кесгинь өрк-бүлмүднь болн садн улснь ирәд, һарһад авч одцхав. Мана диспансерт кергтә тоот эм хатярдсн, ташр хот- эдлвр муурсн учрар тедн һарч хәрцхәв гиҗ би тоолҗалав. Болв эркн учрнь талдан бәәсинь ода медҗәнәв тадна цергин ирсн кергиг тедн медәд, һарад, хәрлдәд бәәцхәҗ. 
- Тегәд ода кедү хальмг бәәнә? - гиҗ Гнибеда сурв. 
- Дөрвхн күн үлдҗ, - гиһәд Марта теднә нердинь спискд умшв. 
- Дөрвн хальмг, - гиһәд, Гнибеда блокнотдан бичв. 
- Эдниг йовулхар бәәнтә? - гиҗ Марта сурв. 
- Би медҗ чадшгов. Толһачнр шиидцхәх, - гиҗ Гнибеда келв. 
- Эдниг тадн талдан һазр тал йовулхнь нам сән болх биләхн, юңгад гихлә эдн энд удан әмд бәәшго болх бәәдлтә. Эднд кергтә эмин препарат элвг, ташр хотын сән теҗәлтә һазрт эдниг кемрҗән күргхлә, үклнь хооран саагдад чигн бәәх гиҗ ухалгдна, - болад Марта невчк генн бәәдл һарһв. 
- Толһачнр эврән шиидцхәх. Би медҗ чадшгов, - гиҗ Гнибеда келдгән бас нег давтад, ормасн босад, һарад йовхар бедрв. «Нам йирдән чи ю медҗ чаддг болхвчи?!»  гиҗ Марта терүнә тускар санв. 
- Менд бәәтн, - гиҗ, бөөкә цогцарн хойр талан нәәхлн бәәҗ келәд, Гнибеда һарад йовҗ одв. 
Тагчгрсн хорадан үлдсн Мартан нүднь нег агчмд харңһурсн болад, седклнь харлсн болад одв: «Хальмг улсин автономинь буйсаһад, бийсинь күчәр Сиврин һазрт йовулҗ тараһад, тууҗд неринь биилхәр седҗәхмби?»  гисн ухалвр энүнә зүркинь түүрчүлв. 
Балһснд бәәцхәдг эмнүлин стационарн учрежденьст кевтцхәсн хальмгудын то авлһна халх бачм керг күцәлһнә звенон командир болгч даавр бийдән күртсиг Гнибеда «му биш»  гиҗ экн авгтан таасла. Ода эн талдан тоолвртаһар тубдиспансерәс һарч йовна. «Йир һә даалһвр нанд күртсн бәәҗ» - гиҗ эн ухалад, дотран уурлад, тедүкнд зогсҗасн брезент бүтәвртә машин талан темцн йовҗ, һашурхсн хоолан ясад, хойр талан нульмна. Цаарандк маршрутан цааснд хәләһәд, «Родильный дом»  гиҗ умшчкад, тьфу гив. 
Балһсна уульнцсар оркрлдад, өрүд-сөрүд гүүлдҗ бәәцхәх цергә олн машидин негнь Гнибедан машинә хаҗуд тотхад, моторан унтрал уга зерглҗ зогсв. Тер машинә үүдн секгдв. Терүнә кабинәс нег офицер толһаһан һарһад: 
- Менде, үр старшина! Керг ямаран болҗ йовна? - гив. 
Дотран уурта, тегәд атхр чирәтә йовсн Гнибеда чочсн дүрстәһәр терүн тал хәләһәд, агчмд бәәдлән хүврүләд, марзаҗ инәмсглв: 
- Кергүдм кө мет цаһан, - гив. 
- Бийчнь маңсисн болад яһсмбчи? - болад, тер офицер энүнә бәәдл оньһсан медүлв. 
- Ай, эрлг автхал эн һә кергүдиг! Кесг җигшүртә, бузр болн хальдвр үзн гиҗ болҗ йовнав, - болад хаҗудан эн нульмв. 
- Не, яахар седләчи? Цергллһн! Арһ угалма! - гиһәд тер офицер энүг шоодсн чигн, сурһсн чигн бәәдлтәһәр келв. 
Гнибеда төвкнсн бәәдл зүүв. 
- Эркн керг ямаран болҗ йовна? - гиҗ Гнибеда сурв. 
- Яах билә тер. Штабин зураһар керг көндрҗл йовна. Чи меднәч, операцан маңһдур өрүн эклҗәнәвидн, - гичкәд, тер офицер көндрх докъя шофертан өгв. Машин ормасн көндрәд, заагрж гүүв. 
12 
Гнибедан машин бас көндрв. Хамхрха гермүд заагур гүүҗ йовад, эднә машин нег өнцгинь бомб тусад нурачксн чолун герин хаҗуд ирҗ зогсв. Мартала болсн күүндврин болн терүнә бәәдлин тускар Гнибедан толһад үлдҗ теегдсн салврха санвр гөңгн будн мет тарҗ одв. Машинәсн эн бууһад, гер тал өөрдҗ ирв. «Родильный дом»  гиҗ бичәтә фанер хадата үүд секәд, күнд салдс һосдарн күрд-нирд әәтәһәр ишкмнәд орв. Эннь дөрвлҗн янзта, фойе гиҗ тоолгддг бәәдлтә хора болҗ һарв. Цааранднь ордг үүднәс хаҗугшан, хоран өнцг талнь бичкн терз бәәнә. «Саак арһсна утана һә үнр һарчана …»  гиҗ эн ухалх хоорнд үүдн секгдв. Күүкд улсин зовньҗ хәәкрлһн, нилх бичкдүдин чишклһн энүнд соңсгдв. 
Толһадан цаһан кенчр боодһата, хуучрсн цаһан лавшгта, дүүрң цогцта, медәрсн наста, саначрхсн, сарсасн дүртә акушерк орс күүкд күн секәтә үүднд сүүкнҗ зогсҗана, бөлвәлсн, цацмдсн дууһар тер хәәкрҗәнә: 
- Гергнләһән тер терзәр күүндтн, - гилһнләнь цааһаснь нег күүкд күүнә дуудлһн терүг үгинь күцц келүлл уга хәрү орулв. «Гергнләһән …»  гиҗ акушеркин келснд башрдсн Гнибедад эврәннь үгән келх цол болсн уга. «Гергн талан золһҗ ирсн залу гиҗ намаг тер зөнтксн эмгн тоолҗ бәәхмн болҗана» - гиҗ ухалад, эн дотран уурлҗ цунцхв. 
Удл уга одак күүкд күн үүднәс хаҗугшан фойен өнцг тал бәәсн кассин өңгтә бичкн терз секәд, толһаһан һарһҗ үзүләд дуудҗана: 
- Нааран өөрдтн. 
Гнибеда адһм угаһар терүн тал өөрдҗ ирв. 
- Шулуһар келтн: гергнәнтн нернь кемби? - гиҗ акушерк адһав. 
Бийинь ичәгч иим сурврта үг эс күләҗәсн Гнибеда: «Би гергтә бүдүн залуһин бәәдлтә болхий?»  гиҗ санад башрдв, дотран уурлв, өргн чирәнь улаһад чингдҗ одв. Тегәд, келх үг олҗ чадлго мәәмрҗ бәәһәд, бийән тоомсрта цергин элч гиҗ тер эмгн эс медснд уурлҗаһад: 
- Би талдан кергәр ирүв, - гиҗ угзрад, өөдән авцта дууһар эн келв. «Талдан ямаран кергәр мадн тал ирцхәдг билә» - гиҗ санад, акушерк алң болгч нүдәр гиичиг хәләх хоорнд терүг цааһаснь бас дуудад авч одв. Удл уга тер хәрү ирҗ, терздән зогсад: 
- Ямаран кергтәвтә? Келтн, - гив. 
- Танад, энд, кедү хальмг күүкд улс бәәнә? - гиһәд, Гнибеда планшетән делгәд, бичхәр бедрв. 
- Аа-а, - гиһәд акушерк ода аңхрсн бәәдл һарһв. - Тавн бәәх кевтә билә. Дөрвнь лавта хальмгуд, тедниг меднәв. Зуг тавдгчинь сәәнәр медҗәхшив. Фамильнь Семенова. Тер ода зөвүртә бәәнә. Өөрән бәәҗәтн, би одад медәд ирнәв, - болад тер цааран йовҗ одв. 
Энд зогсҗ үлдсн Гнибедад кесг күүкд улсин зөвүртә хәәкрлһн, нилх бичкдүдин чишклһн соңсгдад бәәцхәнә. Эн хамг терүнд зерлг юмн болҗ седклинь хутхлулна. 
Адһсн акушерк удл уга хәрү ирв: 
- Семенова Болха, хальмг күүкд күн. Залунь Семенов. 
- Залунь бас хальмгйи? - гиҗ Гнибеда сурв. 
- Ай, терүгинь медсн угав. Өөрән бәәҗәтн, - гичкәд, акушерк дәкәд йовҗ одв. 
Гнибеда делгәтә планшетән бәрәд күләҗәнә. 
- Залунь орс, Семенов Николай Николаевич гиҗ тер келв, - гиҗ акушерк цәәлһв. 
- Залунь ода хама бәәдви? - гиһәд Гнибеда мөшкәчин бәәдл һарһв. 
- Нилхтә болн гиҗәх күүкд күүнә залунь гертән бәәх боллта биший, - болад акушерк медҗ авхар бас бултҗ одв. 
Тер дарунь хәрү ирв. 
- Семенов Николай Николаевич «Страна Советов»  колхозин хөөч болҗ көдлҗәнә гиҗ эн гергнь келнә, - гиҗ акушерк цәәлһв. 
- Эн хальмг күүкд улс эндәс кезә һарцхахмби? - болад, Гнибеда медәтә акушеркиг өврүләд бәәв. «Тер тускнь энүнд юңгад кергтә болҗахмби?»  гиҗ сансн акушерк терзәс цааран бултҗ одчкад, канцелярск ик дегтр авч ирәд, делгәд хәләҗәнә: 
- Экнр болн нилхс эн-тер угаһар чикдән, эрүл бәәцхәхлә, зурһа-дола хонад, эндәс һарһгдад бәәцхәдмн. Эн тавн хальмг күүкд улсин негнь урҗ өдр гиигрлә, хойрнь өцклдүр өрүн. Семенова ода зөвүртә бәәнә. Наадк негнь эндрә-маңһдура болзгта бәәнә. Эннь өцклдүр орҗ ирлә. 
Гнибеда блокнотдан кинән бәәдлтәһәр бичәд бәәнә. Акушерк ухала-ухала бәәҗ, ода медҗәнә: «Нилхстә экнриг эндәс һарһад, цуг хальмгудла хамднь йовулхар эдн седҗәцхәнә! Нилхстә экнрин болзгнь күцлдх күртл би эдниг эндәс һарһҗ өгшгов, - гиҗ эн шиидҗәнә. - Кемрҗән эдниг болзгаснь эртәр күчнәс йовулцхахла, тер аврлт уга цааҗлгч йовдл болҗ һарх мөн» - гиҗ эн тоолҗана … 
Гнибеда ик чинртә керг күцәлһән төгсәсн бәәдлтәһәр планшетән бүркәд, күнд салдс һосдарн ишкмнәд, һаза һарв. Элстин үвлин киитн салькн энүнә чирәһинь шавдв. 
13 
Әвртә сүрдәвртәһәр болн шуугатаһар, оккупационн церг метәр Элстд орҗ буусн автомашин көлгтә полкин нег ротнь балһсна захд бәәдг Хальмг государственн конюшньд бәәршлә. 
Фашистск цаг зуурин эзлврин хөөн хоосрҗ одсн эн бүрдәцин тосхврмуд кесг хонгт кеер йовсн эн ротын салдсмудт зөвәр таалта казарм болҗ оошагдла. Шарлҗ хуучрсн үүрмг өвсәр кегдсн девскртә конюшнин әңгс, терүнә церглгч гермүдин хорас дулан эс болв чигн хүүрә билә, үүдднь болн терзснь бүтн билә. 
Туслң ямр кергәр эврәннь рот энд зогссинь эңгин салдсмуд дав деерән медҗ бәәцхәхш, юңгад гихлә куцәх кергин тускар политрук болн командирмүд цәәлһврән өгәд уга билә. 
Декабрь сарин хөрн доланла зөвәр салькта билә. 
- Рот, зер-селм угаһар һарч зогс! - гисн заквр ротын командир ах лейтенант Шишкин өгв. 
Нимгн цаста, йовһн шуурһта көрә һазр деер зергләд салдсмуд дасврта түргн хурдар зогсцхав. 
- Рота, зүн талан равняйсь! 
Заквр күцәгдв. 
- Смирно! 
Рот көшҗ тагчгрв. 
Командир Шишкин адһм угаһар ишкмнәд, эрәдин толһа тал ирҗ зогсв. 
- Хальмгуд, һурвн ишкмд уралан һар! 
Ут эрәдин дундас болн сүл талас ярһа эццн цогцта, өндр биш нурһта хойр салдс уралан һурвн ишкмд һарад, дердәҗ зогсцхав. 
- Хамдан зерглҗ зогс! - гисн закврар эдн зерглҗ зогсцхав. 
Шишкин тедн тал өөрдҗ одад, уурлҗ угзрсн бәәдлтәһәр хойр салдсин погонсинь таслҗ авад, һазрт хайчкв. 
Рот бүклдән «агдс»  гисн болад одв. 
- Эдниг гауптвахтд! - гиҗ старшинад Шишкин закв. 
Чирәнь минчиҗ уласн хойр хальмгиг старшина Акопян авад һарв. Герин нег хорад эдниг орулад, үүдинь һазаһаснь төдглчкәд, старшина йовҗ одв. 
Полнь өвсәр бүркәтә тагчг хора дотр хойр көвүнә чикнь доңһдсн болад бәәв. 
Эн ротд одахн ирцхәсн хойр хальмг көвүдиг старшина Акопян эврәннь церглгч дааврарн меднә: негнь Манҗиев Дорҗ, наадкнь Шамкаев Эрднь. Хоюрн насарн арвн йисәдтә. Дәәллдәнд орад шавтцхасн, дәәч дамшлтта салдсмуд. Грузин һазрт госпитальд эмнүләд, шаван эдгхлә, запасин багт бәәҗәһәд, эн полкин ханьд тусцхасн көвүд. Шулун, шудрмг, шунмһа болн серлтә дәәчнр. Ямаран учрар эдниг засглҗахан командир Шишкин келх гиҗ старшина ицҗәнә. 
Кезәд чигн ээмсәсн хөөһүлдго бор брезент вещмешоктаһан, котелокстаһан эдн өвсн девскртә пол деер сууцхана. 
Манҗиев Дорҗ уралһ, шамдһа, зөрмг авцта комсомолец билә, дәәнә өмнхн «Ленинә ачнр»  гидг республиканск бичкдүдин газетин юнкор болҗ йовсн сурһульч билә. 
Учринь цәәлһлһн угаһар, ташр зерлг модьрун кевәр погонсинь таслҗ шивсн командирин тускар, тиигҗ бийинь олн үүрмүдин чирәд дөөглснә тускар Дорҗ ухалад, үүмәд, түүрчәд, бийән тогтнулҗ чадл уга бәәнә. «Би советск гражданин болсн деерән Улан Цергин салдсв. Төрскндән му юм һарһсн угав. Советск государствин төлә хортнла дәәллдүв, цусан асхув. Күнд шаван эдгәснә хөөн дәкнәс цаарандан церглҗ йовнав. Тегәд, намаг ода юн учрар иигҗ дөөглҗ бәәхмби!»  гиһәд, дотран санад, эн зовняд, бизһрәд бәәнә. Ямр болв чигн, нег әрвҗ уга болв чигн му юм эврәннь цергллһндән һарһсн болвзгов гиһәд эн ухална. Болв тиим йовдл олдхш. 
Цаарандан санх дутман энүнә һундлнь улм- улмар һашудсн болад бәәнә. Олн үүрмүдин өмн Улан Цергин салдсин погонсинь таслҗ авснь, ташр ууртаһар тиигснь күчр ичртә болн һундлта. Тер күчр гидгәр һуталһн, әвртә гидгәр дөөгллһн болҗ седклинь үүмүлнә. Командирин һарһсн эн йовдлын тускар, эн йовдлын учринь медхин тускар, бийинь зоваҗах эврәннь һундлын тускар политрук үр Макаровд күргҗ келх кергтә гиҗ, Дорҗ ухалҗана. Уутьхн, керсү хойр нүднь чирмг-чирмг гиһәд бәәнә, зузан хойр урлнь татлдад чичрңнәд бәәнә, халсн зүркнь күрд-күрд гисәр әәвлхәһән цокад бәәнә. 
- Чи гем һарһсн болвзгоч? - гиҗ Эрднәс эн сурв. 
Вещмешокан дерләд, өвсн деер тагчг кевтсн Эрднь өндәҗ сууһад: 
- Уга, - гиһәд толһаһан зәәлҗәнә- «Хальмгуд»  гиҗ келснь, «хальмгуд, һурвн ишкм уралан!»  гиҗ келснь нанд йир акад болҗ ухалгдна. Тиигҗ келн-әмтнәннь нерәр салдсмудыг дуудлһиг би урднь цергт соңсад угав. 
- Ээ, тер йирдән акад, - гичкәд, Дорҗ уха туңһаҗ тагчгрв. 
Үүдн секгдв. Серглң Гриша кезәд чигн марзаһад инәмсгләд йовдг авцта, борзңта шар чирәтә салдс Гриша, тиим төләдән цуг үүрмүдтән таасгддг Гриша, йиринә эврә серглң бәәдлтәһәр орҗ ирв. 
- Котелоксан өгцхәтн, хотытн авч ирнәв. Санаһар бичә зовцхатн. Тадн үүл һарһцхасн болхла, тадниг иим сарул хорад биш, төмр үүдтә түүрмд орулх бәәсмн, - болад, кесг үг нег кииһәр, хурдар келчкәд, эднә котелокс авад, тер һарч одв. 
Гриша удл уга эднд хот авч ирв. 
- Тадн бичкә зовад бәәцхәтн. Таднд сән юмн болн гиҗәх бәәдлтә. Дәкәд ирхв. Тегәд тодраҗ келнәв, - болад, нүдән ирмәд, «тагчг»  гисн докъя өгәд, һарин альхарн аман бүркәд, Гриша һарад, үүдиг һазаһаснь төдглчкәд, йовҗ одв. 
Маднд сән юн бәәхмн билә. Серглң Гриша шоглҗ йовдг эс болхий, - гиһәд Дорҗ терүнә келсиг төрт авхар эс седҗәх бәәдл һарһв. 
Чи тиигҗ тоолҗанчи? - гичкәд, Эрднь тагчг бәәв. 
Ээ, сән юн бәәх болһнач, - гичкәд, Дорҗ бас тагчгрв. 
Эдн хотан ууцхав. Болв Гришан келснә тускар дотран ухалад бәәцхәв. Зүгәр сән юн үзгдхнь эднд медгдҗ өгчәхш. Гауптвахтас һарһхар седҗ бәәцхәхиг соңсчкад, терүг «сән юмн»  гиҗ, Гриша тоолҗ бәәдг болхий гиҗ, эдн хоорндан күүндцхәв. 
Тиигәд, эдн тааҗ медхәр уха гүүлгәд, салврҗ бәәцхәтл, асхни кем өөрдв. Гришад иткдг эс иткдг болв чигн, ирҗ тер келх болсинь эдн күләҗ бәәцхәлә. 
Асхни хот эднд өгхәр котелоксинь авхар Гриша ирв. Инәмсн бәәҗ, тер келҗәнә: 
- Зәнг тиим болҗана, - болад түргн хурдар тер соңсхҗана. 
- Калмыков … - гиҗ экләд, хальмгудыг цугтнь Сивр тал йовулҗахин тускар, тер операц маңһдур өрүнәс авн эклгдхин тускар, тер операцд эднә рот орлцхин тускар, эн хойр хальмг цергәс буулһдад, эврә улсларн хамдан бас йовулгдн гиҗәхин тускар офицермүд хоорндан күүндҗ бәәцхәсиг соңссан эн келҗ өгв. 
Адһмтаһар тиигҗ зәңглчкәд, Гриша эднә хотынь авч ирхәр һарч одв. 
Дорҗ Эрднь хойрин зүркднь нег мисхлд менрҗ одчкад, дарунь догдлад, чаңһур әәвлхәһән цокад бәәцхәв. Хоорндан күүндх үг эднд олдҗ өгл уга тагчгрҗ одцхав. Удл уга Дорҗ тагчгиг эвдв: 
- Эн зәңг юуһарн маднд сән болх гиҗ одак тоолҗахмби, - гиҗ адһм угаһар, уха туңһан бәәҗ тер келчкәд, гүүнәр саналдв. Энүнә толһаднь кесг тоолвр үүмлдҗәнә. 
Эрднин толһань дуугсн болад бәәв. Дорҗин келсинь чиңнҗ бәәһәд, эн бас саналдв. Цугтнь хальмгудыг йовулна гисн ухалвр эднә толһад багтҗ өгл уга зоваҗана. Гриша соңссан хаҗһрар келҗәдг болвзго, цергәс зулцхасн, орһдул һарцхасн, үүл һарһцхасн тоотыг бәрәнд йовулҗана гисиг, цуг хальмгудыг гиҗ, тер эндүһәр келҗәдг болвзго гисн таавр тоолвр эднә ухалврт хамгин түрүнд орла. 
Түргн ут көлтә, хөрәд эргнә наста, оньдинд серглң йовдг көвүн Гриша борзңта, севгтә шар чирәһән марзалһад орҗ ирв. Хойр котелокиг көвүдин өмн тәвҗ өгв. 
- Гриша, чини келсн зәңг юуһарн маднд сән болҗ медгднә? - гиҗ Дорҗ баштаһар, эс соньмссн бәәдл зөрц һарһад, зөрц төвшүн дууһар сурв. 
- Сән боллго яахмн билә? Тадн цергәс бууһад, дәәнәс холҗад, гражданкд орад, сулдан бәәхмн болҗанат, - болад, Гриша мел чик ашлвр кечксн дүрстә бәәнә. «Аполитичн тоолврта көвүн бәәҗлмч» - гисн ухалвр Дорҗин толһад зервк орчкад, һарад нисҗ одв. Болв Гришад эн келҗәнә: 
- Чини келснчнь маднд сән биш, хәрнь әвртә му, йир һашута, һундлта зәңг болҗ ухалгдҗ бәәнә. 
- Юнгад? - болад Гриша өврҗәнә, Дорҗин келснлә, зөвшәрхәр седҗәхш. 
- Энчнь әвртә ик болн нәрн үндстә төр, - гиҗ Дорҗ эклв. - Өвкнрин ясд хадһлата өргн теегәсн салҗ һарна гисн, экнрин-эцкнрин хоршацхасн эдл-аху, гермүд-тосхврмуд хамгас хаһцҗ йовлһн гисн, автономан геелһн гисн, оо, терчнь әвртә һундлта болн тачалта йовдл … 
- Тадн эврәһәрн, дурарн ухалтн. Би эврәһәрн, эврәннь тоолвран келләв, ода чигн тиигҗ тоолҗанав. Әмд-менд йовсн: хөөн Әрәсән ик һазрин аһуд альднь болв чигн бәәлһн нанд йилһәс уга болҗ ухалгдна. Нанд эк-эцк чигн, эдл-аху чигн, элгн - садн чигн уга, төгрг өнчнв. Эцкм Дальн Востокд заһсна промышленностьд нег заводын директор болҗ көдлҗ бәәһәд, туугдад, бәрәнд бәәҗәһәд, тендән хагдҗ гицхәнә. Экм Беломорканал тосхлһнд көдлҗ йовад, күнд көдлмшт гемтәд, үкҗ одсмн. Бичкн наста би өнчрҗ үлдләв. Бичкдүдин трудовой колоньд туслав. Төрл-садн бәәх зәнг соңсгдхш. Колоняс заводт туслав. Тенд көдлҗ бәәһәд, цергт дуудгдлав. Дәәллдәнд орлав. Нег бәрлдәнд күндәр шавтлав. Абхазин һазрт бәәдг госпитальд бәәләв. Шавм эдгснә хөөн запасной отрядт бәәҗәһәд, эн полкд туслав. Би, тегәд, эврәһәрн ухалнав: Әрәсән ик һазрин альднь бәәв чигн тас өнчн һанц нанд йилһәс уга. Гесән теҗәҗ чадхв. Кемрҗән эн дәәнәс әмд һархларн, экинм болн эцкинм цогцс альд булгдцхасинь олҗ авад, теднд обелиск тәвх санатав, - гиһәд, Гриша ода эврәннь йиринә оньдин серглң бәәдлән невчкн зуур хүврүләд, талдан, ухалгч дүр зүүв. - Хәрнь тер болҗана. Тадн үкләс холҗн гиҗәнәт. Таднд би үлү үзҗәнәв, - гичкәд, барун һаран толһаһасн өөдән өргәд, саак серглң бәәдлән севгтә-борзңта шар чирәдән хәрү учраҗ авад, һарад йовҗ одв. 
- Одакин тускар чи ю ухалҗанач, - гиҗ Дорҗ нөкдәсн сурв. 
- Терүнә тускар юуһинь ухалхви? Эврәннь ардксин тускар ухалҗанав, - гиҗ, Эрднь чинәнь алдрҗ салдасн дууһар келв. 
- Одакин эцкнь әмтнә хортн бәәҗ гиҗ санҗанав. Терүнәс бийсән саглх кергтә. Дәкҗ терүнлә шальшхмн биш, - гиҗ Дорҗ эврәннь ухалвран цәәлһв. 
- Терүнлә шальшлһн маднд юн кергтәви? - гиһәд Эрднь терүнә тускар юм эс ухалҗахан медүлв. 
Эврәннь баһ насни болн әмдрлин баахн дамшлтын кирцәһәр эн хойр көвүн уха туңһаҗ тагчгрцхав. Цаг зөвәр ора бодсц кемд эдн нөөрт диилгдәд, өвсн девскр деерән хувцтаһан, толһастан бор салдс махластаһан унтцхав. 
Шишкинә модьрун дүр, терүнә үзүлсн дөөглгч, дорацулгч йовдл, сүркә бәәдл Дорҗин зүүднд орад, зүркинь догдлулҗ серүлв. Эн зүүдиг бийәсн зааглад көөҗ әрлһчкәд, дәкнәс эн үрглнә. Болв нүдән аньҗ үрглх болһнд одак һә зүүдн шинәс давтгдҗ үзгдәд, энүг зоваһад, серүләд бәәв … 
Шин өрүн эклв. Зузан бор үүлнд халхлата теңгр уурлсн, атысн дүртә. 
Гриша түргн ишкдләрн орҗ ирв. 
- Түүрмихн, мендвт! - гичкәд, эднә котелокс авад һарч одчкад, удан боллго, эднә хотынь тер авч ирв. 
Көвүд хотан өмнән тәвцхәв. 
Гриша келҗәнә: 
- Эдлтн. Энтн энд тана сүл хот. Хотын хөөн тадниг цергәс буулһхар седҗәцхәнә. Менд йовтн. Севгтә-борзңта чирәтә салдс Гришаг адг- ядхдан зәрмдән болв чигн тодлҗ, му бишәр амлҗ йовтн, - болад, хавтхасн цергә хотын кесг талод һарһад, - госпиталяс һархдм нанд өггдцхәснәс эдн үлдцхәлә, бәртн, автн, таднд эдн кергтә болцхахнь лавта. Талдан зөөр нанд уга, - гиһәд эн хойр көвүнд тер белглв. - Альд болв чигн әрүн седклтәһәр бәәһәд, олн-әмтнд сә үзгдҗ йовцхатн! 
Тиигҗ келчкәд, Гриша делгәтә альхта барун һаран өргәд, нурһарн цухрад, үүдн тал өөрдв. 
- Менд йов, Гриша! - гиҗ хойр хальмг терүнд һармударн дайлв. 
14 
- Командирин заквр, - гиҗ сержант Киладзе зарлад, Манҗиев Дорҗ Шамкаев Эрднь хойриг гауптвахтас һарһад, брезент бүтәлһүстә машидин негнднь суулһад авад һарла. Хамаран, юуна төлә бийсән авч йовхинь эн хойр одак серглң Гришан зәңглсәр медҗәнә. Зуг эврә өрк- бүлмүдин, эк-эцкнрин тускар ухалҗ, саначрхҗ йовх эн көвүдин тоолврт ямаран юмн, ямаран бәәдлтә зург бийстән үзгдн гиҗәхин тускар, хальмгудыг йовуллһн ямаран кевәр кегдҗәхин тускар ухалвр болн медвр бәәсн биш. 
Асфальт уга, тегәд адрута, даңшата уульнцар машин хойр талан хольврад, өсрәд, моторан дүүгүләд, эврәннь иҗл кесг машидлә зөрлцәд, зәрмдән докъя өглһәрн хәәкрәд йовҗ йовна. Машинә ард бийнь бүтәһүл уга, тегәд нимгн цасн деер машинә төгәсин үлдәсн мөр көвүдт үзгднә. 
Машин зогсв. 
- Ирчквидн, - гиҗ сержант зарлад, хойр хальмгиг буулһв. 
Көк теңгс талас зөвәр догшн салькн үләҗәнә, хүүрә цасн аһарт бүргнә, йовһн шуурһн болҗана. 
Балһснд хамгин ик барата болн цуһарад таньл цаһан кинотеатр «Родина»  дүңгәҗәнә. Энүнә һазак бәәдлнь көвүдин хәләцд йир сүркә болҗ үзгдв. Кинотеатрин аһу, тедүкнд бәәдг туалеттәһән, шишлң цергә хатханчгта суңһугар бүсләтә. Бүслврин һазаһур олн цергчнр харулд бәәнә. 
Энд үзгдсн нег офицер тал сержант Киладзе одад, честь өгч зогсад, цөн үг келв. Тернь һарарн кинотеатр тал заав. Сержант Киладзе хәрү ирәд: 
- Тиигәрән ортн, - гиһәд, суңһуг бүслврин үүдн тал заав. Хойр хальмг суңһуг бүслврт адһм угаһар орв. Хатханчгта суңһуг хаша дотр чикәтә әмтн дарцлдҗана. Цуһар хальмгуд, ик зунь күүкд улс, бичкдүд болн көгшдүд. Цуһараннь чирәснь атысн, зелисн дүрстә, тегәд үксиг оршалһнд эдн хурцхасн бәәдлтә. Күүкд улсин шугшлһн, нилх бичкдүдин чишклһн соңсгдна. 
Хувцарн энд бәәцхәх цергчнрлә әдл хойр көвүг хальмгудын кесгнь оньһҗ, хәләцән теднүр тусхана, наснь күцлдәд уга, арв һарсн наста көвүдин зәрмнь тер хойриг дахлдна. 
Әмтнә сүркә бәәдл үзчкәд, түрүн агчмд седклнь үүмҗ, нүднь харңһурҗ одсн хойр көвүнә хәләцнь бән-бәәтлән эргмдән юн болҗахиг невчк оньһдг болад ирв. Нурһндан теегдсн салдс вещмешокас нань ацан уга хойр көвүн суңһуг хашан захар адһм угаһар йовад, кинотеатриг эргв. 
Дарцлдҗах әмтн заагт оралһата, боодһата, шидәтә мишгүдтә, сумкста өлг-эд кесг зүсәр цоохртҗ үзгднә. Эздүдин зәрмнь эднән түшлдсн, зәрмнь деернь суусн бәәнә. 
Суңһуг хаша хойр талан үүдтә. Нег үүднднь балһсна уульнц болһнас хальмгудыг зөөлдҗәх машид зогслдна. Әмтн асхрҗах метәр тер машидәс бууһад, өлг-эдин ацаһан авад, чирәд, суңһуг хаша дотр орад бәәнә. Сулдсн машин гүүһәд, йовҗ одна. Ормднь дарук машинь зогсна. Дотраснь хальмгуд буулдна, өлг-эдин ацаһан теврәд, эс гиҗ чирлдәд, хаша дотр диг-дара хәләгч офицермүдин закврар орад, цаарандан талдан үүдәр һарч, утар цувлдҗ зогсцхасн машидт орҗ сууцхана. Әмтәр дүүргдсн машид эндәс нег-негнәннь ардас һарад, Дивное станц күргдг хаалһар цувлдна. 
Эн үүднәс зөвәр холд, кинотеатрин эрст шахлдсн әмтн дунд үвлә хар хурсх махлата, басл тиим хурсх захта пальтота залуг Манҗиев Дорҗ таньв. Тернь бичәч Дорҗиев Басң билә. 
Школын сурһульч цагтан Манҗиев Дорҗ «Ленинә ачнр»  газетин юнкор болҗ бәәсмн. Газетин редактор болҗ бичәч Дорҗиев Басң көдлҗәлә. Ода әмтнә иим күчр һашута бәәдлд терүг үзчкәд, Манҗиев башрдв, зүркнь «пард»  гисн болад одв, юңгад гихлә иим бәәдлд терүнлә харһхв гиҗ эн санҗасн биш. Яһдг-кегдг болв чигн терүн тал өөрдҗ одхар, терүнлә мендлхәр эн шиидв. Бийән һартан авад, зүркән невчк тогтнулҗаһад: 
- Эрднь, чи эндән бәәҗә. Би тер нег таньдг күн тал одад ирнәв, - гичкәд, Манҗиев дарцлдҗах әмтн заагур арһул шурһҗ йовна. Дорҗиев Басңгас цөн күн һатц эн ирчкәд, терүнә нүднд үзгдм ормд терүг хәләҗ зогсв. Икәр саначрхсн, йир атхр дүрстә Дорҗиев Басң эргмдән үүмҗәх әмтн дотр Манҗиевиг дав деерән оньһл уга бәәнә. Өөрнь зергләд, гергнь, ансамблин дууч болн домбрч, Цаһан зогсҗана. Чирәнь мел цәәҗ одсн болҗ үзгднәТерүнд Басң арһул келҗәнә: 
- Дәрк, чи бийән сагл. Күнд аца өргхәр бичкә сед … 
Эн мисхлд Манҗиев Дорҗ әмтн заагур цөн ишкм шурһад, Дорҗиев Басңгин өмннь ирҗ зогсад, терүнд тагчгар һаран суңһв. Тернь һаринь атхад, болһаҗ хәләв: 
- Э, Дорҗ эс мөнийчи! Таньгдшго залу болҗч, - гиҗ Дорҗиев Басң атхр бәәдлән хүврәл уга арһул келв. - Чи һанцарн болвзгоч? 
- Э, һанцарнв, - гиһәд, Манҗиев хамаһас энд туссан ахрар цәәлһв. 
- Ацан, өлг-эд бәәнү? 
- Уга, салдс мишгтәв. Болад бәәснь тер, - гиҗ Манҗиев келв. 
- Машинд суулһнд чи нанд нөкд болнчи? - гиҗ Дорҗиев сурв. - Цаһан күнд юм өргҗ чадшго болҗана, - гиһәд терүн тал хәләв. 
- Нөкд болнав. Яахмн билә! Тертн нанд юмн биш! - болад, Цаһан саатаг аңхрсн Манҗиев залушг авцан үзүлв. 
- Не, харһснчнь нанд йир сән болҗана, - гичкәд, Дорҗиев Басң Цаһан тал хәләв. Тернь бичкн альчур сумкасн һарһад, тагчгар нүднәннь нульмс арчв. 
Дорҗиев Басң дотран уха гүүлгсн бәәдлтәһәр Манҗиев Дорҗин цергә хувц хәләҗәһәд: 
- Хәрнь тегәд, хальмгудыг цергәс буулһҗадг болҗану? Тиигх зөвтә. Медгдҗәнә, - гиһәд эврәннь ухалвран тер цәәлһгч бәәдл һарһв. - Ой, дәрк! Яһна гидгнь энви?! Эн сурвр седклд амрл өгхш. Түүнд хәрүд болгч цәәлһвр олдхш. Түмн тоолвр толһа дотр дарцлдад, седкл зоваһад, зүркиг түүрчүләд бәәнә … Хальмг әмтнә хөвд харалта өдрмүдин хаалһ эклҗәнә, харңһу будн өмннь бәәнә … - гиһәд, төвшүнәр, адһм угаһар келҗәһәд, гүүнәр саналдчкад, хойр альхан чикндән нааһад, овалһата өлг-эдән ан тохалдҗ түшв. 
Күнд шалтгта, йир эццн цогцта, дундынәс өөдән нурһта, улан булһар пальтота нег залуг хойр залу сүүһәснь бәрҗ көтләд, машинд суулһхар йовна. 
- Республикин прокурор Хонхошев, - гиҗ зәрм улс таньв. 
- Гемд диилгдәд, йир икәр муурч одсн бәәдлтә, - гиҗ Дорҗиев Басңгас цөн күн һатц өрк-бүлтәһән бәәсн Гаряев Налҗ келв. 
- Эмнүлд энүг илгәҗ үзтн гиҗ СССР-н Генеральн прокурорин нерн деер кесг дәкҗ бичг йовулгдла. Болв хәрүд ирсн уга. Ода Хонхошевд эмнүллһн керг уга болсн бәәдлтә, - гиҗ Сангаев Эрнҗән терүнд харм төргч дууһар арһул келв. Эн атыҗ тагчград, энд-тендән залхурсн нүдәр хәләҗәһәд, Дорҗиев Басңгин өөр зогсҗасн баахн наста улан цергчин хувцта көвүг оньһв. 
- Басң, чамд нөкд олдсн болвзго? - гиҗ тер сурв. 
- Э, урднь мана газетин юнкор болҗ йовсн, тегәд мини хуучн таньл, - гичкәд, ода эн цергәс буулһгдсна тускар цөн үгәр Дорҗиев Басң цәәлһв. 
Сангаевин өөрнь бәәсн Гаряев Налҗ эн зәңгиг оньглҗ авчкад, эмгндән, Боовад келҗәнә: 
- Тер көвүн цергәс буулһгдҗ. Мана Андрей Клава хойр бас хәрҗ ирх гиҗ күләх кергтә. 
- Аа, хәәрхн, тиигх болтхала! - гиҗ эмгнь зальврад, альчуран нүдндән нааһад, бирклүләд уульв. 
Көк теңгс талк үзгин салькн эврәннь саак заңгарн хәркләд бәәнә. Эн зәрмдән һашутаһар уульҗах, зәрмдән гейүрҗ дуулҗах әәтә болҗ эврә һазра улстан соңсгдна. 
Төмр хаалһин Дивное станц тал кесг хар машид шорһлҗд метәр цувлдҗ гүүлднә. Харңһу үклин өмнәс цуг чидләрн сөрлцәд, нартд насни кемҗәһәр бәәхәр седҗәх әмд ацата киитн машидиг көк теңгсин теркә салькн көөлдәд, эздүдән үдшәлһнә, теднәсн саллһна, теднән саатуллһна үгмүдән эврәһәрн келҗ дуулҗах болҗ, эңкр элвг теегәсн хаһцҗ, таньдго холд илгәлһнд йовх, зүгәр ардан мөңк тачалта хальмг әмтнә седкл уйрана … 
Балһсна уульнцсар машид шуугатаһар гүүлднә. Тедн, аң хәәгч аңһучнр метәр, хальмгудыг хәәҗ бәрәд цуглулна, кинотеатр тал нег-негнәннь ардас цувлдҗ ирлднә. Машид дотрас хар толһата, зөвүртә чирәтә әмтн асхрҗах дүртәһәр һарч бууна. 
Тиигҗ бәәтл, нег залу күүнә чаңһ болн яс яарулгч гейүрлһнә дун ончтаһар йилһрҗ соңсгдв. Дөч һарсн дүңгә наста, улан одта салдс бор махлата, кирз һоста, нег көлнь доһлң, цулһу арсар кегдсн хальмг девлтә, нарнд болн салькнд өгрсн чирәтә залу хашаһар дүүрң әмтнә захар адһм угаһар йовад, үргсн бәәдлтәһәр энд-тендән ормаҗ хәләһәд, өр өвдлһ, харм-төрлһ әмтнәс эрҗәх метәр эврәннь чееҗин зовлңган илдәҗ келҗәнә: 
- Ямаран йосн тогтсмби? Ямаран цаг ирсмби? Би Болдырев Долан гидг салдс биләв. Дәәнә инвалид боллав. Кеер, хөөнә хошт көдлдүв. Тенд олна йисн зун хөн бәәнә. Онц эврәнм арвн хөн, туһлта нег үкр бәәнә. Тенд арвн хойрта көвүһән, арвта күүкән үлдәчкәд, эврәннь доһлң мөрән унад, нааран, энд төрлһнә герт өцклдүр үр һарһсн гергндән золһҗ сөөнәһә ирләв. Ода намаг энд бәрҗ авад, нааран орулснь эн. Юн болҗахнь нанд медгдҗ бәәхш. Тер үрдүдм, гергм, олна дала мал, онц эврә мал яахмн болҗана?! Би бәрәнд йовулгдҗахмби?! Би әлд тусв чигн әмд бәәҗ чадхв. Болв өрк-бүлм харм. Тенәд, тер тархмби?! Толһам харңһурҗана. Ухам тарҗана … Ай, энтн зүүдн болвзго?! - болад, муурсн нүдәр эргмдән тер хәләҗәнә. 
Кокшунов Ийсн терүг таньв: 
- «Ленинский»  совхозин темдгтә хөөч, - гиҗ өөркстән тер арһул цәәлһв. - Мана теегин аһуд эндр кедү күн иим бәәдлд, иим зовлңта йовдг болх! - гиҗ келәд, тер саналдв. 
Балһсна хальмг биш әмтн кинотеатрин эргмәр, тедүкнәр, нигтәр күриҗ зогсад, эн берк акад йовдлын зургиг өврҗ бәәнә. 
- Немш церг энд бәәхд иим бәәдл үзгддг билә, - гисн күүндвр эдн дунд һарна. Мишг үүрсн нег күн тедн талас уралан һарч аашна. Шар будгта орс девлтә, арвһр сагсг хар махлата, дундынәс өөдән нурһта, ут буурл сахлта, калошта нимгн хар баальнгта медәтә күн суңһуг хашаһас тедүкнд мишгән һазрт оркчкад, бүслвр дотр шахлдҗ, шуугҗ бәәсн әмт харань тату нүдәрн шилтҗ хәләҗәнә. 
Доһлң көлән чирҗ ишкәд, суңһуг хаша дотраһур, бигшсн олна захар гейүрлһтә үгән келн йовҗ йовсн Болдырев Доланиг одак сагсг махлата орс өвгн үзв. 
- Долан! - гиһәд, мишгән өргәд, нурһн деерән хайҗ үүрәд, терүн тал көгшн күүнәһәр түгдрҗ ишкмнәд өөрдҗ одв. Долан дор ормдан көшҗ зогсв. 
- О, Егор Иванович, эңкр нәәҗм! - болад, Долан байрлсн дууһар, болв мишәлһн угаһар амлв. 
- Мә, эн хот ав, - гиһәд, Егор Иванович тер мишгтә белгән суңһуг дораһур түлкәд, хаша дотр орулв. 
- О, итклтә иньгм, чамд ханҗанав! - болад, тер мишгиг Долан секәд, хойр буханк хар өдмг болн хөөнә мах үзв. 
- Йо, яһлав! Чамд мини белглсн махиг чи хәрү нанд өгчәхмбчи? - болад, эн өөлгч бәәдл һарһв. 
- Гем уга, Долан. Наадк әмтн цуһар хотта. Чамд юмн угалма! - гиһәд Егор Иванович терүг иткүлҗәнә. 
- Белгән хәрү авна гисн мана хальмг улсин йосар сән биш, - гиҗ Долан цәәлһв. 
- Хальмг улсиг иигҗ зовахин туск йосн билү?! - болад Егор Иванович му нүднә хәләцән әмтн тал тусхав. - Иим бәәдлд нүүләс сагллһн кергтә биш. Чамд хот, теҗәл кергтә. 
- Ода яахви! Иим цагт чамла зүтклдҗ чадшгов, - болад Долан зөвшәрв. - Ханҗанав чамд, ицгтә нәәҗм. Хотас давуһар чини әрүн цаһан седклд ханҗанав. Насни туршар мартшгоһар ханҗанав! Чамд келх әрүн чинртә үг нанд бәәнә. Би үкхәр седҗәхшив, болв чамд герәсән келнәв. Терүгим соңс, буйн болтха! 
- Келич, буйн болтха! Соңснав, - болад Егор Иванович терүн тал нүдән шилтәв. 
- Мини унҗ ирсн кер мөрн тана катгт бәәнә биший? … 
- Ай, терүгичнь мартҗв, - болад Егор терүнә үгинь күцц келүллго таслв. 
- Тер мини онц эврәнм мөрн. Терүг эмәлтә, хазартаһинь би чамд белглҗәнәв. Нег көлнь ууршго доһлң болв чигн, тер чамд туста көлгн болад, уданд көдләд йовх күчтә. Терүг чи эс авхла, талдан, таньдго нег шин «эзнә»  һарт тер орхнь лавта. Терүг чи авич, буйн болтха! Тер мөриг унад, шулуһар мини хошт күрч үзич, мини үрд яһсн-кегсинь медҗ үзич. Кемрҗән тедн гертән бәәһә бәәхлә, һарч йовлһнднь нөкд болыч. Кемрҗән мини арвн хөн, туһлта үкр бәәһә бәәхлә, адг-ядхдан зәрминь, келхд, туһлта үкринь бийдән, намаг өглә гиһәд, авч үзич. Талдан бас нег эргчм: мини баавһа Буляша өцклдүр һарһсн нилхтәһән тендән бәәхинь чи меднәч. Терүг эн йоснахн мини хайгар йовулх гиҗ санҗанав. Терүнд нөкд болыч, ицгтә эңкр иньгм! - болад, хатханчгта суңһуг һатцас терүг Долан теврҗ үмсв. 
- Бийиннь чидлин болн арһин кирцәһәр чини келсиг күцәҗ үзнәв, - гиҗ әрүн седклән келәд, Егор Иванович терүнә һар атхчкад, харань тату көгшн му нүдәрн өр өвдгчәр терүг хәләҗәһәд, толһаһарн гекчкәд, адһм угаһар йовад, заагрҗ, тенд баглрҗ зогссн олн улс заагт орв. 
Долана эцк болн Егор Иванович улан мөрн цергин зергләнд хамдан церглҗ, Октябрин диилвр харсгч ноолданд орлццхасмн. Тегәд чигн эднә өрк-бүлмүд хоорндан иньглч авъяста болсмн. Егорла цөн агчмд күүндснә хөөн Долана седклин зөвүрнь невчк айдсн болҗ одла. Зүгәр тарҗ салврсн өрк-бүлнь, эврә бийиннь эдл-ахунь дарунь дәкнәс сананднь орла. Тегәд, зүркнь шинәс догдлла, өрк-бүлтәһән ханьцх өдр күртл, зүркнь тогтнҗ өгш угаг тер медв. 
15 
Өвгн эмгн хойр, Наянов Муутл Церенович болн Шарка Будаевна балһсна зах тал, Кировск уульнцд, онц эздүдин гермүдин негнднь бәәлә. Эднә көвүнь баһ офицер Мергн, күүкнь фельдшер Зула фронтд церглҗ йовцхана. Эн бүлин эдл-аху болгчнь - саадг нег үкр туһлтаһан, хойр яман, цөн така. Өвгн эмгн хойрин эркн килмҗнь - тедндән хот белдлһн, теднән хадһлдг хашаһинь, киитн цагт орулдг катгинь цеврәр бәрлһн билә. 
Наяновин герин шидрт хальмгудас талдан - орсмуд чигн, маңһдмуд чигн, дагестанахн болн нань чигн келнә әмтн бәәлә. Эдн хоорндан сән- сәәхн, нег-негән күндлҗ, сәәһән чигн, мууһан чигн хувацҗ, үүрлҗ, иньглҗ, кен-негн талан гиичлҗ, цә-идәһәрн тоолдҗ бәәлә. 
Хальмгудыг йовуллһна туск зәңг тархагдснас авн Наяновин шидрт бәәцхәдг таньл өвгд энүн тал дару-дарунь ирдг болцхала. 
Экн авгтан тедн тер зәңгд иткҗ бәәсн уга. Тегәд, бичкә саначрхтха гисн селвгән терүнд келцхәдг билә. Шидрәһә, тер зәңг лавта үнн болҗ һарчахнь медгдәд ирхлә, тедн әрүн седкләр өр өвдгч үгән келәд, «седкләр бичә уруд»  гисн селвгән өгдг болцхала. Бүкл келн- әмтиг кевтнь тууврт йовулна гисн, - эн йовдл тууҗд урднь соңсгдад уга болсн деерән тодрха учр уга, хаҗһр гиҗ тедн бурушагч тоолврта болв чигн, «деедин»  шиидврин өмнәс үг келдг арһ угаһан медцхәнә. Тегәд, «арһ угад зарһ уга»  гиҗ тедн саналдцхана. «Гейүрҗ бийән бичкә зова. Әрәсән һазрин альднь одв чигн әмд бәәхәр бийән чаңһаҗ бәәһич» - гиҗ селвгән тедн келцхәнә … 
Эднә өгцхәсн селвгүд өвгнә седклинь әәтрүлнә, зүгәр өмнк хаалһднь үзгдх ик зовлң болн түрлһн терүнә тоолврт төөнрцхәсн кевтән үлдәд бәәцхәнә. Дәәнд йовсн үрднь эднә седкл эзлцхәнә. Тедндән эдн өцклдүр бичг тәвцхәлә. Зершг үндстә зәңгин тускар бичцхәлә. «Зуг тер бичг кезә теднд күрх? Кезә хәрүд ирх?»  гиҗ эдн зовна. 
Хальмгудыг йовуллһн маңһдур эклхмн гисн зәңг тархагдв. Чидлнь салдасн Муутл эмгтәһән хоюрн удан йовлһта ут хаалһд бедрцхәв. Хамгас түрүләд өмсх хувцан, делгх, хучх тоотан белдцхәв. Асхн шидр арв һар така алгдв. Теднән цеврләд, эд-бод кеһәд, өвгн эмгн хойр тагчгар гер дотран, хаша дотран гейүртәһәр саналдад, кергүдләрн оралдад бәәцхәнә. Үкр туһл хойрин тускар, хойр ямана тускар эдн ухална, зуг ухалсан нег-негндән келхәс әәһәд бәәнә. 
Шидрт бәәцхәсн хальмгуд хөөтәнь теднән алҗ орксинь, зәрмнь үкрән чигн алад, махнд тохрасинь эмгн өвгн хойр меднә. Муутл һарад, хаша дотран тотхад, туһлта үкрән, хойр ямаһан хәләнә. Теднь өвсән җаҗлад, эзән хәләлднә. Эзндән эдн йир харм: эднән алхд чигн харм, әмдәр үлдәхд чигн харм болна. Тегәд, эднәннь тускар ю кехән, ямаран шиидвр авхан медл ута, зөвүрәр дүүрң седклтә өвгн гертән орад, уха гүүлгәд саначрхад бәәнә. Эмгнь өлг-эдән ораһад баглн йовҗ, тагчгар уульҗ бәәхинь Муутл үзнә, терүндән өр өвднә. Үг келхш. «Уульх терүнә зөв» - гиҗ эн санҗана. 
Зуг гер дотран тагчгрхла, һаза салькн улм гүдсн болҗ ишкрнә, терз шавдҗ аздлна. Тиигҗ бәәтл, асхни кем ирв, һаза харңһурв … 
Генткн хашан үүдн шард гисн болла, дарунь герин сиинцин үүд цоксн тоңшур соңсгдла. Өвгн сиинцдән һарад: 
- Кемби? - гив. 
- Аава, бив, - гиҗ Зула дууһан өгв. Дууһинь таньсн эцк: 
- Йо, дәрк! - гиһәд үүднә төдгинь түдвр угаһар тәәлв. 
Зулан өөр бас нег күн бәәҗ. Эцк күүкн хойр теврлдв. Эднә әәһәр Шарка һарч ирв. 
- Аа, бурхн минь! - болад, эк эгзңнҗ уульн йовҗ, күүкән теврәд, киитн халхинь үмсн йовҗ, герүр көтрлдҗ орв. Хойр һартан неҗәд чемоданта, өндр нурһта орс чирәтә залу эднлә дахлдад, хорад орҗ ирв. 
Өвгн эмгн хойрин гер дотрнь ик герл падрсн болҗ одв. Цергә эмчин хувцн һо, нәрхн цогцта Зулад йир әвртәһәр зоклцсн болҗ, эк-эцк хойртнь үзгдв. 
- Эн капитан Виталий Ефремов, - болад, эрклү дүрсәр терүг Зула хәләҗ, хаҗуднь зогсв. Нег мисхлд тер башрдсн болҗаһад, - тадна күргн, мини залу, - гив. 
- Йо, бурхн дәрк! - гиҗ экнь чочсн дууһар зальврв. Дарунь сана авсар оньһсн болад: - Аа, хәәрхн, бурхн өршәтхә! - гиҗ йөрәһәд, көгшн нүддән чирмүләд, күүкн күргн хойраһинь селҗ хәләһәд, мәәмрҗ менрв. Муутл өвгнә ухань орль-һарль болҗах дүрстә, «энчнь үннви-худлви?!»  гих бәәдлтәһәр хойр һаран хамаран кехән медҗ чадлго, дор ормдан хойр көлән селҗ тәвәд, толһаһан невчк өкәлһәд, бас тедниг һәәхҗәнә. 
Виталий һар атхлдҗ, эднлә мендлв. 
- Муутл Церенович, - гиҗ Наянов келв. 
Өндр нурһта, өргн ээмтә, далдһр чееҗтә, ке цергә хувцта, дулахн бор махлата, дөрвлҗн шар улан чирәтә, дүңнхд, һучад эргнә наста офицер күлцңгүһәр мишәсн нүдәр эдниг хәләҗәнә. 
Иигәд, эн бүлин бичкн гер дотр харңһу гейүр болн герлтә байр зөрлцҗ харһад, нег агчмд хольгдҗ одсн болла. «Гиичин»  гиҗ нерәдгддг эн хорад эдн хувцан тәәләд, өвгнә тәвҗ өгсн стулмудт сууцхав. 
- Сталинградар дамҗад, фронтас ирвидн. Маднд һурвн долан хонга сулдхвр өглә, - гиҗ Зула келв. 
- Тенд, Сталинградт, мини эк-эцк бәәцхәнә. Теднд золһчкад, нааран һарлавидн. Сталинградск облисполкомин көдләчнр һурвн вездеход машиһәр нааран йовҗ йовснд бидн сурҗ сууһад, ирсмдн эн. Тер улс Сталинградск областин комиссь болҗ һарв. Тедн зерлг зәңг келцхәв: Хальмг АССР буйсагдв, хаагдв гиҗ келцхәв. Хальмг республикин һазр Сталинградск областин, Астраханск округин болн Ставропольск крайин медлд хувагдҗ бәәнә гицхәв. Хәрнь тегәд, тер комиссь энд кегдҗәх селвлцәнд орлцад, бийдән күртсн һазр авхар нааран ирҗ йовх болҗ һарв. Тер комиссин зәрм чледнь үүнд урднь, одахн ирсәр келцхәнә. Тегәд, хальмгудыг йовуллһна цуг диг-дара болн заавр-зокалмуд меддгәр келцхәнә. Маднла әдл семрү өрк-бүлин туст чигн ямр зокал бәәхин тускар бас келцхәв, - болад, Зула тал Виталий хәләв. Тернь хойр альхарн чирәһән бүркәд, бирклүлҗ уульв: 
- Иим һашута йовдл намаг энд күләҗ бәәсиг би медсн угав, - гиҗ, нульмсан асхрулн бәәҗ, тер келв. 
Тадна өркин бүрдәц бат болхла, батлгдсн цаасн бәәхлә, таанрт тедн юм кеҗ чадшго, таанриг тедн салһҗ чадшго, - гиһәд, тер зокалмудыг әмтнә келсәр меддгән цәәлһәд, өвгн эдниг төвкнүлх санатаһар үгд орлцв. 
Өвгнә санаһинь Виталий медв. 
- Бидн тер комиссин чледин келсәр цугинь медҗ авлавидн 
Мадна өркин туск документ маднд бәәнә. Тер документиг цергә патруль саахна балһсна захд, дәкәд энд, тана уульнцд бас хәләҗ бүрткв. Эн тускар бидн саначрхҗ бәәхшивидн, - болад, хаҗудан уульҗасн Зулаг тер зервк хәләчкәд, Муутл тал чирәһән эргүләд: 
- Зула таднд зовҗана. Төрскн әмтндән харм төрҗәнә. Эврә төрскн республикнь буйсагдснд һундл төрҗәнә, - гиһәд, баахн наста гергнәннь толһаһинь бий талан кецәлһәд, халхинь альхарн илҗ өкәрлв. 
Тиигҗ цөн агчмд болсн күүндврин хөөн эднә седклд саахна үүдсн байр дүсҗ ирәд, унтрсн болла, терүнә ормд зөвүр харлҗ үлдлә. Эднә чирәсиг герлткҗ, хая-хая гилвкҗ үзгдҗ бәәсн мишәлһн ода тас геедрлә. 
Хоран булңгудар овалгдсн оралһата, боодһата өлг-эд тал Зула хәләцән тусхаҗ бәәхинь эцкнь оньһад, эднд цәәлһв: 
- Маңһдур өрүнәс авн мадниг йовуллһн эклхмн болҗана. Тегәд, бидн белдҗ бәәләвидн … 
Зула босад, цаадк хорадан орад, цергә хувцн деерән эврәннь, кесгәрә энд бийинь күләҗ бәәсн лавшг өмсәд, кухньд одад, эктәһән күүндн бәәҗ, терүнд нөкд болҗана. Эдн Мергнә тускар үг һарһна. Күүндврин заагур эдн уульлдна. Уульх учрмуд эднд дала! Эркн учрнь - күчәр тууҗ йовуллһн. Җирһлин цуг зүсн хаалһд харш йовдл болҗ, эднд тер ухалгдна. Уульлдн бәәҗ, эдн күүндврән цааранднь кецхәнә. Күүндх юмс, келгдх үг дала. Теднд чилгч уга. 
Муутл Виталий хойр күүндҗ сууна. Виталийд келх үг Муутлд дала. Болв эркн болгч кергиг күргндән эклҗ келхән Муутл дотран адһҗана. 
- Чи, Виталий, мини бүлд үнтә садн болснд би эмгтәһән ик байрта бәәнәв. Чамд келгдх үг, чамла күүндх кергүд нанд олн бәәнә. Зуг ода цаг бачмдҗ бәәх учрар, цагин күчр бәәдл мадниг - хальмгудыг, шахҗ бәәх учрар би эркн болгч кергән, эврә селвгән тадн хойрт цәәлһхәр адһҗанав, - гиһәд, Муутл адһм угаһар, бод-бод гисәр арһул келв. 
Виталий терүнә саначрхсн чирә хәләһәд, оньглҗ чиңнхәр бедрв. 
- Эн мана гер, хаша-хаац, - гиһәд Муутл невчк түдҗ, хоолан ясв. - Эн хамг, ямаран- кемәрән болв чигн, мана бүлин зөөр. Тегәд, тадн хойрт мини өгхәр седҗәх селвгм: эн хамгт эзн болҗ үзит. Туһлта, ик үстә дөнҗн наста үкр бәәнә. Өөрнь хойр яман бас бәәнә. Тедниг алдл уга һартан авч, эзн болхин арһ олҗ үзит … Тер болҗанал мини эркн селвгм, - гичкәд, Муутл өвгн тагчгрв. 
Иим төрин тускар эртәснь эс ухалҗасн болв чигн керсү, ухарльг дүрстә Виталий эн өвгнә келсн тоотын утхинь, чинринь сәәтүр медҗ бәәнә. Нег агчмд уха гүүлгҗәһәд, Виталий: 
- Тана селвг медгдв. Эн селвгитн Зула бидн хойр күцәхвидн, - гив. 
- Тиим болхла, нанд йир сән болҗана. Мини седклин тачал невчк болв чигн гөңгрх, айдун болх. 
- Тана өгчәх селвгитн күцәҗ чадхвидн, - гиҗ Виталий бас нег келчкәд, ухалҗ бәәнә: «Зула эн герт бичәтә. Эн герин эзн болгч зөв терүнд бәәнә. Би паспортн столд одад, үүнд бичгднәв. Сулдхврин болзг төгсх күртл, эк-эцк хойран Сталинградас нааран авч ирнәв. Тедн ода тенд дәәнд күүчгдсн балһсна нег герин подвалд цаг зуур хорһдҗ бәәнә, ташр эдлврәр түрҗәнә …»  
Зовлңта кемлә генткн цуглрҗ хурсн өрк- бүл атхр күүндврән кеһә бәәтл, Шарка эмгнә белдсн байн биш болв чигн сән шимтә, хот эдлхәр эдн суулдв. 
- Цаг сән бәәсн болхнь кергтә тоот идән, ундн чигн бәәх бәәсмн, седкл чигн серглң болх биләхн, - гиҗ Муутл келәд, хальмг улсин авъясар йөрәл тәвб. 
Хотын хөөн эк күүкн хойр өлг-эд диглҗ, хаалһд белдлһәр үүлдвр кецхәв. 
Муутл өвгн хашадан бәәсн малыг Виталийд үзүлхәр терүг дахулад, һазаран һарв. Киитн хар салькн чирә шавдҗ хәрклнә. Цергәр дүүрң балһсна нохас саначрхсн, хордсн дууһар яңшн хуцлдад, шууглдад бәәцхәнә. Муутл Виталий хойр харңһу катгт орцхав. Виталий цергә фонаран шатав, фонарин герлд һалзн маңната үкр, терүнә туһл, харһаһар әңглгдсн нег өнцгтнь хойр бор яман үзгдв. Хотан карҗңнулҗ җаҗлн бәәҗ, тедн фонарин герлд гилвксн нүддәрн эздүдән хәләлдв. 
Өвгн күргн хойр герт орҗ ирцхәв. 
Виталий бийдән белдсн орн деер толһаһан кецәлһн, унтҗ одла. Муутл өвгн өлг-эд боолцад, белдврт орлцад, күүкн эмгн хойртан нөкд болҗана. Виталий цергә сергг авъясарн дару- дарунь сернә, эдн һурвн унтх санан угаһар һашута кергәрн үүлдҗ бәәцхәхинь чиңнҗ соңсна, зәрмдән нүдәрн үзнә. 
Бас нег серхләрн, Виталий декабрь сарин хөрн нәәмнә өрүн өөрдҗ ирсиг оньһв. Муутл өвгнә өрк-бүлин тускар, хальмг әмтнә хаалһд учрҗах харалта бәәдлин тускар ухалад, дәкҗ унтш угаһар серүн кевтлә. 
Моторан шуугулад, нег машин хашан үүднд ирҗ зогсв. Дарунь хашан үүдн «шард»  гиҗ секгдснь соңсгдв. Дарунь герин! сиинцин үүдн тоңшулгдв. 
Муутл өвгн үүд тәәлв. 
Автоматта сержант орҗ ирәд, үүднә өөр зогсв. 
Зааврин дууһар тер келҗәнә: 
- Хаалһд йовлһнд белн болтн. Нег час болад, бидн ирхвидн, - болад, әмн болһнд кедү килограмм аца авч йовх кемҗәнә тускар нег кииһәр келҗ зарлчкад, тер һарч одв. 
Виталий Зула хойр орденсәрн гилвксн хувцтаһан, шинельмүд угаһар гиичин хорад бәәцхәнә. Виталий зәрмдән сууна, зәрмдән босад, арһул йовдңнад бәәнә. Зула эктәһән теврлдәд, уульлдҗ бәәнә. Муутл тагчгар көгшн нүдән альчурар арчҗана. «Бидн нааран эс ирсн болхла, эн өвгн эмгн хойр уульлһн угаһар чигн һарч йовцхах бәәсн биз» - гиҗ Виталий ухалад, харм төргч нүдәр эдниг хәләҗ бәәнә. 
Нег часа болзг ямр кевәр төгсснь медгдсн уга. Одак машин, моторан лугшулад, һаза ирҗ зогсв. Одак сержант көвүн герт орҗ ирв. 
- Өлг-эдән авад, һарч машинд суутн! - гиҗ тер командлчкад һарч одв. 
Теврлдәд, йирин уульлдҗ бәәцхәсн эк күүкн хойр улм батар теврлдәд, улм икәр чишклдҗ уульлдв. Муутл Виталий хойр оралһата, боодһата өлг-эд һазаран һарһад, брезент бүтәһүлтә машинә ард бийәрнь ачлдв. 
Виталиг ода шинкн үзҗәх сержант дердәҗ зогсад, терүнд честь өгчкәд, ормдан зогсҗана. Машинә кабинд суусн погран-капитана погон болн махла Виталийд үзгдв. 
Теврлдәтә эк күүкн хойр гертәсн һарч ирцхәв. Шарка эмгн күүкнәсн заагрхар седҗәхш. Тернь чигн салхар седҗәхш. Болв арһ уга. Догшн закана күчнд багтх, авлгдх цаг ирв. Кемҗән уга тачалтаһар эк күүкн хойр салцхав. Виталий дөң болад, өвгн эмгн хойриг машинд орулв. 
Машинә ардк үүднүр хәләлдәд, Виталий Зула хойр зерглҗ зогсҗана. 
Сержантыг машинә кабин тал толһачнь дуудв. Толһачлаһан цөн үгәр арһул күүндчкәд, сержант хәрү ирәд, Зулан өмн зогсад: 
- Та кембт? - гиҗәнә. 
Виталий уурлад, бизһрҗ одв. 
- Мини зөвшәл угаһар юн х … вый сурлһан болҗахмби?! Наку-таку уга сержант! - гиҗ Виталий шоодв. 
Сержант хооран хойр ишкчкәд, дердәҗ зогсад, Виталийд честь өгәд: 
- Эмчин цергләнә лейтенантд сурвр өгх зөвшәл сурҗанав, - гив. 
- Сержантла би күүндшгов, - болад, Виталий гергнәннь һарин тохаһаснь бәрәд зогсад бәәв. 
Сержант толһач талан гүүҗ одв. 
Погран-капитан дундын нурһта, дүңнхд, дөчәд эргнә наста күн, машинә кабинәс бууһад, пехотын гвардин капитан тал өөрдв. Эн хойр дегц нег-негндән честь өгчкәд, һар атхлдв. 
- Цергләнә даалһврас иштәһәр тана документ хәләҗ болхий? - гиҗ погран-капитан келв. 
- Хәләтн! - гиһәд Виталий терүг герүр дахулв. 
- Эн герт таниг ирсиг бн өцклдүр асхн медләв, - гиҗ погран-капитан бийиннь чинр медүлгч бәәдлтәһәр келв. «Бериевская крыса» - гиҗ Виталий ухалв. 
- Тылд тадна кеҗәх көгҗм уга операц би гергтәһән үзҗ һәәхҗ бәәнәв, - гиҗ Виталий темдглв, - тадна күцәгч көдлмшитн түрүн болҗ үзҗәсм эн, - гив. «Карательск үүлдвр» - гиҗ дотран тер ухалв. 
Виталин үзүлсн документ хәләһәд, эдн лавта өрк-бүл болсинь погран-капитан медв. Атысн Зулан көркхн чирәг «гилс-гилс»  гисәр хәләҗәһәд, тер һархар бедрв. 
- Мини документ бүрткх зөв таанрт уга, - гиҗ Виталий темдглв. 
- Йирдән келхд, лавта тиим йосн уга. Болв эн операцла, эн һазрт, эн цагт иим бүртквр кергтә гисн Молотовин, Вышинскин, Бериян заавр бәәнә … «Тер заавртаһан шулуһар һарч әрлич» - гиҗ дотран ухалсн Виталий өкәрлгч нүдәр гергн талан хәләв. 
- Үр эмчин цергләнә лейтенант Ефремова, деед толһачнрин, заавр тиим болҗана! - гиһәд погран-капитан зөрц чаңһар, наадн үнн хойрин заагур келв. 
Погран-капитанла хамдан Зула Виталий хойр һазаран һарцхав. Машинә ардк үүдн тус ирҗ, Ефремовихн зерглҗ зогсцхав. 
- Хама болв чигн тадна бәәршсн һазрт бидн гиичлҗ, таднд ирхвидн. Дегд икәр бичкә зовцхатн! - гиҗ Виталий хадм эк эцк хойртан келәд, һарарн заңһҗ үдшәв. Машин көндрәд заагрв. Асхрулҗ уульҗасн Зулан һарин тохаһаснь бәрәд, Виталий герүр көтлҗ орв. 
Балһсна хальмгуд «Родина»  кинотеатрт түрүлҗ цуглулгдчкад, тендәс цааран Дивное станц тал йовулгддг диг-даран бәәсиг Виталий Зула хойр эс медҗәлә. Тегәд, эдн гер дотркан адһм угаһар ахулҗ, невчкн зуур тагчгрцхала. 
Хальмгудыг йовуллһна тускар күн келсиг чикәрн соңссн тоотас тас талдан, күчр һашута зург болҗ тедниг нүдәрн үзлһн Виталин седклд төөнрв. Әмд цогцас махн таслгдҗ бәәх мет зөвүртә болҗ, Муутл өвгн болн Шарка эмгн эврә һарһсн үрнәсн салҗ хаһцлһн, эврә герән, төрскн һазран үлдәҗ һарлһн дәәнә зовлңта хаалһд кесг му үзҗ батрсн зүрктә салдс болгсн Ефремов Виталин седклиг үүмүләд бәәв. 
16 
Дивное станцд Элст балһсн талас тасрлт угаһар цувлдад, нег-негнәннь ардас ирлдҗәх брезент бүтәһүлтә цергә машид вокзалын хаҗуд, товарн вагодт өөрхнәр зогсцхана. Машидәс асхрҗах бәдлтәһәр хальмгуд буулдна, оралһата, деесәр боолһата мишүдтә, сумкста өлг-эдән чирлдҗ бутарлдна. Цергә закрачнрин халта закврар эдн вокзалд орулгдхш, тегәд тедн цаста, мөстә платформ деер цуглрлдна. 
Элстихнд Дивное станц кезәнәс нааран таньл болсмн. Болв ода эн болн энүнә шидрк аһу тас хүврҗ одсинь хальмгуд үзҗ бәәцхәнә: товарн вагод йир олн болҗ, тедн кесг эшелод болад зогсҗ. Вокзалын эргмд йир олн улс баглрад, хальмгудыг, тедниг аңгуд метәр һәәхҗ хәләлдҗәнә. 
Дорҗиев Басңгин бүлд өлг-эдән машинд ачлһнднь нөкд болсн көвүн Манҗиев Дорҗ эврәннь үр Шамкаев Эрдньтә хоюрн салу талдан машинд ирцхәлә. Тедн ода гүүлдәд, Дорҗиев Басңгихн сууҗ ирсн машиг хәәҗ олад, ацаһан буулһлһнднь, ташр вагод тал өөрдүлҗ зөөлһнднь теднд нөкд болцхав, ташр деернь Сангаев Эрнҗәнә, Кокшунов Йиснә болн ик бүлтә талдан чигн өркст тедн дөңгән күргҗ бәәцхәнә. 
Улан ширтә товарн вагодын үүдднь делгәтә бәәцхәнә, теднә дотркнь харлҗ оңһалдна. Үвлин киитн хар салькн тер вагодын үүддәр орҗ ишкрнә. 
Цергә элчнрин хәәкргч закврар хальмгуд ацаһан чирлдәд, шахцлдад, түлклдәд, вагодт тасрлтан угаһар орлдад бәәцхәнә. Эн бәәдл хальмг туульд келгддг, әмд улсиг амарн хавлад, зальгад бәәдг әәмшгтә муусин дүр сананд орулна. 
Әмтәр дүүрсн вагон болһна үүдинь терүнә дахуль болгч салдсмуд хааһад, һазаһаснь күдр төмрәр төдглчкнә. Вагон дотр шахцлдсн улс әмд бәәх арһ ухалад, һурвн давхр харһа нар деер арһта орм булалдад, бичкдүдтән хот өглдәд, шууглдад бәәцхәнә. Вагон дунд төмр беш «буржуйка»  бәәнә. Терүг халулҗ шатах түлә хәәлдҗ бәәцхәнә, җиң киитнәс хальчлх арһ терүнд бәәнә гиҗ, терүнд хальмгуд шүтҗ бәәцхәнә. 
Вагоднь цуһар дүүрсн эшелон болһн күрҗңнҗ көндрәд, ууҗмур һарад бәәнә. Терүнә ардаснь дахлдҗ, дарукнь йовна. Эшелон болһна һарч йовлһн аһу ик өвдкүр терүнд йовх улсин седклд үүдәнә. 
Таш-пиш гисн әәтәһәр поезд ормасн көндрхлә, төрскн һазр болн хальмг әмтн хоорндк мөңк залһлдан тасрсн болҗ соңсгдна. Дивное күртл үдшәгч дууһан өргәд, доңһдулҗ ирсн хальмг теегин мөңк иньг-салькн, һарлцсн улсасн хаһцад, ормдан, тендән үлдсн болҗ элстихнә зүркдт тачал үүдәнә … «Сивр тал! Сивр тал!»  гиһәд, эргмдән, өмнән зарлҗах мет дууһар паровоз хәәкрәд йовна. Уралан тер адһҗ, утаһан ардан үлдәнә. Амрхан тер мартсн болна. Эшелон өдр ирвәс будта, бората, догшн киитн җиңтә ууҗм тал улм шурһад йовна. Эшелона йовуд ут хаалһар уданар татгдна. Үвлин күчн әәмшгән икдүлнә. Эшелонар дүүрң эмтнә теҗәл хатярдна. Хот, теҗәл болн дулан хувцн әмд бәәлһнд хамгин эркн чинртә болла. Нилх бичкдүд теҗәл тату болсн учрар, ташр эрүл-мендин таал уган уршгар уульлдад, экнрән, эцкнрән зовацхана. Дөнтә-тавта бичкдүд, кемрҗән геснь невчк цадхлң болхла, вагон дотраһур көөлдәд, йиртмҗин заясн авъясар дөгҗ гүүлднә. Зүгәр теҗәлнь хатярдхла, геснь өлсәд ирхлә, тедн эк- эцк талан шахлдад, һурнилдҗ тагчгрлдна. Эрә арваһад күрсн наста үрдүд әмд бәәхин тускар ухалдг болцхав, әмд бәәхин төләд тедн әмтнлә хамдан көдлмш кехәр бийсән белдцхәв. 
Харалта өдрмүд эклснәс авн хамгас түрүшлҗ, хамгас икәр түрҗ бәәцхәснь - медәтнр болн хуучн шалтгта тоотнр болҗ һарла. Хотын арһтаһинь, хувцна дулан тоотынь тедн нилх болн кенз наста үрдүдтән, ачнртан өгцхәлә. Сиврин үвлин гүргүлә ут хаалһар уданд эдлврәр түрҗ йовлһнд медәтнр дундас хорлһн икдәд бәәлә, нилхс дундас чигн һарутлһн өсв. Эшелон болһнд үксн улсин күшмүд хураҗ хадһлдг шишлң вагон бүрдәгдв, эңкр күүһән геелһн өрк- бүл болһна күчр зөвүр болсн деерән терүгән оршалһн теңкән уга ик зовлңта болла. 
Әмд ацаһар дүүрң ут эшелона вагодын төгәсин тоңшурнь цаарандан йова йовтл: 
- Чаңһртн!.. Теслцтн!.. Зовлң даатн!.. - гисн әәтәһәр теднә дотрнь йовсн улст соңсгддг болла. 
Әмд күүнә ухалврт кемҗән уга. Теҗәләр түрәдго төрскн теегәсн хальмгуд хольҗад йовна. Цуг тоотар түрлһн гүдәд йовна. Эн хамг цугтан цаг зуурин гисн тоолврар хальмгуд седклән әәтрүлцхәнә. Кесгнь тер ицлтәһән үкцхәнә … 
17 
Хальмг теегин аһуд шин эздүд болн һардачнр ирцхәв. 
Сарпулин крайисполкомин, Сталинградск облисполкомин болн Әәдрхнә окрисполкомин комиссьмүдин олн члед кесг машиһәр Элст балһснд цуглрв. Тедн селвлцә кеһәд, нег- негнәннь медлд күртсн райод болн эдл-ахус медҗ авцхав. Селвлцәнә хөөн тедн кесг бригадт әңгрҗ авад, эврә-эврәннь райодла болн эдл- ахусла таньлдхар теегин ууҗмар, тенд бәәдг малын олн зусн хошмудар йовцхав. 
Сарпулин крайисполком бийиннь медлд күртсн һазрин шин аһуһин тускар һарһсн түрүн шиидвртән Элст балһсна неринь билләд, ормднь Степной гисн нерәдлһ балһснд өгв, Степновск района центрт терүг тохрав. Степновск района шин толһачнр болҗ Сарпуляс ирҗ суусн үүлдәчнр бәәрн һазрин улсиг һазалад, дәәлдг болла. «Хальмг ухалвран седкләсн һарһҗ әрлһцхәтн!»  гиҗ теднлә йөдәрҗ келдг болцхала. 
Степновск района һардачнр удл уга нурһлҗ малта, һахаста, шовудта болад, байҗҗ одцхала. 
Хальмгуд йовулгдсна дарук өдрмүдт теегин альднь болв чигн, Степной балһснд болв чигн нохасин уульлһн сөөһәр чигн, өдрәр чигн чонмудын уульлһнла ниилҗ соңсгдҗала. Төөрлдсн үкрмүд уульнцсар йовҗ мөөрлддг билә. Эдн эздүдән гееҗ өнчрсн нохас болн малмуд билә. Зүгәр даруһас төөрлддг, мөөрлддг малмуд үзгддгән уурла, юңгад гихлә тедн шин «эздүдин»  һарт орад, махнд тохрцхала. 
Теегин ууҗмд бәәдг малын олн хошмудын нохасин уульлһн кесг хонгин туршарт соңсгдад бәәлә. Тедн шин эздүдин һарт орсн болв чигн, бийсинь эңкрлҗ хадһлҗасн эврә йоста урдк эздүдән санҗ гейүрҗ бәәцхәнә гиҗ, эргм шидрт бәәдг улс учринь цәәлһҗәлә. 
Госпитальд эмнүләд, инвалид болсн хальмг салдсмуд эврәннь бүлин герт ирцхәнә. Болв эзн уга гернь сүркә тагчг, ә-чимән уга болна, эс гиҗ һазаһасн шаңһа оньсар тахрлата болна. Тиим салдсмудыг болн талдан чигн, үлгүринь келхд, командировкд талдан областьд йовсн, эс гиҗ теегин холд, машин йовҗ күрч чадшго һазрт малын ард йовсн учрар йовуллһна операцла харһл уга үлдцхәсн хальмгудыг милиц хәәҗ олҗ цуглулад, Сивр тал илгәһәд бәәсмн. 
Фронтд йовсн хальмг салдсмудын бичгүд урдк кевәрн теднә өрк-бүлин хайгудар ирлдәд бәәлә. Зуг гермүдин үүддин һаза тедн үлднә, эс гиҗ хашасин үүддт хадата яршгудт цуглрҗ хоршна. Һурвн өнцгтә бичгүд кесг почтын һаза чигн кевтсинь әмтн үзәд, харм төрҗ саналдна. 
Татьяна Борисовна чигн, Марта Морозова чигн, фронтд хәрү йовх болзгнь өөрдсн Виталий болн Зула чигн, хальмгудын таньл, иньг болҗ бәәцхәсн талдан чигн улс эн тачалта зургудыг болн йовдлмудыг үзәд, санаһар зовад, саналдад бәәлә … 
18 
Улан-Үдәс Москва тал йовҗ йовсн пассаҗирск поезд пуф-пуф гиҗ әмсхләд, дарани станцд зогсв. 
- Барабинск станц. ЗО минут зогсхмн! - гиҗ зарлгдв. 
Декабрь сарин арвн тавнд Элстәс Бурят республикд командировкд одцхасн хальмг артистнр - РСФСР-н ачта артист Эренҗенов Нарма болн композитор Дорҗиев Саңһҗ-Һәрә эн поездин җөөлн вагона нег купед сууһад, хәрҗ йовцхала. 
Дорҗиев Саңһҗ-Һәрә хувцан өмсәд, һазаран һарв 1944 җилин январь сарин арвдгч өдрин үдин кем билә. Зөвәр киитн болв чигн, салькн номһн, теңгр чилгр бәәнә. 
Сөөнәһә болсн шуурһнд зузан көр цасн төмр хаалһиг алслад бүтәчксн бәәҗ. Тер цаснас төмр хаалһин рельс сулдхҗ цеврллһнд олн-әмтн көдлҗәнә. Төмр хаалһин көдлмшчнр шар зүстә шишлң хувцарн йилһрҗ таньгдна. Наадкснь эврә олн зүсн хувцта, нурһлҗ күүкд улс. Зуг теднә һармуднь шаңһа кев, кемҗән уга брезент болн олн зүсн арсн бееләстә. 
Эдн дундас хальмг үг соңсгдад бәәнә, болв Дорҗиев Саңһҗ-Һәрә чикндән иткҗ бәәхш. Эн болһаһад, чикән чирмәлһәд чиңнҗ зогсҗана. Хальмгуд лавта мөн. 
Запасной рельст товарн поездин хойр эшелон вагод дотран олн күүтә зогсҗана. Зәрм вагона турваһас утан бүргҗәнә. 
Вагод талас бичкдүдин шууган һарна. Зәрмнь хальмгаһар экнрән, аавнран дуудна. Теднь эдндән хальмгаһар хәрү өгцхәнә. «Акад юмби! Эн һазрт иим олн хальмг, ташр, тегәд, өрк-бүлтәһән юн учрар ирсн болхмби?»  гиҗ санад, Дорҗиев Саңһҗ-Һәрә әвртә гидгәр алң болад өврәд, шинҗләд, зогсад бәәв. «Өдрин нег кило өдмг … Боднцгин шөлн …»  гисн күүндвр соңсгдна. 
Эн киитнд теднә өмссн хувцнь йир гөңгн болҗ үзгднә, зәрмсиннь хувцнь эн киитнд тас ирлцән уга, үлгүрнь, күүкд улс зуна башмгудта, элңкә һоста, толһадан альчурта. Төмр хаалһин көдлмшчнр болхла, баальнгудта, хаваста, эс гиҗ брезент шалврмудта, дулан шишлң махласта, зузан фуфайкста … 
Станцин нег үзгәс зөвәр ик баг хальмгуд, залус болн күүкд улс, цасна цувг хаалһар зәрмснь төмр күрзмүд үүрцхәсн нааран ирҗ йовна. 
Эдниг хәләҗ зогссн нег өвгн: 
- Оршачквта? - гиҗ хәәкрв. 
- Оршачквидн. Барабинск үкәрт орм олдв. Керг күцәгдв, зуг седкл бүләдкҗ уудг һашун хар уга болдгнь һундлта! Тедн һурвнд неҗәд модар темдг тәвгдв. Нерднь бичгдв. Сән цаг учрхла, хавртан-зундан теднд золһҗ ирх улс тедниг олҗ чадхмн … 
Иим үгцлһн Саңһҗ-Һәрәг улм өврүлнә. Йир акад җигтә болҗ седкл атылһнә. Зуг эн хальмгуд хамаһас, юн учрар нааран ирҗ энл цуглрснь төрүц медгдҗ өгчәхш. 
Дорҗиев Саңһҗ-Һәрә тедн тал өөрдв. Теднлә күүндх эв хәәҗәнә. Тедн носилксәр цас зөөлдәд көдләд бәәцхәнә. 
Саңһҗ-Һәрә улм өөрдҗ одад, ямаран сурврар эклҗ үг һарһхан медҗ чадлго мәәмрҗәнә. 
- Тадн кенәхнәвтә? - гиҗ эн сурв. 
- Көтчнрә, Баһ Дөрвдә, - гицхәв. 
- Энд яһҗ ирсмбтә? - болад, Дорҗиев Саңһҗ-Һәрә өврҗ сәәх бәәдл һарһв. 
- Делкәд юн болҗахинь эс меддг та бийтн хамаһас һарч ирсмбтә?! - болад, нег баахн бер уурлсн дууһар келв. 
Дорҗиев Саңһҗ-Һәрә хамаһас йовсан цәәлһв. 
- Яа, дәрк! - гиҗ медәтә күүкд күн зальврв. 
Хальмг республик хаагдв. Тер ода уга. Хар толһатнр цугтан нааран, Сиврүр, туугдв … - гиҗ нег залу эгзңнсн дууһар ахрар цәәлһв. 
Санһҗ-Һәрә невчкн зуур менрҗ тагчгрв. Одак залу цааранднь цәәлһв: 
- Олн салдста ик церг генткн ирәд, нег часин болзгт кесг ик машинд мадниг суулһад, төмр хаалһин станц тал зөөһәд, товарн поездин вагонд дүрәд, нааран авч ирцхәв … 
Тиигҗ бәәтл, мөрд татсн кесг цанмуд цувлдҗ ирәд, цасн деер күрилдҗ зогсв. Эн цанмудас бууцхасн арвһр хар нооста махласта, орс тулупста муҗгуд эврә колхозин, эс гиҗ совхозин нерд хәәкрҗ зарлцхав. 
Хальмгуд теднлә ахрар күүндчкәд, вагод талан гүүлдв. Тендәс өрк-бүлән дахулад, өлг- эдән теврлдәд, чирлдәд, цанмуд тал ирлдәд суулдад, йовад бәәцхәв … 
Москва оргч поездиг йовулх хонх җиңнв. 
Ухань салврсн Саңһҗ-Һәрә купедән орҗ ирв. Эренҗенов Нарма одак кевәрн санамр унтҗ кевтнә. Саңһҗ-Һәрә терүг серүлхәр седчкәд, хоолнь бүтәд, келнь көшәд, үг келҗ чадсн уга. Болв нег мисхлд эн ухалҗана: «Иим һә зәңг нөкдтән келхәр юуһинь адһхв?..»  
Күчтәһәр цокҗах зүркән тогтнулгч дусал Саңһҗ-Һәрә уув. Болв удан төвкнҗ сууҗ чадхш. Бийән яһҗ бәрхинь энүнд медгдҗ өгхш. 
Эренҗенов Нарма босад, нүр-һаран уһачкад, эврәннь нөкдин бәәдлнь әвртә гидгәр хүврҗ одсинь оньһв. 
- Бийчнь тас уга болҗавзго? - гиҗ эн саначрхв. 
- Сүркә әәмшгтә зәңг соңсув, - болад, Саңһҗ-Һәрә чинәнь алдрсн дууһар экләд, Барабинск станцд үзсн, соңссн тоотан келҗ цәәлһв. 
Элстд бәәцхәсн өрк-бүлмүдән тагчгрсн эдн санцхав. Теднәннь туск ухалвр эднә седклиг зоваһад бәәв … 
Поезд арнзл мет хурдар Москва тал делсәд йовна.