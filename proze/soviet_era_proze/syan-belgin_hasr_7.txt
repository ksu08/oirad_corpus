Эцк көвүн хойр
Элстәс Дивн ордг олна хаалһас ардагшан цухрҗ бүүрлсн «Булгт» гидг селән. Заагрҗ бәәршсн эн селән деер заяни хамдан шиңкән мөрлх саната, селәнә дорд бийәс, көндлң бор кецин зооһас әрә бултаһад, өрәл целвгән кеҗ бардмнад, наадк өрәлән дав зуур доран авч бултулад, - өңгтә шарһ нарн маасхлзҗ инәсн маңхаҗ йовна. Нарнла урлдҗ сердг дасл эн селәнә аха-заха Манҗд насн турша авъяс болсн мөн. Көдлмшин гүргү цагт тиим авъяс нег зүүдән нам сән. Болв Манҗ көдлмш уурха уга цагтан чигн, амрад бәәх өдртән чигн өрлә сердмн, орнасн хулхаһар шувтрҗ бууһад, дун угаһар хувцлад, һаза һардмн. Гертәсн һархларн, бас болһадм, гер-бүлән серүлхәс саглҗ цервдм, үүдән арһул түлкҗ секдм. Садн-саднас эңкр үрдән, - Саглр Санҗ хойран, серүлш уга саната нег үлү холван сааҗ саглдм. Кедү тиигв чигн Манҗин эн заңгиг негл күн - эгл әмн эндг угаһар меднә: Манҗла хамдан Маңга сернә.
«Ода бийнь эрт, ормдан хәрү кевт!» - гисн өңгтәһәр, Маңга хойр һарарн салачлҗ күзүлдәд, Манҗин толһаг хәрү нуһлад, дер деер кевтүлнә. Әмтәхн нөөрәсн сәәтр серәд уга: хойр нүдн анята, хойр һар атхата. Маңган иим дүриг һәәхәд, Манҗ тотхад, ормдан тагчг кевтв. Агчм зуурин таалд авлгдад, нөөртән инәмсгләд кевтх Маңган чирә көркрәд, Манҗд баахн күүкнә өңгтә болҗ үзгднә.
«Нег һазр нанла киисән кирһүлсн кевтә! Негл бичкн, нилх мет, нама дахлдҗ сернә. Ора күртл лекц умшад, олн һазр эргсн, бригад болһнд одсн, эврә үр-садан өскәд, өрән насан өрәлдүлсн. Булгт фермин парторг гишго. Заглюн, баһ цогцта хару гергн гихм!» Бас кесг олн тоолвр баахн цаг дотр Манҗд торс орҗ тодрха кевәр сангдв.
Баһ насн, баһдк цаг - басл сәәхн юмн!.. Эшн-эшни авгтан элсн дотр бәәсн бичкн селән. Селән дотран темдгтә һанцхн тоосх чолун герт, олна келәр, «улан школд» Манҗ Маңга хойр сурһуль сурч бәәхд әмтн балһснд нүүҗ ирсн, Элст нер зүүсн. Эдн хойр тиигхд пионер билә, түүнә хөөн комсомолд орла, уг сүүлднь коммунистнр болсн - аштнь хойр бийән нег әм кесн, нег хаалһд орсн. Эргҗ-эргҗ цуһар, эңгин өдгә улс негл җисәтә, бәәдл өврмҗтә дала юмн уга. Маңга ман хойрла әдләр мана цага баһчуд нурһлҗ тиигҗ күн болсн, күсл җирһлдән шунсн, күмн-улс цуһар тиим - гиҗ санад, Манҗ орнасн босад, хувцан өмсв.
«Улан школан» Манҗ улм сааҗ санад, һанцарн дотран
бийләрн күүндәд, мусг инәмсглв. Ода тер школас төрүц нег чигн темдгтә юмн уга. Терүнә орм деер һурвн давхр гер Ленинә уульнцд дүңгәнә. Тенд, тер һазрт «улан школ» бәәсн, урдк цагт эн цага медәрг наста улсиг «көл дөрәд, һар һанзһд» күргсн көөрг дархн болсиг келхлә, күн иткш чигн уга биз. Җирһл гидг - җигтә сәәхн урһлта. Тиигхд, Элст деер тиим. «Улан школ» медхд-тоолгдхд - ор һанцхн өндр гер. «Педтехникум» гисн нертә оврг толһа деер билә. Тер герт Таңһчин залмҗ - Хальмг обком болн Совнарком хойр бәәсн биший. Ода тер герәс орм үлдсн уга. Ленинә уульнцд тер герәс холван «Педучилищ» бәәнә, Пушкинә уульнцд - түүнәс һурвн холван Пединститут. Өңгрсн хамган, өсәд өргҗсән тоолхд - өдр, сө бәәтхә, сар җил хойрт сансар көөҗ күцгдш уга кевтә. Ода Манҗ адһҗ бәәнә, удл уга Дивнәс Санҗ ирхмн. Саглр бас гертән уга - Әәдрхнә мединститутд сурч бәәх, тендән каникул кеһәд, күргтәһән хоюрн көдлҗәнә. Гер дотр һанцхн Маңга, саглм дала юмн уга - күн серх гиҗ болһадган Манҗ ода хайх бәәҗ. Уга тиигҗ биш, һаза һархмн, көвүһән тосхмн.
Манҗин көвүн Санҗ эн җил арвн негн җилә школ төгскәд, тендән механизмин туск эрдм дасад, эцкән дахҗ, хойр-һурвн җилд каникулдан маши йовулдг дамшлт сурла. Ода «ЗИЛ - 120» гидг машинд эцктәһән хоюрн шофер болҗ көдлнә. Хойр сменд эцк, көвүн нег машинд көдлнә. Манҗ өдрәр, Санҗ сөөһәр буудя зөөнә, хошаһад хаалһ кенә. Эцк көвүн хойр - совхоздан нертә, нүүрлгч механизатормуд.
Ода амр. Көдлмш күнд болв чигн седкл байрта болна. Манҗ Санҗ хойран «ЗИЛ - 120» гидг машин эврә нурһн деерән - кузовдан дөрвн тонн, ардан һурвн тонн ацата тергн (прицеп) чирнә, нег хаалһд долан тонн элеваторт күргнә. Эдн эцк көвүн хойр хошаһад хаалһ кенә - арвн дөрвәһәд тонн, эсклә хөрн сай пуд давҗ татх хальмг өдмгин көрңд эцк көвүн хойран тәвц өдртән хөрн нәәмн тонн, пудар нег миңһн зурһан зун һучн. Мана цагт математическ то-диг - карандаш цаасн хойр һарт бәрәтә болх мөн гиҗ Манҗ ухална.
Келх, көөрх амр. Кеһәд күцәх күчр. Машиһәр көдлдг
болснас нааран Манҗд эңкр зөөр - машиһән килмҗтәһәр бәрх, эвдҗ хамхлш угаһар седлһн эркн билә. Эврә машиһән Манҗ күүнә һарт бәрүлдмн биш. Өөрхн һазрт, част әдл тәмк татх хоорнд машиһәрчн йовад ирсә, - гиҗ нәәҗ шофермуднь Манҗас сурхла, Манҗ - уга, болшго! -гидмн. Машиһән күүнә һарт иткҗ өгхәр, Маңгаһан чамд иткнәв, - гиҗ Манҗ шоглдмн. Кемр эрк биш кергтә йовдл болхла, тер шоферин кергәр машиһәрн эврә бийнь Манҗ йовдмн.
Эн авгтан механизатормуд хург кехд, тер хург деер совхозин механик машиг хойр сменәр көдлгх, нег машинд хошад шофер көдлх төр тәвхлә - Манҗ хар хулһн болҗ көлрәд, халу дүрлә. «Машиһән күүнд өгш угав! - гичкәд, махлаһан хойр һардҗ базһла. - Машиһим авх болхла, оңдан күүнд өрәлинь өгхм болхла, Маңгаһиннь толһа алднав»... Хургин улс шуугад инәлдхлә, эн хург кеҗәх парторг Маңга босад, «Манҗин ухаһар болхла, машинәс кимд күн болҗанав», - гихлә, цуһар тагчг болцхала.
Маңга механик хойр сәәнәр цәәлһҗ өгәд, - шофермуд цуһар зөвд багтла, хойр смен көдлх шиидвр һарһла. Манҗ тер шиидврт харһла. Манҗ тер шиидврт багтсн уга. «Хойр эзтә машин хоома көлгн, йовһар көдлнәв. Коммунист хама көдлв чигн коммунистическ чик седклтә, көдлҗәх улс дотран үлгүр үзүлнә, нүдн-амн болна. Хама болв чигн хар көдлмшт орад көдлнәв, машинд баһчуд көдлг. Баһчуд йос медх, маниг залх. Көгшд кергәсн һарсн, цергәсн буусн». Бас кесг зүсн ярвг-яашг кеҗ, бүкл долан хонгтан Манҗ, хурин хар үүлн метәр, миркинә.
Хоюрн коммунист улс, Манҗд хар ухан угаг Маңга меднә. Өцклдүрк заңган, сән шунмһа үүлдврән эндр, нег өдр улм шиңгрәм шунмһа авцар сольна гидг амр биш. Җирһл тер хамгт дасмҗ өгнә, шин авцин тусиг шишлң тодрха нүднд үзүлнә, һарт бәрүлнә. Көдлмшин гүргү эклх цагт Манҗ эврән тесхн уга, бән-бәәҗ медгдх, - гиҗ Маңга нег санв чигн, машид яслһна, шофермуд диглҗ көдлмшт һарһх, кениг кенлә нег машинд көдлгхиг негн күртл нәрн кевәр ухалх болна.
Нег дәкҗ үдин хотан ууҗ сууһад, Маңга Манҗд келв:
- Ода талдан шоферла көдлмш уга болхла, көвүтәһән, Санҗта хоюрн нег машинд көдлтн.
- Бән-сун бәәтл, бәәстән улм нәәртә йовдл мана фермд һархм. Көвүтәһән, ха-ха-ха! - болад Манҗ күрҗңнәд инәв.
- Күүктәһән нег машинд көдлхлә, деер бәәҗ терчн, Маңга! Күүкн күргтә - гер-бүлә эзн. Эзн кергтә машинд, эзн!..
- Эзн угаһар бәәнә гиҗәхшив. Эзн уга - юмн уга. Машид яслһна көдлмшт эзнә нүдн татудҗана, ясвр хоома болҗана. Чи коммуниствч, би коммуниств. Урднь трактористнр бәәсн, ода комбайнер шофер хойр болсн. Мана өрк-бүл нурһлҗ тохма механизатормуд болмл өңгтә. Санҗд шин маши, - «ЗИЛ - 120» маркта маши директор өгх зөвшәл нанас сурв.
- Чи зөв гивчи? - болҗ, Манҗ үг булалдад, Маңгаһас сурҗ йовна. Эн машин ик чидлтә деерән, нәрн кецтә, олн зүсн җаңһрта машин, ардан прицепс татх учрта. Тиим төләдән шофер күүнәс хойр дам килмҗ керглх мөн. Көвүн ода чигн сән дамшлт дасад уга. Иим олн тоолвр Маңга хәрү өгтл Манҗин уханд орв.
- Би зөв өгләв. Чи юн гиҗәнәч? - болҗ, Маңга сурх зөвтә болна.
- Директор парторг хойран дурн болҗахгов, - гиҗ зөвәр өөлсн өңгтәһәр Манҗ келәд, махлаһан өмсв. - Эцк күн биш болҗана. Тииг-тииг гиҗ закх. Көвүнә дурн - эврән медг! - гичкәд, Манҗ шуд көдлмштән одв. Өдрин өрәлд нег чигн үг уга тагчг бәәсн Манҗиг үүрмүднь өврв. Көдлмшәсн ирәд, гертән Манҗ бас тагчг. Дун уга бәәсн бүлд дуут һархиг урдас авн медә бәәх Маңга бас тагчг. Манҗиг цаг эртәс көндәһәд, кергтә бишиг тавлҗ меднә.
Дола хонсн, эн бүлин «тар-тур» керүл көтрх болҗ йовх цагла Санҗ Элстәс «Булгт» селәнд гертән орҗ ирв. Көвүн аттестатан авсн байрта ирхлә, эцк эк хойрт давхр байр болхиг кен болвас меднә. Болв байрас даву юм тер Санҗ гертән орҗ ирн соңсхан санҗ йовсн уга. Совхоз деер «ЗИЛ - 120» маши унхмч, - гиҗ директорин зууран келсн үгиг амрч оньһсн уга билә.
«Цагнь ирхлә, эцк эк хойр зөвтә гихлә, тер цагт медгдх», - гиҗ Санҗ келчкәд, ферм орх машинд сууһад хәрҗ ирлә.
- Не, көвүн, шин маши унҗ ирвчи? - гиҗ Манҗиг сурхла, Санҗин уханд директорин келсн үгмүд төөнрв. Эдн мини үүлдвриг урдаснь шиидҗ билтәл, - гиҗ санад, эк талан Санҗ хәләв.
- Санҗ тиим, би зөв гиләлм. Эцкәрн машиһән йөрәлһ, - гиҗ Маңга келәд, нег шил «Шампанское» стол деер тәвҗәнә.
- Маши унҗ ирсн угав. Аттестат болхла - эн бәәнә. Йөрәтн, - гиҗ Санҗ келәд, стол деер түүгән тәвҗәнә. Манҗ Маңга хойр алң болҗ, нег-негән хәләлдв. Уг сүүлднь зөвәрт тулҗ бәәһәд, көвүнәс иигҗ сурв:
- Директор чамд юм келсн угай? Маши авхмн гисн угай?
- Келв, маши ав гинә!..
- Чи юн гивчи?
- Эцк-экәсн зөвшәл сурнав гиләв!..
- Эцкчнь зөв гивү?
- Эцк юн гих - эркн болх!..
- Эцкин шиидвр экинәс лавтрха! - гиҗ Маңга келәд, көвүндән еңнсн бәәдл һарв.
- Мини шиидвр. Көвүнә дурн, эврән медг. Уга. Тиим чигн бишл. Маңһдур амрдг өдр, тиим болв чигн... «Эзән зальг, эн «чигн» гидг үгмүд мини келнлә яһад оралдад бәәнә», - болҗ Манҗ санчкад, нег мөслҗ эклсн ухаһан товчлв.
- Маңһдур совхоз орад, машиһән, шин машиһән дарг уга авч ир! Би зөвән өгчәнәв. Чамд, чини машинд би, эцкчнь, хойрдгч шофер болҗ көдлнәв. Чамла ода, өцклдүр күртл тома угад тоолдг бәәсн көвүнләһән, бийләһән әдл залуд тоолҗ, залу улсин күр кех бәәнәв. Тиим учр деерәс, Маңга, чини эн «Шампанское» тоовр баһ кевтә. «Сән залу тәвх кергтә!.. »
Манҗин тер үгмүд соңсад, Маңга ик байрта «Шампанское» деер шин «Столичный» тәвб. «Булгт» селәнә нег әңгин өрк-бүл эн асхн байр кесиг кесг бүкл республик бәәтхә, нам бичкн селәнәс чигн нег күн оньһсн уга. Эн асхн эцк көвүн хойр йоста залу улсин залу кевәр күр кев.
«Булгт» селән деер нарн модна толһад күрч һарх цагин эргнд ирх машиһән күләсн Манҗд кесг олн тоолвр орв. Удсн уга Дивн талас - деед үзгәс биш, фермәс - дорд үзгәс, деерән орац ачата, ардан дүүрң прицептә «ЗИЛ -120» машиһәр Санҗ ирәд, герин һаза зогсч йовна. Маши тосч бәәсн Манҗ үкс көвүн талан ирв.
- Машинчн эвдрвү, Санҗ? - гиҗ Манҗ сурв.
- Машин хурдн гүүдлтә, сән гүүдлтә час әдл, папа! Хойр хаалһ кеснә хөөн, бас нег өрәл хаалһ кеҗ, болма цаг үлдв. Тегәд, таниг эрт серүлҗ биш гиһәд, тана түрүн хаалһиг ачад авч ирсмн эн, - гиҗ Санҗиг келхлә, «авчатн үүнәсн», - гиҗ келчкәд, икәр байрлад, яахан медҗ ядад, хара йовх һармударн хойр һуян зөвәр чаңһар ташв.
- Нә, сән, көвүм. Сәәхн иньг, амр! Мамаһан бичә серүлич, Санҗ. Хот-хол стол деер бел кечкләв. Мамаһан бичә серүлич, кукм! - гиҗ аюрхн шимлдәд гилтә Манҗ келҗ йовтл, Маңга һаза һарч ирв. Маңган көдлмш эклхәс ода чигн эрт. Хурта-чиигтә цаг урһц хуралһнд, тәрә хуралһнд саалтг болна. Тиим учрар сөөни өрәл давтл көдлсн Маңгад бас нег час унтв гиҗ гем уга бәәҗ. Болв Маңган талдан кесг зүсн килмҗ бас олн. Парторг күүнә көдлмш дала болн дааврта деерән - тоомсрта.
- Эцк көвүн хойр экәсн нуувчин - залу улсин, залу кевтә, күр кеҗәнт?! - гиҗ келсн Маңган дун, өрүни дүүрәнд өкәрлг гиҗгтә күүкн дууһар цеңнв.
- Папа, болһаҗ йовтн. Сөөһәр хаалһ хувацта, машин цөөнәр гүүнә, хурдар йовхд дала әәмшгтә болхш. Өдрәр машид ик хаалһд хойр-һурвн холван олн, - гиҗ Санҗиг келхлә, Маңга Манҗ хойр тачкнад инәлдв.
- Көвүн, көвүн! Эцк эк хойртан уха заахчнь дуту болҗану? - гиҗ Маңга келәд, Санҗин толһаг күзүдҗ авад, өрчдән шахв.
- Көвүн чик үг келҗәнә. Эн күн эзн килмҗтә болх мөн. Машинә йоста эзн, ах шофер Санҗ, мини көвүм. Эндән келхнь, эцкнь - би - көвүнәннь барун һар болҗанав!..
Санҗ, сөөд бас саглх кергтә. «Сагин ашлц саамлҗ - сән!» - гидг.
- Мама папа тан хойрт уха заахар бәәхшив. Учр йовдлын чикиг келҗәнәв... Мама, иим эрт яһад босвт? Ода чигн комбайн көдлх болад угалм.
- Эндр хагсу сө болв, хур-чиг уга. Эрт эклх кергтә. Хуралһан манахн чаңһава бидн. Зөөлһән танахн чаңһатн. Эңкр Төрскндән республикәс хөрн сай пуд өдмг өгх - әрүн тоомсрта төр! Түүг, тер даалһвриг ядхла, тооһарнь чидхлә - тооһаснь давулҗ күцәх эндрин эркн үүлдвр, - гиҗ Маңга мөңкин олнд келдг зальта халун үгмүдән залу көвүн хойртан бас келҗәнә.
- Сән, Маңга. Хуралһнчн хурдн болтха! - гичкәд, Манҗ, Маңган толһаг чееҗдән шахад, маңнаднь урлан күргхлә, «эн мама папа хойр, эндән келхд, негл бичкн күүкд», - гиҗ санад, Санҗ буру хандв.
«Булгт» селәнәс Дивн хәләһәд, асфальт кесн даңшан уга, тошхр хаалһар «ЗИЛ - 120» гидг тамһта ууцдан һурвн тонн терг чирсн, нурһндан дөрвн тонн аца ачсн зөвәр хурдн гүүдлтә йовна. Машинә зүн үүднд улан үзгүдәр «Коммунистическ көдллһнә бригадын ударникүд» гисн һал үгмүд бичәтә. Эн машин деер, төрүц хар өврин бәәдлтә төгрг җолаг хойр һардад, батлҗ атхсн дасмһа шофер Манҗ басл байрта йовна. Хая-хая хаалһ деегүр, машинә өмнәһүр «чирд» гиҗ церчкәд, цервәд-цервәд нисч һарсн харада шовуд цеңнәд дуулҗ йовх болҗ Манҗд медгднә.
Маши күцдг хоңһр мөрн... Маши күцдг хоңһр мөрн...
Үгмүд сәәтр эс олдҗ өгдг, эзән зальг, энчн юн дун билә? Альк цага, кезә һарсн думби? - гиҗ санад, дууна үгмүдиг давтад, «хоңһр мөрн, хоңһр мөрн», - болҗ гиинҗ дуулна. Э-э, иим дун бәәҗлм:
Маши күцдг хоңһр мөрнь... Маши кецдән нертә хурдн!
Эцк көвүндән, эңгүлңгин җирһлтә эврә цагтан байрлҗ йовна. Көвүн күн болв! Машинә җола залх бәәтхә, мана цагин җирһллә җола залҗ чадх толһата, тавта эрдм-медрлтә, көвүм. Йир сән.