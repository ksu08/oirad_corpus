Савһр хар
Харңһу сө...
Хар улан залу Галваш хатрад йовна. Мөрнь суксрҗ цокад, бий һанцар кеер ормлзад, бара хәәһәд, эн залу эгзңнҗ дуулв. Эн эгзңнсн дууһинь соңссн күн залуг йосндан әәҗ йовхинь алдвр угаһар медхмн. Залуһин санан: «Дуулад йовхла, сән болх, нам мөр болхинь дуунасм әәһәд, һазра юмн өөрдхн уга», - гиҗ йовна. Тиигә йовҗ залу һазрин дүң алдад, хамаран үзгтә йовхан медҗ ядад ирв.
- Шулм төөрүлҗ йовна, - гиҗ бийдән зөвәр күңкнәд, айстан келәд оркв. Ташр тер дуунасн әәһәд, Галвашин дунь тасрв. Ода залу «шулмас» тагчгар бултҗ һархар седҗ йовна. Залу йосндан төөрәд, зөвәрт йовад оркв.
Тиигҗ йовад, дамта-шовхагта болсн баг, нигт өвстә һазрар орад ирв. Бәәдлнь, тәрәнә орм болх өңгтә. Тәрә хадад авсна ард хамхул урһсн баг-бачу һазр болх бәәдлтә.
Гев-генткн юмн сард гив. Түүнлә нег хамхул дорас туула босад һарсиг залу үзсн уга. Унҗ йовсн мөрнь тер туулаһас үргхләрн бүдрв.
«Шулм мөр тушч йовна», - гиҗ санчкад, өмнән хәләхәсн эвҗәркәд, ардан эргәд хәләлһнләнь - мөрнәннь сүүлд нег савһр хар юмн чиргдҗ йовна... Залуһин махмуднь ирвәтрәд одв.
- Я, дәрк! Энчн юн билә?! - гиҗ чочн чашкурдҗ хәәкрчкәд, һарад зулв. Мөрн довтлад йовна, зугар савһр хар арднь чиргдә... Тер савһр хар мөрнә сүүләс чиргдҗ йовад, сун ишкләд цокхларн, мөринь һазр цумлад орулчкв, бийинь тедүкнд шивәд оркв. Түүнәсн залу йовһар һарад зулв.
Залуг савһр хар көөһәд, юмнд күргл уга күцәд, өндр хар күн болҗ хүврәд, залула ноолдв. Ик уданд ноолдад, өрин өмн өндр хариг авад цокн, бийнь һазр элкдҗ киисәд, шарлҗна йозур атхад хуурв. «Өндр харнь» уга болҗ одв.
«Шулм бәәнә, зуг кү диилхш, күүнд диилгднә», - гиҗ бийдән келчкәд, залу һарад йовв. «Мөр болхнь, мөрм инцхәһәд ирчкв?» - гиһәд энд-тендән ормлзад, гүн шудрад йовхнь, эн залуд эрвәх баран үзгдхш. Тиигҗ йовад, дәкәд нег юмн сард гичкәд, җирҗңнәд одхла, залу үкс уралан дегдрәд одв. Тиигчкн, мөрн болх гих сана авад эргәд хәләсн, дала болсн богшурһас җиргәд нисч йовцхана.
-  Эзән зальг! Өрин торһа сәнҗлм, - гиҗ әәсндән һундрхҗ келәд, гүүнәр татад шуукрчкад, йовһн сууһад, шарлҗна бүр таслад, невчк амрв. Торһа җиргәд, дорд бийәсн шамлгдҗ тунтад, өр шарлв. Сууҗ сууһад, босад һархлань, өр йосндан цәәв, холын баран үзгдх дүңгә болв.
Өрүн маңһарт залуһин ар дорнь дөрвн-тавн гер дүңгәлдҗәсиг эн залу хәрү эргҗ хәләһәд үзв. Эн гермүд Җуукна Замбин хотн. Замбин хотнд Эрнҗәнә Мәркш гидг, сурһуль-эрдмтә, хөр һарсн наста көвүн билә. Церглҗәсн һазрасн сулдхвр авад, Мәркш гертән ирсн бәәлә.
Мәркшиг сән босад уга бәәтл, шулмла ноолдсн Галваш әмсхсн, хувц-хунрнь салврсн, өөрән Замбиг дахулсн, өрүн цәәлә булалдҗ ирв. Мәркшт тууҗан келв, Мәркш тууҗинь тагчг соңсв.
- Мууха зеткрв, дәрк! Нам терчнь мөричинь авснь баһдад, бийичнь авн алдҗ. Мәркш, би чамд «шулм бәәнә» гихлә, чи «уга» гидг билч! - гиҗ Замб келәд, зөвнь ахлсн күүнәһәр хәләв.
- Юн уга!.. Мөрнәнм сүүләс чиргдҗ йовад, мөрим һазр цумлтл цокчкад, бийим һарһад көөвш! Нам әәхләрн, тавн ухам тарҗ одв. «Зеткр гидгтн зеерд мөртә» бәәҗ, - болад шагшрв.
Мәркш хувцлад босчасн кевәрн, төр эс кесн бәәдлтәһәр һарч йовад, тотхад:
- Замб, мөрд авхултн. Тер һазртнь оч мөр хазлхм. Шулм гиҗ уга юмн. Әәсн күүнә нүдн арвн болад, седклдән сансн тоотнь үзгдәд йовдмн, - гиҗ зөвәр санамрар келәд һарч одв.
- Я, дәрк, энүнәс нег ааль һара бәәхмн! Тиим зеткр болсн һазрт зурхачлҗ одхар йовхинь үзит! Минь тер шулмла бийнь әдл ном-бурхан геесн шулмл! - болад Мәркшин эк Цаһан эмгн шатад одв. Түүнднь «улм немәсн болнав» гих дүртәһәр отхн көвүнь - Ара ээҗиннь өмн тогльв.
- Ээҗ, би бас дәәдәг дахад, тер мөр хәләнәв, - болҗ сурв.
- Җили, үзгдл уга од! Кишго улан кенчр зүүсн өздң! Үксән хәәнәч түүнәс? - гиһәд Цаһан эмгн көвүһән керлдв. Эн хоорнд һазаһас Мәркш хәрү орҗ ирәд, цәәһән уув.
- 	Дәәдә, тер тәрәнә ормнь Хар Бәслин тәрән болх, намаг бас дахултн, - гиҗ Ара ахдан келв.
- Наадн уга!.. Тиигхлә улм сән. Хол һазр биш, цар тергәр йовхмн. Үкр һарад уга деер цар бәр, - гиҗ келхләнь, Ара байрлад, гүүһәд һарв.
Мөринь мөрдәд күрәд ирхлә, залуһин мөрн Хар Бәслин зарман булдг гүн нүкнд үксн кевтнә. Сүүлднь нег бавһр хамхл оралдата бәәнә. Нүд чичм харңһуд нүкәр орад, мөрнә һол тасрад үкҗ.
- Нә, залу, «савһр хартн» болн «өндр хартн» мөрнәнтн сүүлд бәәнә. Ода әәхлә эн. Әәсн күүнд хамхул - шулм. Әәсн күн бийләрн ноолдад, хувц-хунран эврән шуулна, - гиҗ Мәркш келв. Залу эн хамгиг эврән үзҗ медәд, Мәркшин келсиг соңсхларн, мөрндән һундрхх учрта болв.
- Хәәрн мөрн! Юунас көлтә алв гихв? - гичкәд саак кевәрн шагшрв.
- Гем уга. Мөрнтн әмд һарад, хамхул салькнд киисч одсн болхла, йилһл уга мөрән хурлд бәрх биләт.
- 	Тиим-тиим, терчн үнн. Үксн мөрнә өөр ю кеҗәхв.
Мөрән ачҗ авад хәрцхәв. Залу Замб хойр Мәркшлә гер күртлән таарад күүндцхәв.
Аяртнь нәәмн пуд просас үксн мөрән сольчкад, залу эмәлән үүрч авад, йовһар хәрв.
1931 җ.