Хавринәр бәәдг улс
Очерк
Тег делгүдән көрслҗ орксн, альк нег олн зүсн урһцарн күч авчксн, көкрн солңһтрсн хаврин дүмбр таалмҗта дүрәрн күүнә дотрк седклиг дала-нала болһҗ байсана. Кесг-кесг зүсн герлтә - урьян улан, уург шар, цәәнг цеңкр, цәклсн цаһан келкәнцгүд бамб цацгта залаһарн дольгалҗ нәәхләд, «нама таслҗ автн, өрчдән кеерүлҗ зүүтн» гисн өңгтә күүнә өмн, көл дор һаңхна.
Эн келкәнцгтә тег, тер кевәрн кеерсн, кезән кергт җуңһартха гих ухан бас орна. Хаврин кем урһҗ ирлһн - халун урмд дәкн-дәкнәс төрлһн болҗ медгднә. Әмтә-киитә тергүтн дегц сергҗ босна. Өңгтә шарһ нарн тал өөдән хәләнә, өсх-өргҗхән эрнә. Усна ур өвснә үнрлә негдәд, каңкнҗ уняртна. Туң иим цагтан кееһә көнҗлән көдрсн, келкәнцг көшгән татсн хальмг өргн теегәс һатлун сәәхн һәәхмҗ һазр деер бәәдг болхв?!.
Хошас хол бишт, энд-тенд эргәд, идшлҗ йовх баг-баг нәәднр хөд хаҗудан олн хурһдан дахулсн, әмтәхн өвстә һазрас хоңшаран татҗ, өөдән өргхш. Өвсән идн йовҗ, эңкр үрдтән килүрхҗ, теҗәл-темсни шимтә бүр деер бөлвәлҗ мәәлнә. Тенчҗ бооҗсн хурһд бас экин дуудлһ соңсад, «ээҗ, өөрчн йовнав» гим хәрү өгч мәәләд, нәрхн дууһарн «мә-мә-мәә-һә бә-бә-бәәһә» гилднә.
Нег баг тиим хөөдин баран невчк баһцр - хөр шаху. Наадк нег сакман түүнәс хойр холван эләдцр. Теднә ханьд зүн өмәрән үзг тал бүкл дууна һазрт җииһәд һарч одсн, найн нәәднр хөд ик икр хурһдан дахулсн, деләд идҗ бәәх сакман бас үзгднә. Эн сакман хәрүлҗ йовх, Палан Хөөч гер талан гердҗ хәләв.
Хәләх учр бас бәәнә: хурдн хар машин хурдлулҗ ирәд, хөөчин герин үүдн туст зогсв. Тер машин дотрас һурвн күн бууһад, герт орв. «Аль һазрас ирҗ йовх гиичнр гихв аль хаалһ сурхар йовх улс болхв?» - гиҗ санад, алң болсн Хөөч хурһта хөөдән хәрүлн йовҗ, алдл уга гер талан хәләһәд бәәв. Удл уга ирсн улс гертәс һарцхав, теднәс негнь бочкта тергн деер һарад, бий талан хәләсиг Хөөч бас үзв.
- Нанла кергтә ирсн улс кевтә, - гиҗ бийдән келн, Хөөч икр хурһдта сакмаг хош талан өкәлһв. Ирсн һурвн күн гер талас зааград, хөрәд болн багта хойр сакма хәрүлдг, зуур дәврүдт йовх Цернә Бува гергн тал хәләһәд һарцхав.
«Буваг хәәҗ ирсн болхв эдн?» - болҗ дәкн сааҗ, Хөөч алң болв. Теднә ардас велосипед унад һарсн күүг Хөөч бас алдл уга үзв. Өмнән йовх улсиг түдл угаһар күцәд давб, велосипед хурдан һарһад, Хөөчин сакман хәләһәд гүүҗ йовна.
Удсн уга, велосипед хурдлулҗ ирәд, Хөөчин өөр бууҗ йовна. Шин зәңг күләсн Хөөчиг сурх үгинь тосч ирәд, буусн көвүн келн бәәнә.
- Цаатн бичәчнр, номтнр Элстәс ирцхәсн, таниг сурад бәәнә. Йовтн, би сакмаг өкәлһәд авч ирсв. Мини сакман герин ард йовна, тана Булһнд даалһҗ келәд ирүв.
- Сән-сән, - гичкн, Хөөч шудрад һарв. Өмнән зөвәр ууҗмд йовх улс, сакманд сән килмһә көдләд, хойр сакман хәрүлҗ бәәх Бувала мендлҗ йовх кемиг дүңнәд медв. Эн улсла харһҗ йовх Буван ард өнчн бор хурһн мәәләд дахсиг бас медә йовна.
- Дү күүкн, менд. Энчн чама дахдг юн эрмтә хурһмби? - гиҗ ирсн улсас медәтә негнь сурҗ бәәнә.
- Менд, менд! Энтн мини отхн көвүн, - гиҗ хөкрлҗ келәд, Бува инәмсглв. Сура, соңса бәәтл, тер хурһн һурвн хурһна өрәсн, тегәд олн экин үс көкдг болҗ һарна. Элвг үстә хөөг күзүнәснь бәрҗ бәәһәд, Бува эн өнчн бор хурһнд көкүлнә. Хурһн хөөнлә биш, күүнлә иҗлдсн, күн нертә - Коташ.
- Иҗләрн хәр, Коташ! - гиҗ хурһнд келәд, альхан ташад, Бува үргәв, хурһн мәәлн йовҗ, сакман талан хурдлҗ гүүв. Одак улсас медәтә күн Бувала хамдан тасрҗ үлдәд, бод гиһәд күр кев. Дүңнхд, Бува бер хөрн тавн наста, хар улан чирәтә, хойр ут, маля болсн, гүрәтә үсән алс хаяд, ора деегәрн тохшлҗ. Иим күн дотран дала зовлңта болх билә, - гих ухан күүнд заядар тоолгдна. Эврә бийнь үгтә-күүртә, серглң, инәдтә-наадта.
Болв «зөв хәләҗ инәнә, буру хандҗ уульна» гидг бас орта. Идр баһ насндан иньг-амрг болсн саднасн хаһцҗ. «Өшәтнә тав хаңһаһад, иньгин седкл беркдәһәд» залунь өңгрҗ. Хойр көвүһән дахулад, көгшн хадм эктәһән хамдан үлдҗ.
- Ээҗ ачнран хәләнә, би эн. сакманд көдлнәв. Көдлмшәс даву зөөр мана цагт нань уга. Дәкҗ күүнд одшгов, хойр көвүһән өскәд, хадм экән хәләһәд. залуни нер дуудулхас талдан күсл нанд уга. Тер күслдән күрхдм көдлмш нөкд болна.
Эднә күр көтрх болсн уга. «Зовлң уга - җирһл уга». Терчн бас чик эсв, кукн, - гиҗ медәтә күн селвгән чигн күцәҗ келәд уга бәәнә.
Адһм ирсн Хөөчлә эдн мендлх учрта болцхав. Гиичнрлә хойр һарарн хам цокад, атхлдҗ мендләд, Буван барун һариг бас хойр альхдҗ Хөөч атхв. Ах хөөчән әәмҗ бәәхнь, хамдан бәәх, - эврә күүнлә мендлсинь илдкҗ келсн әдләр инәдәрн Бува медүлв. Эн хамгла харһсн җирн йисн наста өвгн - Палан Хөөч гев-гент буру хандад, нүдән арчад бәәв. Хальмг күүнә нег бөк авъяс: зовлң үзхләрн, араһан зуудг; байр үзхләрн, арһ алдрад меекәрдг.
- Иигәд ирсндтн икәр байрлн тусхларн. «Байрлсн керә бәәгнә» гидг! - болад, эн улсас эмәлһн угаһар байрин халун нульмсан цалд-цалд асхрулв. Ирсн улс алң болҗ, үг эклҗ ядлдад, зөвәрт номһрад одцхав.
- Не, көдлмш-урх ямр йовна? - гиҗ теднәс нег күн күр-күүндә эклх темдгән медүлв.
- Му биш, кир-дүңгәр күүнәс хоцрҗ йовхшивидн. Күүнд келүлш уга, нохад хуцулш уга саната бәәнәвидн.
- Сән, сән! Түүнәс даву байр хама олдх? - гиҗ эднә медәтәнь келәд, цуһар гер хәләһәд һарцхав. Эн хоорнд өвгнә тууҗла таньлдх арһ бәәнә. Тер тууҗ далака ут биш, учр-утхарн альк нег эгл күүнә җисәни тууҗла йилһән уга әдл. Палан Нимгрә Хөөч Ончхн Эрктн яста күн.
Уга-ядуһар өсәд, 1919 җил гражданск дәәнә цагт Җалһа Манҗин Хохола сотньд церглнә. Сүл болсн, орн-нутган харслһни алдр дәәнд дөрвн җилин туршт Хамрин халх цергт фашистнрлә ноолдна. Дән көтрснә хөөн хәрҗ ирхлә, гер-бүл, үрн-садн, ээҗ-аав, эм цуһар өңгрәд, өрк тасрсн болна. Орчлң деер ор һанцар - залу насндан өнчрнә гидгәс даву зовлң һазр деер бәәдг болхий?..
Уг сүүлднь, тавн наста көвүһән амндан зууһад, дәәни көлд залунь хорсн Эрнҗән гергнлә нииләд, хойр хөвән негдхәд, гер-бүл болна. Ода ууһн көвүнь гертә-малта залу, ач көвүнь эмг экин өвр деер таалулсн бәәнә. Эврә кенз һарсн хойр көвүн - Володя Витя хойр бийдән зөв ташмган бәрсн, хө-хурһ нааран кехд көгшн эцкдән нөкд болна.
- Зураһар болхла, зун хөөнәс зун һурвн хурһ өгх зөвтәв. Көдлдг улсларн хүүв кеһәд, эн җилд Коммунистическ партин хөрн хойрдгч ик хург угтҗ, зун хөрн хурһ авх даалһвр өгләвидн. Ода хөд нурһлҗ хурһлчксн бәәнә. Икрлдгнь олн, нам арвн хөн һурваһад хурһ өгв. Өдгә цагт мана отар зун хөн болһнас зун дөчәһәд хурһ авсн бәәнә. Эн җилин эклцәс авн эндр өдр күртлд нег чигн толһа мана хөөнәс һарутад уга.
«Приозерн» совхозин негдгч фермин ах хөөч Палан Нимгрә Хөөч «Келкә Явана худг» деер тер кевәр хаврин төлән бәрҗ, ханмҗта күцәңгүс кеҗәнә. Эн күцәңгүс кехд нөкд болҗ совхозин көгшн бичкн уга, көдлмшчнр орлцҗ бәәнә. Энд сөөһәр сакман мандг харулч болҗ җирн дөрвтә эмгн Буван Байн көдлнә.
- 	Күүкм Хальмг республикин Деед Советин депутат,совхозин ах хөөч Буван Кермн. Ачнрм, зеенрм олн, насм ирҗ йовх, теднән таалад суух зөв нанд бас бәәнә. Болв мал төлән авх цагт гер дотран хара сууҗ болхш. Чадсарн күүкдтән нөкд болх цаһан седклин ухан орна. Ниднин сакманд йовҗ көдлсн, эн җил бас көдлҗәнәв. Эрлг элчән эс илгәһәд, әмд бәәхлә, эсрң җилдән дарг уга сакманд көдлх санатав. Көдлмш угаһар бәәҗ чадшго хөвтә күмб.
Яһсн сәәхн үгв, ямр бөк седклв! Күн дотрк күчн-седкл тиим бөк, түүг диилдг чидл һазр деер уга. Тиим улст «көөсән күцхд, күцсндән күрхд» ямрчн дам уга. Мана советск улс цуһар тиим сәәхн, алтн әдл цевр цаһан седклтә!
-  Нанд олз-ору кергтә биш. Йоснас пенсь авад, көдллһн угаһар бәәҗ чадх зөвм кезәнә ирчксн бәәнә. Нанд Хальмг Таңһчин нер өөдән һарһх санан орна. Тер санам мини наснас даву бөк, түүг санхла, баһрад однав. Эн хәләҗәх совхозин хөд, олн-әмтнә зөөр нанд эврә малас кесг холван эңкр! - гиҗ Палан Хөөч келәд, эрмдгтә барун һаран цеглҗ өргнә. Түн деер немҗ келдг ке сәәхн үг кенә чигн амнас һарш уга, кен чигн бичәч магтҗ чадш уга.
Мана цаг маш ик тууҗта. Мана советск улс көгшнән медхш, көгшрхәр седхш. «Өмнкнь өөрдсн, хөөткнь холдсн» цаг буйсад, көгшн улс, урһҗ йовх ноһан метәр, хавринәр бәәдг цаг - коммунизм ирҗ йовна.