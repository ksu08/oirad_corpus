ЭКИН КЕЛВР 
Тосхлтд чолуч болҗ көдлдг Босха дөч һарсн наста, дардһр ээмтә, далдһр чееҗтә залу, йиринә эрт босдг кемләрн хувцлад, өрүни хотан наадксасн түрүлҗ эдлчкәд, көдлмшт һархиннь өмн таалвр көвүһән өвдг деерән зогсаҗ наадулҗана. Босхан экнь хатмл цогцта эмгн, орнаннь өмн табуретк деер цемцәсн дүртә сууна. Эн ачан өкәрлгч нүдәр һәәхҗ, бийүрн ирхинь күләҗ байсҗана. 
- Үвлин цагт ховр чилгр, сәәхн өдр болн гиҗәх кевтәлә, хәәрхн, - гиҗ, эмгн һарч йовх нар терзәр үзҗ келв. 
- Ай, эндр Элстиг сулдхсн өдр эс билү, - гиҗ Босха сана авсн болҗ келв. 
- Э, яахм билә, - гиҗ эмгн келв. - Эн тускарчнь дотран сана бәәнәв. Эн өдриг мартҗ болдви. Сәәни эклц, мууһин сүл болҗ тер өдр мини сананд орна. 
Босхан экнь олн үг келхд дурта болҗ тоолгддмн биш. Болв эн цааранднь төвшүнәр келәд бәәв. 
- … Деерән бор үүлтә, доран цуурдсн салькта, ташр шал бальчгта декабрь сарин сүл өдр цухлдсн дүрстә билә. 
Тавн сарин туршарт өлкәдәд, балһсна уульнц болһниг зутаҗасн, өрк-бүл болһниг уутьрулҗасн хортд генткн үүмлдәд, хоорндан хала-вала гилдәд шууглдад, зулҗ әрлхәр бедрлдв. Әмтнәс хулхалҗ, булаҗ авсн харалта болн хату үүлтә өлг-эдән әмсхлдн бәәҗ дигләд, чемодадтан дүрәд, машиндән эдн чикцхәв. 
«Эдн тоньлхар седҗәнә» гиҗ манахс хоорндан арһул гетүдәр күүндлдв. Манахс Улан Эргәс нааран һарчкҗ гисн зәңг чигн соңсгдв. 
Зулхар белдҗәх хортн сөөни дуусн нирглдв. Билҗрәтә уульнцсар дәәнә машид түңшлднә. Күүнә дүртә шулмс эврәһәрн чаңһ- чаңһар үгән келцхәнә, теднә кел-ам дурасн бәәдлтәһәр нохас хуцлдна. Хортдын зәрмснь хоорндан керлдснь медгднә. Хая-хая күчтә хаһрлтын ә һарна, терүнлә һазр чочсн болҗ чичрнә, гер дотрк ааһ-сав җиңннә. Му заята өздңгүд мана балһсна арһта гисн гермүдинь тиирүлҗ хамхлҗасн бәәҗ. Эннь, дорк, маңһдуртнь медгдв. 
Балһсна әмтн эн сө унтсн уга. Үүср уга алачнр үүд хәргүләд, герт орҗ ирәд алчкх гисн әәмшг күн болһна седклд төөнрҗ саналдулна. Йирин ут сө улм ут болҗ медгдлә. 
Удан күләгдсн өрүн ууҗмас җиирәд өөрдҗ йовхнь терзин көлстә көк шил һатцас үзгдв. Әмд үлдсн элстихн ә угаһар һазаһан һарцхав. Бальчгта цагт хортна әрлх хаалһнь һанцхн. Тегәд, хойр теерм тал хәләлдвидн. Йо дәрк! Хойр теермин өөрк өндрин ташуг өткн хар сүүдр мет бүтәһәд, хортна машид, тергд, товс чолун хаалһ булалдад, нигтәр нүүҗәнә. Балһсна ик-ик гермүд шатҗана. 
Күнд шавта, өрәсн көлтә улан цергч мана герт хорһдҗала. Тер ик зөвүртә болв чигн, герт сууҗ ядад, модан түшәд, әмт дахад, һаза һарад, зулҗах хортна бәәдл һәәхҗәһәд, генткн «пуф»  гиҗ шуукрчкад келв: «Товин цөөкн сум эднә тал дунднь тусдг болдгар ода илгәхнь!..»  
Иигәд шимлдәд невчк бәәҗәтл, ора деегәр шуугатаһар ишкрәд, товин сумн нисв. Хойр теермин алднд харлҗасн хортна мел хаҗуднь «буф»  гиһәд, хар утан бадлһҗ теңгрүр цацгдв. Фашистнрин хар сүүдр урссн болад салврв. 
Дарунь хойрдад, һурвдад товин сумд мадн деегүр нисв. Тедн хортн дунд хаһрлдад бәәцхәв. «Манахс аэродромин өөр ирчкҗ кевтәл»  гисн үг соңсгдад ирв. 
Хортн хәрү халдх гиҗ тоолад, бидн гертән орцхаввидн. Дәәллдән болх гиҗ күләлдввидн. Болв хортн талас бууһин ә чигн һарсн уга. Манахна тов чигн тагчгрв. Ик һалв салькн генткн айдсн болад одв. 
Балһсна әмтн дәкнәс һазаһан һарцхав. Герт сууҗ болҗахш. 
Аэродромин өөгүр, Вознесеновк талас, ардк өндр деегүр манахс … манахс орад аашцхана!.. Эн зәңгиг ик-баһ уга - цуһар нег- негндән залһад келәд йовцхав. 
Өр йосндан цәәһәд ирв. Балһсна уульнцсар байр падрулад, мана улан цергчнр ца-цааһасн ирлдәд, деед үзг тал һарлдад бәәцхәв. Көөркс, цергә көвүдин һоснь чигн, шинельнь чигн бальчгар ширләтә, тер бийснь эдн түдҗ амрхар седцхәхш, цуцрсан медүлцхәхш. Мини көвүн нег һазрт басл иигҗ йовдг биз гиҗ санвв, нам эдн заагт йовдг болвза гиҗ өңгәвв. 
Цергин ахлгч толһач - генерал ирҗ гилдәд, Советин Герүр әмтн сарсалдад гүүлдв. Бидн чигн дахлдввидн. Өндр буурл хурсх махлата, уургтсн өңгтә дүүрң чирәтә генерал машинәннь өөр зогсад, Советин Герин ора тал хәләҗәнә. Тенднь нег цергч көвүн һартан өргн улан туг атхсн, герин ора деерк хамгин өндр шовһрт күрхәр давшҗ йовхнь үзгдв. 
Тиигҗ бәәтл, бас нег машин Советин Герин үүднд ирҗ зогсв. Өндр нурһта нәрхн хар күн эн машинәс һарад, генерал тал одн йовҗ, Советнн Герин эвдрлт үзәд, һундл төрҗ толһаһан зәәлв. Эннь мана Совнаркомин ахлач Һәрән Налҗ гиҗ манахс таньцхав. 
«Советин йосна элч, тодлҗ бичҗ ав: сержант Владимир Никаноров Советин Герин орад Диилврин Улан Туг босхҗ батлҗана. Тана хотл балһсн хортнас сулдхгдв гисн темдг эн. Олн-әмтндән зар тәвтн, маднас менд келтн», - гиҗ Һәрән Налҗд тер генерал бахмҗта дууһар келәд, һаринь атхв. 
Өндр герин ора деер цусн өңгтә улан туг делсәд бәәв. Элстихн ик-баһ уга, цуһарн эн туган үзәд, Советин Герин өмн цуглрлдад бәәв. 
Улан Цергин өмн захнь балһснас давад һарч одсна хөөн өдр өрәлдв, тер бийнь ар захнь үзгдхш. Тиигә бәәтл, цаг үд давад ирв. Митинг болхмн, хортна алсн улсин цогцс оршахмн гиҗ зарлгдв. Цаг зуур үүнд бәәсн фашистнр ямаран ик үүл һарһсинь, кедү кү алсинь, кен-кен алгдсинь митингд цуглрсн улст соңсхгдв. Энүг соңссн мадна зүркн өвдәд, ясн яарад бәәв. Күүнә һазрас ирсн өздңгүд кесг әмт, ташр тегәд, теднд гем эс һарһсн улс - бичкн күүкд, эмгд, өвгд чигн алад бәәсинь бидн йирин меддг биләвидн, болв ямаран олн кү тедн кудсинь медҗәсн угавидн. 
Нәәмн зу һар кү … Иим бичкн балһснд иим ахр болзгт нәәмн зу һар кү тедн алцхаҗ гиһәд оркхла, зүркн ишкрәд бәәв, цуглрсн олн улс нег дууһар экрсн болчкад, шуукрад, хутхлад одв. 
Цааранднь соңса бәәтл, алгдцхасн улсин нерд һарв. Эднә эк-эцкнрнь, өрк-бүлнь, элгн- саднь, эңгин иньгүднь болн таньлмуднь уульлдв. Хортнд манахна өшрлһн кемҗән уга, үгәр келҗ медүлхд берк … 
Төрскән харслһна дәәнә фронтд арвн йистәһәсн авн йовад, Курс, Харьков мет ик-ик балһсд хортнас сулдхлһнд орлцсн Босха, эн эврәннь бичкн балһснь яһҗ сулдхгдсна тускар әмтн үг һарһхла, «ай әрлһит, иимхн балһс сулдхсна тускар юуһинь нанд келнәт …»  гиҗ сандг билә.Эндр экнь эн эврәннь эңкр балһсн яһҗ сулдхгдсна тускар келврән эклхлә, эн бас тиигҗ санла. Болв экиннь келвриг цааранднь соңсад, терүнә бәәдлинь хәләһә бәәҗ, генткн энүнә дотр бийнь дөрү-һуру болад одв. Экдән энүнә санань зовла, юңгад гихлә экиннь нүднә хәләцд заль падрсн болад бәәв. «Дәәнә цага сүркә бәәдл көгшн энүнә седклднь ширшҗ үлдсн бәәдлтә «гиҗ Босха санв. 
Баһ дүүвр наста, халун зүрктә салдс Босха өмнән бәәсн өшәтиг тоньлһхин тускар оньдин ухалҗ йовсмн. Ард үлдсн көгшн эк-эцкнр, кенз наста бичкдүд ямаран киләстә, ямаран зөвүртә бәәснә тускар эн медҗәсн биш. Тер хамгиг ода ирҗ медҗәх бийдән Босха уурлв. Эврәннь орлцсн кесг сүркә дәәллдәнәс негнәннь тускар чигн 
иигҗ, ээҗин келвр мет тодрхаһар ода келҗ эс чаддг бийдән эн бас уурлв. 
Кезәнә давҗ одсн сүркә дәәнә тускар ухалад, дал күрсн наста бийән өңгәртән зоваҗах экән тогтнулҗ әәтрүлхәр седҗәсн Босха өвр деерән тогльҗ, аңһлзҗ инәҗ бәәсн көвүһән ээҗднь бәрүлв. 
Өвр деерән ирсн ачан таалҗах эмгнә бәәдлнь генткн оңдарад, нартсн болад одв. Ачиннь хойр халхаснь селн үмсн бәәҗ, ээҗнь келҗәнә: - Дән чамд бичә үзгдх болтха! Эцкән дураһад, тосхач бол! эс гиҗ наһцхан дураһад, эмч бол!.. 
- Ээҗин йөрәл бүтлдтхә! - гиҗ Босха шоглсн авцтаһар келәд, шурд һарад, көдлмш талан адһв. 
Экин келсн хамгиг ухала йовх Босхад бас чигн кесг тоолвр орв: сүркә дән-даҗг баһ үйнртән бичә үзгдтхә гиҗ, көгшә зальврҗана, әмтнд амулң үүдәгч эрдмтә күн болтха гиҗ, ачан тер йөрәҗәнә … Эс гиҗ тосхач бол гиҗ, тер йөрәҗәнә … тосхач бас чигн амулң делдгч үүлдвр гиҗ тер тоолҗана … 
Экин седклд бәәсн эн тоолврмудын алькнь чигн бийднь эс орҗаснд Босха һундв: «Би болхла, Төрскән харслһна дәәнд әрүн седклтә салдснь болҗ йовсн болв чигн, ода икәрл мөңг олхин төлә сәәнәр көдлмш кехәр зүткнәв. Цааранднь, ууҗмур ухаһан гүүлгх тоолвр угаһар өөрхнд бәрәд, боһчад бәәнәв … Тосхач гисн нернә бахмҗин тускар чигн ухалдго бәәҗв», - гиҗ эн саналдв … 
Хурдар босҗ йовх чолун герин һурвдгч давхринь бүрклһн төгслһнлә үдин завср эклв. Дулан цагт үдин завсран эндән кедг көдлмшчнр хотан эдлн бәәҗ, хоорндан ю-бис үг һарһҗ, күр- күүндвр кеҗ бәәцхәнә. Босха хотан эдлчкәд, онцрад, уха гүүлгсн бәәдлтәһәр герин потолокин площадк деегүр арһул йовад, энд-тендән ууҗмд хәләҗәнә. Экин келврт тодрсн дәәнә цага бүркг бәәдл эн үвлин тогтун өдрин чилгрт харлҗ зервк үзгдсн болчкад, дарунь унтрҗ одсн, утан мет тарҗ геедрсн болад бәәнә. Эргмд харгдсн тоот цугтан Босхан седклд таалта, бахмҗта болҗ үзгднә. Балһснд кесг иим гермүд тосхлһнд эн орлцад, иигҗ өндр өөдмәс эн урднь чигн эргндән хәләдг билә, болв иим сәәхрлт энүнд оньһгдҗ, седклднь таалмҗ үүдәҗәсн уга.Хаврт цецглсн ик модна ацмуд кевтәһәр цуг үзг талан сарсаҗ, балһсн өөдм давшҗ йовна: шин кварталмуд, үзмҗтә кецтә гермүд, гилгр асфальтта ут сквермүд, шин уульнцс … «Эн сәәхрлтд мини чигн көлсн, мини чигн дем орсн биший»  , - гисн тоолвр Босхан седклд ончтаһар төөнрв. 
- Босха, эргндән харвсн болад, ю хәләһәд бәәнәчә? - гиҗ келн йовҗ, теглг нурһта, лиглһр күзүтә, Босхаһас зөвәр медәтә болх бәәдлтә залу Босха тал үрвҗ ирв. 
- Я йирдән, - гиҗ Босха айстан келчкәд, терүнәс иигҗ сурв: 
- Бадм, та дәәнә өмн бас эн балһс тосхлһнд йовлав гиҗ эс билтә? 
- Э, эн балһсна түрүн тосхлтаснь авн орлцлав. Балһсн мел шинкн өсҗәсн кемлә дән экллә. Мана тосхсн тоот нурһлҗ дәәнә көлд тарсинь үзчкәд, зүркм шарклад бәәлә. Ода ямаран? Ахр болзгин эргцд айта гидгәр сәәхрҗәнә мана балһсн, - гиһәд Бадм эргндән хәләв. 
- Мана көлсн балһсна сәәхрлтд орсиг санхнь седкл байсна, - гиҗ Босха келв. 
- Э, яахм билә. Балһс тосхлһнд орлцна гисн нанд йир бахмҗта йовдл болҗ тоолгдна. Боссн гер болвас тосхачд памятник болҗ нанд сангдна. Тегәд чигн би тосхлһна көдлмшәс хаһцҗ чадхшив. Сиврт чигн тосхлтас хаһцсн угав … 
Завср төгсв. «Акад юмб, - гиҗ Босха санв. - Тосхачин тускар эн Бадмин келснь мини экин тоолврла әдл үндстә болҗ һарв». Босхан һарт харһсн чолун ормдан одад, эвтән тусад бәәв.