ӨЛЗӘТӘ БҮҮР. 
Олн әмт, хумстн, җивртн хамгиг төвкнүн бәәрнднь орулҗ хонсн сөөг арһул җиирүлҗ түлкәд, олн оддин өңгнь цөлдәд, нарна солңһ өөдләд, өргдәд, өвснә толһаһар мандлад, өдр болад ирв. 
Элкүч уга бүтү-бүтү бор хувцта тосхачнр, һартан яршгта, ахр көрә, сүк, атхм, харул, булһар портфель, папкс сүүвдсн уулнчнр - цуг адһлдад, хаалһар сольвлдад бәәнә. 
Эн улсиг цаглань көдлдг бәәрнднь күргдг шар-цоохр автобусмуд асхн йовсн улсин мөр билләд, тоосан бүргүләд сольвлдҗ гүүлднә. 
Өргн уульнцсин хойр хаҗуһарнь хошад зерглүләд кеерүлгч модд суулһҗ йовх баахн күүкдин һочкнлдсн инәдн, байрта, серглң дууна айс чикнә хуҗр хаңһаҗ зүркнд таасгдна. Нарн улм дегҗәд, сер-сер гисн таалмҗта салькн, талвасн теегин ноһана мөңгтрсн чиг хагсаһад, каңкнсн үнринь ам-хамрар орулҗ таангрулна. 
Долан өндр улан тоосх герин кирлцәһәр бууҗ ирәд, сана авсн кевтә тотхҗ зогсад, дотр хавтхасн дөрвлҗн цаас һарһҗ авад, сад дотраһур тустан дөтләд хәрв. 
Аав, эндр әвр сән өдр. Хувцан өмстн, йовҗ бүүр хәләй. Одак авх болсн арвн миңһн өгъйән мөңг авх цаасан авчкув. Эврәннь хоршасан немәд, зөвәр сән гер бәрҗ болхмн - гиҗ келн, хавтхдан йовсн цаасан Җирһлдән һарһад өгв. 
- Не, аав, үкс гитн, сән бүүр зааҗ өгтн. Аавдан онц, дулан, сарул хора салһҗ өгхмн. Кесг көдләд, көлсән асхад, сахньсн - болх. Ода амр тавта, нурһан тинилһәд, көлән җииһәд, көлсән хагсаһад, амрх амулңгта цагнь ирв - гигәд, Җирһл хадм эцгдән махла тайг хойринь бәрүлҗ өгв. 
Маштг хар өвгн Санл махлаһан дарҗ өмсәд, тевк болсн хар сахлан ясад, цевкәһәд һарв. "Бүүр йовҗ хәләҗ өгтн" гиҗ бер көвүн хойриннь сурснд Санл ик гидгәр байрлҗ, ханҗ йовх бәәдлтә. Җирһлиг шавр гериннь үүд хааһад, оньслад һартл, эцг көвүн хойр зөвәр йовад одцхав. 
Байрлчксн Җирһлин өмн чолун сүүртә, цеңкр ширтә, олн зүсн шиләр зүүцүлсн толь- мудта чарлагта, өнцгтән хойр, хаҗудан дөрвн терзтә ик цаһан гер бәргдәд дүңгәсн болад одв. "Долана җалвас сәәхн намчта китд кевс авнав. Эврәннь җалвас эн шидрт уга сәәхн барта торһн сернҗл авч терздән көшг кенәв. Аавиннь хорала зерглүләд күүкд бәәдг хора келгнәв, - гиҗ дотран күслән санчкад, - ичкевт, яһҗасм энв? күүкд манд угалм … - гиҗ, эмкәһән зууһад, энд-тендән хәләчкәд, - сааль белдхәр, сав белд гидг эс билү? герән бәрәд, орад төвкнхлә, хөв бәәхлә тернь чигн заягдх" - гигәд дотран маасхлзҗ инәһәд, хойр көлән шулудулад, өмнән йовсн аав Долан хойран күцв. 
Санл "ода би медх күмб" гисн кевтә иигән-тиигән йовад кааклзҗаһад, өвстә тиим довң һазр деер һарад, урһмл өвснд даргдад бәәсн бор чолу тоң-тоң гилгәд тайгарн цокҗ бәәһәд, һанздан һал кеҗ авад, утаһинь бүргүләд: 
- Миниһәр болхнь, бүүрлх күүнд минь эн ик сән һазр. Эн ормиг кесгәс нааран шинҗләв: өмнән нар халхлм эрг уга, ар үзгин ташунь өргн болад ууҗм. Булг уста, бурһсн модта, һол өөрхн. Өөрк бавһр беткән үзҗәнт? "Өндр һазрт герән бәрҗ, өвстә һазрт зелән татҗ йов" гидг хальмг йөрәл бәәдмн. Иим өвстә, омрха зерлг һазрт урһц сән һардмн. Энүндән темснә мод тәртн - гигәд келҗәсн цаглань, нег бичкн көвү хаҗудан суулһсн мөрн тергтә, зөвәр ик саата идр наста хар улан гергн "Менд бәнт!" гигәд күрәд ирв. 
- Бәәнә. Һәәвһә бәәрхәтә гүм энчн. Хамаһас йоввт? - гиҗ өвгн босад, эднә тергнд татата мөрнә урлинь сәкәд, шүдинь хәләв. 
- Күрлтин селәнә "Победа" колхозин гүн. Бидн тенд гер-бүләрн хөөнд бәәнәвдн. Ууһн күүкм энд хәрд һарла. Одахн шин гертән орсн билә. Тадниг үзчкәд, меддг болвза гигәд сурхар ирвв. Нам әдл-әдл шин гермүд дала болҗ өсҗ. Ода эднә алькинь гиҗ медхв … Нидн маниг ирхд эн ташудтн нег чигн гер уга билә - гигәд, барун һаран нүдн деерән гердәд, һоодан бәргдсн шин гермүд тал ширтәд хәләв. 
- Чи медхшийч? - гиҗ эцгнь Доланас сурв. 
- Меднәв, мана бригадт көдлнә. Эртинә, сән өдрлә, Җирһл ман хойриг наартн гиҗ дуудлус. Тигхдән шин гертән орла. Тигәд та күүкшлҗ йовхмн кевтәмт? - гиҗ Долан шоглв. 
- Тер дерәлдсн герин тавдгч шифр ората гер тана күргн-күүкнәнтн гер, - гиҗ Җирһл келҗ гергн тал өөрдв. 
Хар улан гергн хансн-байрлсн болад, халһлзгсн цегдгиннь хормаһар өвснә бүчр ширвлдүләд, тергән зөв эргҗ ирәд, яршгта хотасн нег шил чаһр һарһҗ авад: - Аавдан өгәд шин бүүрән йөрәлһ, - гиҗ Доланд өгв. Бийнь өвгнә өөр ирәд чөкләд суув. 
Өвгн одак хавтха чолун деерән сууһад, нег митлиц өвс талсҗ авад, шилтә чаһрт дүрҗ авад деегшән цацад: 
- Байн колхозин унһан ардан дахулсн бәәрхәтә гү татсн, өөрән көвү дахулсн күүкд күн шин бүүрд ирҗ буув. Эн ик гидг белгтә-йорта юмн. Кишгтә бүүр болтха, - гиҗ өвгн йөрәв. 
- Тигтхә. Шин бүүртн өлзәтә, цаһан хаалһта болҗ, мөңгнлә әдл мөңк наста болтха, - гигәд хар улан гергн хойр цаһан мөңг һарһҗ Җирһлд өгәд, тергән темцв. 
Ирсн гиичән идшүлчкәд, Долан хавтхасн ут күсм метр һарһҗ авад, нег үзүринь Җирһлд бәрүлҗ шидмс татад, дөрвн өнцгтнь һас цокад, кемҗәләд, шин гериннь бүүр темдглв. 
Демәр күцдг, деесәр холвдг гигәд - Долана бригадин улс көдлмшиннь хөөн, амрдг өдртән цуһарн сән дурарн ирлдәд, герин сүүр тәвх һазр улинь малтад, цементәр цутхад, өндәлһәд авад ирцхәв. 
Инженер Эрнцн чолучнран дахулҗ ирәд: 
- Медәтнртн уровень, отвесән авад, шанаһинь эклтн. Баахн чолучнр, ишдмсән чаңһар татад, эрсинь эклтн. Сүүр деерк түрүн эрәдин тоосхсан көндлң тәвәд, хойрдгч эргцинь утарднь өөчүрләд, уйдлинь дарулад тәвтн. Һурвкуляд орквзат, болһатн, - гиҗ Эрнцн келчкәд, папирос һарһҗ татад, овалһта чолун талгшан одад, сүвәһән түшәд зогсв. 
Бадм паарс бееләһән зүүҗ, төмр далвртан наалдсн зуура цокад унһаҗаһад: 
- Не, зөөһәчнр, намаг бичә түдәтн. Би Дорҗла дерлдҗәнәв. "Би эндәһүр, чи тендәһүр йов, бирләнтин эснд харһий" гисн юмб? Дорҗ чамас сурҗанав, олҗ ав! - гигәд Дорҗ тал хәәкрчкәд, эрсин нег шуһуһас тәвлһән эклв. 
- Тер туулинчн тәәлвр: ишкә гер бәрсн цагт терм ниилүллһн болдмн - гиҗ, зуурата цемент өгч йовсн Җирһл цеңнҗ келв. 
- "Герт шаавр, һаза шаавр" - олҗ ав, - гиҗ Дорҗ Бадмд хәәкрҗ хәрүцв. 
- Җирһл арһл, нанд арһ уга болв - гиҗ Бадм инәв. 
- Я, чавас, терүг эс медх кен гидг хальмгвч? "Келн угад белн уга" гидг үлгүр меднч? Терчн термин үдәр болдмн. Терм хойр талгшан заагрҗ бичә унтха гигәд сурар үдәд, хойр талнь шаврин бәәдлтә толһа һарһад оркдмн - гиҗ, Җирһл дакад нег туулин тәәлвр келҗ өгәд, Бадмиг илцрң шаврар шивәд оркв. 
- Не тигхлә, эн шин герин терм бичә заагртха гихлә, цементинь эләдәр тәвтн, сур үдәрәс яһв чигн бат болх, - гиҗ Эрнцн эндәс келәд, туулин тәәлвр эс медсн Дорҗ Бадм хойрар нөкднрнь наад бәрәд инәлдв. 
- Эн геринь бәрәд дуусчкад, цуһар Җирһләс ирҗ хальмг кел дасхмн - гиҗ талт-мулт хальмг келтә Иван хөкрләд, Җирһлин сүвәһәр сүкиннь ишәр хатхад чочаһад, тедүкн кевтсн модна дурс шулв. Шогта хурц үгмүдән келлдсн кесг урчуд бас шууглдад ирцхәв. 
Көрән шууган, харулин шуукрлһн, сүкин җиңнллһн, харһан шуурлһн хамцад ниилхләрн, негл өвәрц айс болҗ ниргв. Терүгинь дахад, шар харһа модна мокна үнр "салд" гиҗ хамрар орҗ таангрв. 
Өдрмүд өңгрәд, сармуд давад, Долана герин эрс кемҗәндән күрәд оралгдв. 
* * * 
- Менд бәнт! Кесн көдлмштн кемтг уга болтха, - гиҗ поолин зивг хадҗасн Доланиг чочаһад, ик миркисн хар залу шилләд уга терзәр өңгәв. 
- Бәәнә. Танахн чигн цуг менд, - гиҗ, Долан алхан атхҗ босад, ардан эргв. 
- Айта гидг гер болҗ. Нам орх болад бәәҗ энтн, - гигәд, одак залу өңгәҗәсн терзиннь мөр модна цеңкр шир альхарн илв. 
- Орхас ода чигн эрт. Энтн зүркн уга көндә кеңкргла, - әмсхдг арһ уга болад, киит урсад бәәнә, - гиҗ келн, Долан пол деер кевтсн хадасд цуглулв. 
- Зүркн гиснчн юмб? - гиҗ ик хар залу соньмсҗ сурв. 
- Беш болхугов, беш. Бешинь келгчкәд ширдхәр седләв. Бешч уга болад боомт болҗана. Мана бригадин бешчнр медрлән өөдлүлхәр курст одцхала. Беш кенә гидгтн наадна төр биш. Беш кедг медрл уга улсар беш тәвүлдгиг түүмрин харулчнр уурулчкла, - гиҗ Долан келв. 
- Я, кукн, зү уга юмнд зовнач. Бидн беш кен гиҗ насан чиләҗ йовнавдн. Би нам күн болсара тана кесн беш му гиҗ төрүц келүлҗ үзәд угав, - гигәд одак залу өңгәҗәсн терзәрн һәрәдәд орҗ ирәд, бешин сүүр деер һарад, өрк һарһх оңһрха хәләһәд, меерлҗ үзв. 
- Нам, сән күн санаһар гишңг, та беш кедг күн болвзат? - гиҗ Долан папирос нерҗ өгәд, күүндх бәәдл һарад өөрдв. 
- Халулдгта беш тәвдвт? 
- Тәвдг. 
- "Галанк" тәвдвт? 
- Тәвдг. 
- "Швейцарк" тәвдвт? 
- Тәвдг. 
- "Ултромарковск" беш тәвдвт? 
- Я, йир, тер ультрг-мультрг кергтә бишл - ямаран беш кергтә гинәч, тевәдл бәәхгов. Зуг тиим бешмүдтн үнтә болна. 
- Би үнәснь әәҗәхшв. Не, йовц күүндий, - гин Долан бешчиг дахулад үдин завсрт хәрв. 
- Кевтсн темәнә амнд ки хамхул орна гигәд, - гертән бәәһә бәәтлм һәәвһә гидг бешч күрч ирв. Шулун хотан болһ. Чи лавкд одад ирич, - гигәд Җирһлд докья өгәд оркв … Бешчд ундинь кеҗ өгәд, хотар тооһад күүндв. 
- Не, залу ах, кедү авнат - авсан автн, нанд ультромарковск системтә беш тәвҗ өгтн. Тертн эрәсәр хаагддг үүдтә, хала бүрәстә, төгәлңдән халдг төгрг беш. Мел тиим беш чама гиләв. Шин җиләс урд дуусҗ эд-бод кехәр адһҗанав - гиҗ, Долан санҗ йовсан келв. 
- Тиим бештн тавн зун арслңгд тәвгднә, - гиҗ бешч залу Доланиг үнәрнь әәлһх санатаһар келв. 
- Не гем уга. Зуг сәәнәр, хоома угаһар кетн. Шуд маңһдур эклтн. Шавр зуурх, тоосх зөөхднь эврән нөкд болнавдн. Өрәлднь күргәд тәвчкәд, өрәл үнинь автн. Өркинь һарһад, һалинь түләд лугшулчкад, утан өркәр, ундн урлар орна гигәд - тоогдад, мөңгән авад хәрхт. Юн кергтә болна - тер күүнәс суртн, - гиҗ Җирһл талан зааһад, һараснь авч мендләд һарв. 
- Ә уга бә … тавн зун арслңгд нег беш кех болув. Маңһдур йовҗ эклхмн, - гигәд бешч хоолан ясад, бор хувцан тәәләд, гергнәннь тәвҗ өгсн мах мөлҗв. 
- Я, әрлтн цааран. Тиим үнтә беш гиҗ хама бәәх билә … тиим беш хойр-һурвн өдр кедг билт, терүгән кезә дуусхмт? - гиҗ гергнь үүдн талан хәләҗ, эс итксәр келв. 
- Җанҗалта юмн. Чи тиим беш үзәд угач. Ультрг-марк гидг үзлч? 
- Я, тәтә, тиим беш, бас бәәдв? Альднь дасад йовната?.. арһта күнл энтн! - гиҗ залуһан магтҗ гергнь келв. 
- Сумн элвг күн усна дольга хаҗ наадна гигд - эн ик мөңг олдг баһчуд нам мөңгән яһҗ эдлхән медцхәхш. Үүдинь хааһад эргүлчкдг, төнәлңгдән эргҗ халдг, хала бүрәстә төгрг беш кех болув. Бәәһә бәәҗ нам сар-нар гертән авч тәвх саната биший эднтн … - гиҗ залу сахлан ясҗ саналдв. 
- Тиим үнтә беш кенәв гиҗәһәд үрәчкдг болвзгот. Болһатн, хөөнән ичкевт болх - гиҗ гергнь герән ахулн йовҗ келв. 
Бешч, чавчурта алхдан шаанцг цокн бәәҗ: - Тавн зун арслң хойр-һурвн өдр көдләд авхла - сән олвр. Зуг тер һә болсн "ультрг" гидг бешин дотрк эргцинь үзәд угав. Чи асхлад, тер ар эрг деегүр кеҗ йовсн гермүдәр тиим беш тәвҗәх гер бәәвзә - эс медсн болад хәләһәд ир. Эднчн нег-негән дуралдад бас тиим беш тәвүлҗәдг болх. Кемр кеҗәхлә, нанд зәңглчк. Нанд негл хәләхлә - болх: хойр тоосх оңхлад, нег тоосхар бүркәд харшулхла болад бәәхугов. Шүрүтәһәр сорсн хөөн болад бәәснь тер. 
Өрүнднь йисн часла, өндр ярндгта ик хар машин Данзна герин үүднд ирәд, көндлң зогсв. Хамриннь хойр талкнь тарлңгтад одсн хо-цаһан көвүн бууҗ ирәд: 
- Та бешчвт? Таниг Долан гидг күн авад ир гив. Шулун сууҗ автн. Адһҗ йовнав, - гиҗ барун һариннь хумха хурһнд өлгәтә нәрхн шүлзә бүчтә бичкн цаһан түлкүр эргүлн бәәҗ келв. 
Гергн залу хойр нег-негән хәләлдв. 
- Не йовтн, таниг машиһәр залхар ирҗ. Эрдмтә күн гидг - эн. Таниг сән беш кедгитн цугтан медчксн бәәдлтә, - гиҗ Данзна гергн шоглҗ инәв. 
Данзн алх, далвр, паарс беелә һурван өрәл мишгәр кесн фартуктан ораҗ авад, - чи бас йов, - гиҗ гергндән закад машин деер давшад һарв. 
Хо-цаһан көвүн бешчин гергиг өөрән суулһҗ авад: 
- Та өвгәрн бичә зог кеһәд бәәтн. Беш кедг улстн ода деерән ик тоомсрта. Тер шин гермүд үзҗәнт? То уга. Гер болһнд ядхдан хошад беш кегдхмн. Ода бешчнрин мөрнь гүүдг цагнь. Долана беш сәәнәр кехләтн, би тана өвгитн "Победа" гидг гиигн машиһәр ирҗ авнав. Би герән удл уга дуусхув, - гиҗ шофер көвүн, машиһән гүүлгн йовҗ, бешчин гергнд келв. 
- Дасад авчкхла, ямаран чигн эрдмд үрлт уга юмн. Мана күүнтн йосн ик беш кеҗ чаддг күн 
бишл. Одал зуг әмт дураһад кесн боладл сахняд йовна, яахнь кемҗәнә, лам зүңкв-минь, - гиҗ бешчин гергн шофер көвүнә чикнд арһул келв. 
- Не, келсн үг - керчсн модн. Эндр эклтн. Би олна кергәр балһс орад йовҗанав. Һурв хонад ирхв. Намаг иртл дуусхт. Җирһл, бешчән тон-тәкн бә - гигәд, Долан цуһаралань мендләд, хо-цаһан көвүнә машинд сууҗ авад йовҗ одв. 
Бешч фартукан зүүҗ авад: - Шавр зууртн, кирпич өөрдхтн, тер хала бүрәс ивч иртн … - гиҗ Данзн, Җирһл гергн хойртан зөвәр авглҗ закад, бешән эклв. 
Түрүн хала бүрүсән дүүргн, һал түлдг һулмтиннь бүркәл кехәр седхләнь, төгрг бешт дөрвлҗн тоосх эвтән сууҗ өгхш. Тоосхин өнцгүдинь хулһрлад чавчхар седхләнь, хамхрад унҗ 
одна. Утарднь тәвхлә - тоосх ахрдна, һурвн тоосх үлнә. Хойр әңглхәр седхләнь, һурвн әңг болад ууринь күргәд, зоваһад бәәнә. 
Бешч үдин хотдан одл уга ноолдад, нам уурнь күрәд, усн-цасн болҗ көлрәд, бууһад, бешиннь сүүрән эргәд, дару-дарунь тәмк татад, дакн-дакн ухалад, түрүн тәвсән цуцлад, шинәс экләд, цуцлсн тоосхсан шавринь арчад ноолда бәәтлнь нарн суухдан өөрдәд, эҗго герин эрс гегә халхлад, энд-тенд кевтсн өрәл-дөрвнә тоосхс әрә үзгддг болад ирнә. Залу гергн хойр зарһцад хәрҗ йовх улсшң хоорндан хар-цаһан дун уга, муурлдад, цувад хәрцхәсн йовна. 
Доланиг хәрү иртл, хоршулад хала бүрәсинь өмскәд, кесн нер авад, тавн зун арслңган авхинь гигәд санад оркхлань, Данзна нөөрнь күрхш. Сөөнь дуусн ухалҗ-ухалҗ өрлә босад, әмтн көдлмштән ирәд угад асхн кесән цуцлад, үдлә шинәс эклнә. Бешчиг цаг күләхш, беш өсхш. 
Долан дөрвдгч хонгтан адһсн хәрҗ аашна. 
Мана герин өркәс утан һарчадг болх гигәд, зо деер һарч ирснәс авн өндлзәд хәләһәд йовна. Утан һарх биш, герин ора деер бешин өрк үзгдхш. Долан гертән орҗ ирн, хувцан тәәлн йовҗ: 
- Не беш яһҗана? - болв. 
- Эн гелңгин ном умшлһар болхла, мана ээҗин сүмсн һарш уга гишңг, түүшлҗ эн бешчин келһәр мана беш шин җил күртл дуусгдх бәәдл уга. Тоосхитн нам хамхлад чиләҗәнә. Хотан ууҗ, эрт оч хәләтн, - гиҗ Җирһл зөвәр һундлта кевәр келв. Долан гертәсн адһҗ һарад, бийән дахҗ ирсн шин бешч Очра Увшт одв. 
- Одак мини келҗ йовсн беш ода чигн дуусгдад уга. Чи бәәсн болхла, кезәнәһә кечксн бәәх биләч. Герм ода хагсҗах билә. "Гүүх нохад, баах ноха саалтг болна" гидг эн. Йовий, зовад үкҗәх элмрт герин "зүркн" ямаран эргцтә болдгинь зааҗ өг - гигәд, Увшиг дахулад күрәд ирв. 
Хар залу хала бүрәсн дотран орчксн - харҗңнулсн сууна, хаҗуднь гергнь нег цөөкн тоосх теврчксн, хоорндан зөвәр модьрун үгмүдәр керлдсн бәәцхәҗ. 
- Кесн көдлмштн кемтг уга болтха! - гиҗ Увш Долан хойр Данзна кеҗәсн бешинь өңгәлдҗ хәләлдв. 
- Не, ода күртл юн болҗана? Хәәрн өдрмүд, тоосхс өрәлнь гилтә эвдрҗ … Энтн мел цуг иим әәрстә һарта улсин көлсн. Цуг мөңгн, - гиҗ Долан толһаһан зәәлв. 
Данзн күрңгтрҗ улаһад, ә уга босад, чини зөв гисн өңг һарад, гергн талан дораһур хәләчкәд: 
- Нанас ирдг бәәдл уга - гигәд, сәәрән мааҗад, дорагшан хәләв. 
- Юмн болдгасн давҗ гидг эн … Хәләтн. Эн, һалин заль эргҗ шатдг һулмтиг шатдго тоосхар - кевтүләд шанс һарһад тәвдмн. Доладгч давхртнь бүркәннь деер эрсинь эклхләрн, төмр бүрәсән дахсн төгрг болтха гигәд, тоосхиг оңхарнь тәвәд эргүлдмн. Иим бешин утан гүүдг эргц хоорндк заагинь төгән хурһд мет сарсалһад тәвдмн. Эн бешитн долан эргцтәһәр кехмн: һурвнь дорагшан буусн, дөрвнь деегшән һарсн. Эргц болһна хулхднь саңгсрһ бичә хуртха гигәд, оңхарнь тәвсн тоосх багтм сонрар кедмн. Тигҗ тәвсн цагт сорлһнь догшн болна, беш төгәлңгдән хална, саңгсрһ хурхш. "Ультромарковск" гидг бештн эн. Медвт ода? - гиҗ Увш Данзд цәәлһҗ өгв. 
- Би маңһдур ирҗ шинәс эклнәв, та ирҗ дасҗ автн - гигәд, Увш һаран арчад босв. Данзн толһаһан зәәләд, өврсн бәәдл һарад, чис болҗ улаһад, зогсҗаһад, - ода, кукн, би чамд юн гихв: "өмн һарсн чикнәс, хөөт һарсн өвр үлнә" гидг үлгүр бәәдмн, тер болҗана - гиҗ келчкәд, мишгәр кесн фартукдан алх, далвур, беелә һурван ораҗ авад, машиһәр ирсн хаалһарн йовһар, ичртән боогдад, геңгр-геңгр гилдәд, гергн залу хойр хәрв … 
Долан эн " бешчин түрүн ирҗ харһсинь санад, терүнә түрүн орҗ ирсн терзәр Данзна ардас хәләһәд зогсҗаһад: 
- Хавр болад, цасн хәәләд, хорҗңнур сала- судлмуд, һолмуд дүүрәд, оруһин усн шуугад орад ирхлә - үвлин дуусн һолмудар, зуухсар хайгдсн, кесг керг уга, үмкрсн шег-бог хамг хаврин уснд көвәд, туугдад уга болад, һолмуд цеврдәд, шинәр әмсхәд, булң, шуһу болһарнь ноһан урһад цецгрнә. Тер мет авлһач, генн- мекч, кү меклдг, әрк уудг, аля кедг авъясмуд мана шин цагин җирһлин җисәнд көвәд көөгднә. Теднә негнь тер йовҗ йовсн, ичртән ишкә хаасн "бешч" - гиҗ Данзна ардас хумха хурһарн заав. "Эндр өдрәс авн" би беш кедв "гиҗ күүнә чирә хәләдгән уурх" , - гигәд Данзна тускар санад, Увш хәрхәр седв. 
- Чи нам эрт ирснчн сән болв. Эс гиҗ шин гертм шин бешим хуучрсн янзар кеҗ үрәхм бәәҗ. Чи энүг цуцад, шинәр ке. Ода эн бәәх цаган дахулад, мел цуһаргинь шинәр кехмн, шинәр бәәхмн, шинәр ухалхмн, - гигәд, Увшин һараснь атхад, хоюрн бригадан темцв. 
Маңһдуртнь Увш бешиг шин янзар сиилүлҗ кеһәд, өдртән дуусад, хар нүүрс өрдәд, өңцг болһндан шаната өндр өркәснь өткн утан бадһлулад, өвгн бер көвүн һурвна седклинь байрлулад, шин җилин нег шинд, шин герт кехәр йовҗ одв. 
Долана герин полиннь болн терз, үүднәннь ширнь эвр-эвр гиҗ дошиҗ хагсад, ширин үнрәр каңкнад, эзән ирҗ орхинь күләһәд, өркнь хәрүлһәтә, үүднь секәтә, дүңгәһәд бәәв. 
- Мана мөңк җирһлин долан җилә зуран түрүн - 1958-гч җилин нег шинд, гертән орҗ бүүрән йөрәлһҗ нәр кехәр бәәнәв - гиҗ, Долан үүрмүдтән зарлв. 
Удсн уга - күләсн өдр ирв. Долана герин ик хора ут-турштан столмуд тәвгдсн олн зүсн амтта хотар бүркәтә. Хар, цаһан, шар шилмүд дерәлднә. Хаҗудк хораднь хоңхта гармолин, домбрин дун улм-улм икдҗ геглзнә. 
- Хәдрис! Өвдгәрн уйдад од, өскәһән цокад од! - гисн ә чигн соңсгдна. Түүнәсн дунь номһрад, күцәд ирхинь күләҗәсн каңкнсн үнртә стол төгәләд, дүүрң дуңһра күцәд сууцхав. 
Герин эзн Долан түрүн дүүрң цөгц авч босад, - эн гер бәрлһнд шин бүүр зааҗ өгәд икәр шунҗ "көдлсн" ач иктә аавдан түрүн сөң өргҗәнәв, - гиҗ босв. 
- Чик, чик, көгштә хөн үргән уга гидг, - кен көгшнән күндлхмн - гиҗ шууглдв. 
- Не, бәрсн гертн бәәшң болҗ, бәәх эздүднь бат кишгтә, әмәр олн, аһрусар байн болҗ, эн герин өркәс оньдин өткн утан бадһлҗ, өөкн, үсн, тосар оньдин бильглҗ, үр, иньг-амргуд ирхднь үүднь өргәр секәтә бәәх болтха. Кесн көдлмштн кезә чигн кемтг уга болҗ, шин бүүрд шинәс бүрдсн бригадтн утлв - чилш уга, уһав - һарш уга уурха саң мет бәәх болтха. Татв гиҗ тасрш уга, самлв гиҗ салш уга ни-ниицңһү утльта болтха, - гиҗ өвгн сөңгән өргв. 
- Йөрәл бүтх болтха! - гиҗ, шуугҗ альх ташлдв. 
- Медвт? Эн күүнтн одахн болсн КПСС-н партин XXI-гч хург угтҗ бүрдсн коммунистическ күч-көлснә нернә төлә зүткҗ йовх бригад йөрәҗәнә, - гиҗ Долан цәәлһв. 
- Медҗәнәвдн, - гиҗ дакн шууглдв. 
- Мана бригад эн көгшнә йөрәләр бүтҗ, олна өмн нүүрт, олнд үлгүр болҗ, сән үзмҗтә улст даммҗ оддг улан туган чаң атхҗ йовх болий! - гиҗ Долана бригадин бригадир хойрдгч сөң өргв. Цуһар шууглдад, альх ташлдад, "сөңгин дун" гидг ду дуулцхав. 
- Һурвдгч сөңгин цөгцс дүүрв - кенд нерәдий? - гиҗ Долан сурв. 
- Дууһан ууртн, түрд гитн, цаатн Москваһас радиоһар шин җилә йөрәл умшн гиҗәнә. Часан хәләцхәтн, хойрхн минут үлдв. Долан җилә зуран түрүн җилә нег шинлә харһулҗ шин герт - өлзәтә бүүрд нерәдсн нәәриннь сөңгән эңкр Партьдан болн Деед Советдән нерәдий! - гиҗ бригадин ахлач босв. Цуг бослдад, радио чиңнәд, тагчг болцхав. Диктор йөрәл умшад дууслһнла, 
Хулсн дундан өндглсн 
Хунин ду һарһад, 
Нур дундан өндглгсн 
Нуһсна ду һарһад - байртаһар шууглдв. 
Домбр, деер берндән күңкнәд, дорак берндән җиңнәд көгнь орҗ геглзв … 
… Долан җилә зураһан 
Домбртан орулҗ цокий, 
Дүүвр чидлән һарһҗ 
Дөрвн җилд күцәй. 
Цок, күүкн, домбран, 
Бос, көвүн, нааран, 
Бадм, дуһрад биил, 
Босха, дахад дуул. 
Сансн цуг күцнә, 
Социализм Коммунизмд күрнә. 
Советин очн спутник 
Сарла эргҗ биилнә. 
- Хәдрис! - гиҗ шууглдад, өлзәтә бүүрин нәәрән өрән өмн күргҗ төгскәд, маңһдур өдртнь бас эн мет оларн ниилҗ, кенә герт дөңгән күргхән күүндлдәд, хошад-һурвадар тарад-тарад мендләд салцхав.