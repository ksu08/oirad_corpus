Килмһә эзнә эсв
Очерк
Өвгтә хоюрн эрг деер зогсч бәәнәвидн. Ман хойрин дор белчр телтр хойрарн өндр эргтә, деегәрн өргн, дораһурн уутьхн, җолв кецтә нәрхн һол урсна. Эн һолын усн бутьхагта, элсн өңгтә, - дорд бийәсн деед үзг хәләһәд, үрвәд гүүһәд бәәнә.
- Эн һолын экн Мергн гидг һолас һарад, Манц темцҗ гүүнә. Нернь болхла, Найн шиир, - гиҗ өвгн келврән эклв. Белн, нерәтә бәәсн һанздан һал кеһәд, баахн зуур тотхв. Тер хавта агчм дотр өвгнлә таньлдх санатав, авц-бәәдлинь аҗглнав. Хальмг улс заагт хатяр харһдг, тодрха зеегтә төгрг ик нүдтә, теглг нурһта күн. Негл, туульд келгддг «харадан җивр сахлта, хар улан залу» гиһәд, эн өвгиг келҗ болхмн. Насарн җир күрсн бийнь - заглюн, хойр халхнь улан герлтә, цусн дусм гилтә. Эн хамг цугтан өвгнә утулң чирәлә зоклцсн болҗ медгднә. Эн өвгн Приютна района «Үүрллһн» гидг колхозин дөрвдгч бригадын ах хөөч Авкуран Сарңгин Бакна. Хөөчин дарук болҗ, һучад эргм наста Санҗин Бадм көдлнә. Һурвдгч хөөч - өвгнә ууһн көвүн - Алексей. Эн хойран хар-цаһаниг аҗглх цаг күртсн уга. Хоюрн ут-ут гирлгән ээмдсн, барун ташадан неҗәд шилтә; бүтңгү дүртә шалдрң эм дүүҗлсн, зервк харһҗ, адһмта мендлв.
- Эн ташадан дүүҗлснтн өтнә хормби? - болҗ эднәс би сурнав.
- Одал тиим болҗана: өтнә хорн. Бидн болхла, амрар, шуд «креолин» гинәвидн, - болчкад, дегц хоюрн инәлдв. Эдн манла удан шальшл уга, үдән амрлһнд кевтх хөд талан үкс һарцхав. Хөөдиг кевтрәсн босхад, өттә-шархта, доһлң-дөрвинь аҗглхмн. Тиим-тиим хөд үзгдхлә, ут гирлгәрн дегәләд бәрҗ авад эмнхмн, зәрминь дав зуур йилһхмн, эдгтлнь гер деер асрхмн. Тер турңха хөөдиг амрар, батхнын баг-баг хурлһар медҗ болна. Тегәд эдниг йовҗ одсна ард өвгтә хоюрн таарад йоввидн.
- 	Наснаннь ут туршар гилтә «Найн шиирин» һол унҗ
өсләв. Элнцгм, өвкм, эцкм эн һол түшч йовцхасн болдмн. - һанзан амнасн авад, уха туңһасн өңгтә, нан тал өвгн хәләв. Маңнаднь бәәх, лавтрхаһар татгдсн һурвн хурнясн тиниһәд, нам билрәд одсн болҗ медгдв. Һанзан дәкн амндан авад, сурулан аралдн зууһад, һурв сааҗ сорн татв. Хәрү амнасн суһлад, барун һартан һанзан атхчкад, цааранднь өвгн келнә.
- Өвсн девлтә, һазр элктә мал - хальмг улсин байн-кишг, үнтә зөөр. Малас даву өлзәтә кишг мел уга. Ода мана төрскн орнд альк нег зөөрнь күчтә кевәр өсч йовна. Төмрәр кесн машид күмн-улсин көдлмшиг күнд болдгаснь гиигләд, кишг өсклһиг кесг холван элвҗәнә. Мини һарт 650 зуслг хөн бәәнә. Урд цагт эдниг һарар кирһҗ, баһ гихдән бүкл сардан арвн күн өөд өндәл уга көдлх билә. Ода болхла, тиим хашң көдлмш мана цагла ирлцшго. Мана даңдан хош хөөдиг нег өдрин дотр машиһәр кирһҗ дуусвидн. Тер учрар ноосиг һару угаһар, цевр-цеерәр авувидн, ноосн негдгч чинртә болв, зураһан давулҗ күцәвидн. Һарар кирһсн болхла, тиигҗ күцхнь маһд бәәсмн. Машин күүнд тиим ик цаглшго тусан күргнә. Ода түүнәс нааран сар давчкв. Хәәчин ир дарад, нооснь урһв, хөөдм юунасчн әәшго болҗ оркв.
- Бурснтн болтха, өвгн. Өөрк залуһан цә уутха гитн, -болҗ келәд, мусг инәдтә нәрхн хар эмгн ман тал ирҗ йовна.
- Сән, сән, эмгн! Цә уух амр төртә юмн, зуг чансн цәәчн тааста болхла, удлго ирхвидн, чи хәрәд, тер цәәһән дәкнәс тогтнулад самрҗа. «Цә самрхла, будан болтлан зандрна, буда самрхла, усн метәр шиңгрнә» гидг, - болчкад, өвгн инәмсглв. Эмгн хәрүцҗ үг келлго, үрвәд хәрв. Эн өвгнә эмгн Өлзәт - эднә хошин арбичк көдлнә.
- Эн һолын усн һашун, һол бийнь улмта-булгта, иим элсн өңгтә. Эн эргин өвснь хөн малд хәәҗ олдшго шимтә. Нег үлү хөд хавршаҗ зуслахд сән бәәрн, - гиҗ өвгн келәд, нама дахулад үрвәд һарв. Тиигҗ йовад, өкәһәд, көл дорасн түүһәд, өвс таслв. Би бас өвгиг дураһад, таслҗ йовнав: күн кү дурадг нег ухмл авъяста. Өвгнә таслсн өвсн һазр дерләд җииҗ урһна, ишнь улвр өңгтә, бүрнь буурлдан дүртә.
- Эн өвсиг чөдрһн гидмн, эннь болхла - зултрһн, - гиҗ келәд, өвгн нанд цаһан шилвтә, бас буурлда дүртә, босн зогсч урһдг өвс үзүлв.
- Эс меддг күн эн хойритн эндүрхмн, - гиҗ йовнав.
- Зултрһн чөдрһн хойр хөөнә берк сән күмсн. Манаһар келхд, махн тосн хойрнь болҗана, - гичкәд, өвгн теднән селгәдәр җаҗлв. Мел яһҗ кү дураһад бәәхв гиһәд, тер хойр өвсиг би җаҗлсн угав. Өвгн келҗ йовна:
- Өөрк цаһан шарлҗан амсч үзтн, эс гиҗ эн бәәсн камбиг җаҗлад хәләлт...
Түрүләд цаһан шарлҗинь амсч үзүв. Амн халад, ассн болад одв, келн көшв, күчр һашун - негл хамтхасн тәмкин амтта. Деерәснь камб җаҗлхлам, келхд, ишклң альмн метәр шүдн ханад, ооч хорсад, элстрсн болад одв.
- Не, ямаран? - гиҗ, негл тавлҗах метәр, өвгн нанас сурв.
- Дааврта деерән, акад амтта, - болад, түргҗ нульмув.
- Агта, негл догшн тәмклә әдл. Мөрн хар шарлҗн бас тиим болна, буурлда болвас цуһар иим амтта. «Шарлҗн әдл шүвтр» гиһәд келдмн. Эдн ода зуур иим болхас биш, намр эклх алдар амтан оңдарулна. Тер цагтнь эдниг хөн иднә. Үнрчлҗ үзлт. Ямаран сәәхн каңкнсн үнртә! Күүнә дотр бий серд гиһәд, сергсн болад одна. Хөд идҗ йовад, ирәд, бас үнркнә. Тиигҗәһәд хойр-һурв хазад, амтынь авчкад, доран тогляд одцхана. Тернь ода, манаһар келхд, махнлаһан хамднь догшн мәңгрс идәд, хамрнь хаһ-ташлһн болҗана, - гичкәд, өвгн тачкнад инәв. Эн өвгнә дотр бийнь - мел мал. Өвгнд мал, күн мет, болҗ тоолгдна. Малын идг усн хойр өвгнд күн уудг хот әдл. Өвгнә җаҗлҗ йовсн өвсд балта-шикрлә әдл бәәсинь би бас җаҗлад, амтынь медүв. Иим-иим улсин тиим сәәхн килмҗәр мана кишг өснә.
- Хоюрн герт орҗ ирүвидн. Гер дотрк - йирин герәс йилһрхш. Үүднәс өөдән һархла, оньдин маңхаҗ тосдг эңкр Ленинә зург герин эрст залата бәәнә. Йирин заяни бәәдл - өврм юмн уга. Өврхәс, хойр йовдл мини оньг уга нүднд тодрха үзгдв. Гиигн цаһан төмр - алюминәр кесн шилв-шииртә, эвкгддг эрдмтә стол деер ке сиилвртә цаасн коробкта «Мир» нертә эвтәкн час, хойр шилвдҗ зогсна, хоңх цокҗ җиңндг эрдмтә. Бас тер стол мет кецтә дөрвн стул дерәлднә. Тер столын өмн ноосинь кирһчксн арсн делгәтә. Мини нүднә хәләц тер арсн деер туссиг хавлҗ авад, өвгн эмгндән келҗәнә: 
- Эн арсан әрлһ цааран, авч һар!
- Гем уга. Энтн нам үстә кевс мет, - гиҗ би келҗәнәв. Өвгн ууҗасн далһа шаазңта цәәһән стол деер тәвчкәд, барун һарарн чирәһән имрв.
- Ода иим болна: күн-күүнә седкл әдл биш. Эн арс үзсн күүнд кесг тоолвр орхмн: хөөһән алҗ идәд, махар бәәцхәнә гиҗ зәрмнь санхмн. Арсна учрнь иим: сар болһн манд колхозас сән чинәтә нег ирг өгнә - хотын күмсн болна. Тер иргин үниг авансас бәрнә. Эн сард өгсн дөнн ирг даву тарһн бәәҗ, тер иргин арсинь хальмлчкад, һазр элкдүләд делгүлчкләв - идәлхд ацан болх, хорһн-шиминь һазр татҗ авна. - Үгән дуусад, өвгн дәкн нег чирәһән имрчкәд, цәәһән уув. Удл уга цадад, өвгнлә дәкн таарад күүндвидн.
- Не, өвгн, көлснә олвртн ямаран?
- Олвр му бишл, урд болхла, харадан хәәсн-тулһла оралдад, өөд өндәлго бәәдг эмгн бас кир дүңгә көлсән олна. Ууһн көвүм көдлҗәнә. Сардан тиигәд өрк-бүләрн элвг һурвн зун көлснә өдр олнавидн. Зуг аванст көлснә өдр болһн дөрвн арслң өгнә. Сардан болхла, миңһн хойр зун, миңһн тавн зун арслң ирнә. Җилә тооцан болсн цагт баһ гихдән арвн тавн - хөрн миңһн арслң авхвидн. Мөңгнә олвр тиим, түн деер, һуйр-буудя, өвсн, солом, өлг-эд өгхмн. Нег үлү эн җилә урһц берк сән һарв.
- Эн җилә малынтн төл ямаран болв?
- Басл ода му бишл, болв санснас татуцр. Зурһан зун тәв шаху хөөнәс зу шахунь хусрв. Хурһлсн тавн зун тәвн хөөнәс тавн зун найн хурһн һарв. Арвн зурһахн хөн икрлв. Тер хамгт учр бәәнә. Төл тату болснд һундҗ чигн бәәхшив.
- Юңгад эс һунднат?
- Юңгад гихлә, хурһлҗ үзәд уга төлгүдин хош авч
һарлав. Хар һазр орлав. Баһ малын турңхань бас ик болна. Турңха олта хөөдин төл тату болдгт, һару ик болдгт дала өврм йовдл уга. Һару һарһсн угав гиһәд бахтҗ чаднав. Һанцхн турңха зусг гемнәд, малын эмч терүг алулв. Мал болшго болв, махарнь эд-бод кегүлв. Оңдан һару угаһар Хар һазрт хөөдән үвлзүлҗ һарсндан ачлгдад, килмһә сән хөөч нертә боллав.
- Төл татуһин учр бас бәәдг болх?..
- Учр уга йовдл орчлң деер угалм. Цуһар учрта, эңдән орчлң заята. Өдгә цагт эрдм-медрл, ном-эсвәр мал өскнә. Эн төриг дамнх седкл нанд мел уга. Колхоз болснас нааран олна мал һар деерән хәләҗ йовнав, эрдм-медрлин, ном-эсвин ачиг нүдәрн үзәд, һарарн эдлҗәнәв. Өмн цагт болхла, дамшлт-даслтар, заяни авъясар, өвгд улсин сүв-селвгәр бәәдг биләвидн. Ода бас тиигҗ ирлцҗ өгшго. Болв зәрм саамд насн туршт тахшсн дамшлтыг бас тевчх кергтә. Мал хойр бәәртә, хойр бүүртә. Нег бәәрнь: хавршх, зуслх - теегтән бәәрлнә. Наадк намршх, үвлзх -Хар һазрт бүүрлнә.
Хойр бәәрн, хойр бүүрн гиҗ дотран ухалад, бийдән келҗ бәәнәв.
- Хар һазр хөн малд хәәҗ олдшго хавта, сән бәәрн. Зултрһн чөдрһн хойр сәәнәр урһна, намр-үвлин цагт чигн эдн элвг болна. Малд урһа йозуртнь идх өвснәс даву шимтә күмсн гиҗ берк олдхмн. Хаврин эклцәр өргүләд, асрмҗар һарсн мал ноһа зуухларн, күүнд бәргдш угаһар төлҗнә. Үвләр тиим урһа ноһата бәәрн - Хар һазр. Зуг тенд намр-үвлд бәәршхмн. Хавр-зунын цагт эн хав уга бас болна. Һазрнь элстә, уснь һашун, давста. Элснд ноосн үрх деерән, хөөдин нүдн өвдхмн, сохр номун әдл болхмн. Халун эклцәр улм давснь немдг һашун услврар бәәхләрн, хөөдин элкнь туулхмн, мецгә гем ширг ирхмн. Тиим йовдл, долан уул, бичә үзгдг.
- Та йоста зоотехник әдл күн бәәҗт, тиигәд танд бас ямр шин эсв бәәнә?
- Зоотехниктә хоюрн хаһцг уга седклтә, итклтә иньгүд бидн. Эс медсим дегтрәр нанд цәәлһҗ өгнә, нанас сүв-селвгән бас авна. Хө үвләр хурһлулна гидг сән эсв, түүг би икәр тааснав. Мана хөөнә төлиг эрт тәвҗ өгтн гиҗ би сурнав. Хөөдән ода Хар һазрт хурһлулхар седҗәнәв. Тендән элвг хойр сардан экин үсәр бәәхләрн, хәрү бүүрлх нүүврәс әәшго болҗ одхмн. Амна зөөҗ уудг әмтәхн усар тесх арһ бас бәәнә. Өвсн-уснд орсн хурһд хаалһдан хаврин көк ноһан идгәр хәрүлгдәд, теегәрн теңкчәд батрад күрхмн. Үвл көтрәд уга бәәтл, хавта бәәрнәснь хөд көндәдг, оратсн йовһн боранла харһдг, һарл болсн кеелтә хөд хаалһдан зовдг, арвн - хөрн километр өдртән адһмта туугддг, зәрмнь зуурм хурһ хайдг, зовад зогссинь машинд ачдг иим-иим олн зүсн цалдң йовдл тер цагт учрхмн. Хар һазр орх, тендәс хәрү нүүдлин бүүрт хөөг туулһн биш. Бүүр-бүүрәһәр нүүһәд, бууһад, бүкл хойр сардан малын идгәр хәрүллһн.
- Энтн мел чик эсв. Хөөчнр нег күртлән тиигҗ ухалхла, мана хөөнә өслт улм икдхмн, һарунь баһрхмн, төлнь элвхмн.
- Төл элвәх бас нег эсв бәәнә. Мана хальмг күүнә уңг-тохмд төлг хусрна гисн йовдл төрүц соңсхврт уга билә. Нәәднр хөд зәрмдән дегд тарһлад, эс гихлә турңхадан даргдад, хусрад оддг йовдл харһдмн. Хурһндан хуцла харһсн төлгдтән хусрдг йовдлыг җир күрх насндан соңсад угав. Тернь ода хальмг тохмта хөд күдр күзүтә, күн теврм ик сүүлтә төләдән тиим бәәсн болх гиһәд чигн саннав. Торһн нооста хөн тиим биш болх гиҗ бас ухалнав. Бәәдлнь, тохм ясрах эсвәр хурһн биш, төлглә көг тәвнә, зуг зусгтан хурһлна. Эн учр деерәс нег төл тату авгдна. Зусг хөөдин хусрлһн бас олн һарна. Тер төләд мини эсвәр болхла, күсдундур болсн биш, йисн-арвн сар болсн хурһдыг көглә харһулхмн. Җил болад, хойр-һурвн сар болсн кемдән тедн хурһлхмн. Тер цагт хусрдгнь баһрхмн гиҗ би ухалнав.
- Энтн бас нег шин эсв, сән тоолвр.
- Нань олн эсв мини уханд орна. Кезәнә цагт көг алдрсн мал, нег үлү хөн-яман кенз төл авдг билә: намршлад төллдмн. Ода болхла, үвләр төл авдг эсв делгрҗәнә. Үвләр төрсн хурһд хавртнь ноос өгх деерән, намрин чилгч алднд теднд көг тәвәд, хаврар хурһлулҗ болхмн.
Тегәд келхәр седхмн: хөөнә төл бәрлһиг нег цага төр гиҗ санхмн биш. Эн төр төгәлң җилдән таслт угаһар, диг-дараһар хавр-намр үвл угад төл авгддгар кегдхлә, сән болхмн. Эркн зокал диг йисн-арвн сар болхаснь давуллго көглә харһулхмн, тер цагт хусрдг йовдл баһрхмн, кеел кевтр өсхмн, ирх җилдән хөн икрлх көрң үүдәхмн. Заята орчлң заяһарн болх зөвтә, заян давхларн, хусрдг йовдл һарна гиҗ хар ухандан боднав.
- Сән, сән. Тана эн тоот эсвитн теегин олн хөөчнрлә, мал өсклһни эрдм-медрлтә улсла хүүвлх кергтә.
- Хүүвлтн, хүүвлтн. Учр уга, ухандан бәәсн селвгән һарһад, келснә ард күүнә чееҗ уудсн болад, эврә бий өссн болад одна.
Өвгнлә таарад күүндәд бәәхлә, өдр-сө ахрдхмн, цаг -җил керглгдхмн. Мини йовх машин нама некҗ ирәд, герин һаза «гиг-гуг» дууһан дуулв. Адһмта мендлҗ бәәһәд, өвгнәс би сурув:
- Эн Найн шииринтн эзнь кезәнә кен бәәсмби?
- Манцин кецә нертә байн Шонтин Җалҗ эзнь билә. Дөрвн миңһн хөөтә, миңһн мөртә, тавн зун үкртә, теднән дахсн, суусн күүнә ооврта бөкнь дерәлдсн темәдтә Найн шиириг эдлҗ йовла. Түүнә мал чилв, бийнь уга болв.
Зугар түүг ода әмдрүләд авч ирәд, үүг ал гихлә, мини зүркм чочшго, хойр һарм сүрдшго. Кемр көгшрх насндан өрчләд, хө алх сам харһхла, мини игзәртә һар зөршго. Хөн хойр нүдәрн гилс хәләһәд, намаг яахар бәәнәч гиһәд оркхлань, толһад бәәх махлам геедрҗ одхмн, хуухинм үсн босхмн, хойр һар салдахмн. Буру ухата, му седклтә күн болхла, яһҗ медхв, малд болхла, зөрҗ әмнднь орҗ чадшгов!..
- Танд мал үрнәстн эңкр кевтә.
- Үрнәс эңкр юмн орчлң деер уга болх. Болв насн турштан малын ард йовсн күүнә ухан бас оңдан. Нанд мал, малын төл чигн, эврә элкнәс һарсн үрн чигн мел әдл гиһәд келәд оркхла - элдү ик санан болхмн. Элнцгм, өвкм, эцкм эврә кишгәсн герәслснәс нань нанд зөөр уга. Герәслм зөөр теднд бас учрсн уга билә. Би эврә хар ухандан иигҗ саннав: теднә герәслсн зөөрнь эн Найн шиирин һол. Эн һазр теднә зөөр бәәснд марһан уга, эн һазр эдлхиг мана алдр эңкр садн өлзәтә Ленин ишллә, түүг мана һарт Коммуна парть Советин йосн хойр батар атхулҗ өглә. Найн шиирин йоста эзнь ода би болҗанав...
Мана күр-күүндән тиигҗ төгсв. Өвгнлә мендләд, машинд сууһад һарувидн. Үлдчн деерәс Элст ордг зам хаалһ керчҗ авад, машин өвклзҗ йовад, алт-тавлад, хурдндан орад хурлзад гүүв.
1961 җ.