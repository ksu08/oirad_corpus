Уульҗ чадшго күн
Очерк
Үвлин цаг. Цасн орсн, ташр хүүрә киитн болҗ орксн, бүклдән тег тошинә. Ишкә гермүд цаңтҗ одсн, цасна көдәһәс амрсар йилһрхш. Манахн дөрвн гер нег хотн болдмн, мал гим дала юмн уга билә. Өдр эклснәс авн эн бичкн хотн эҗгәрсн әдл болҗ одна.
Мана Дәәдә доһлң боргчан унсн, Колтрин эцк көгшн халтртаһан өрүн эрт хоюрн мордад һарна. Эдниг шург барг хойр ноха тәвл уга дахна. Ард бәәх хойр герин эздүд теднә дару дахлдн, йовһар бас адһна.
Йовһн аңһучнрин йовдл басл нәәртә болҗ манд үзгднә. Шитлг эмгнә өвгн - Борлг, маштг нурһта күн. Бөгдг-бөгдг тулсн ишкдлтә, дор-доран чавчлзсн йовдлта. Хаҗуднь йовх Аак эмгнә көвүн, хөр һарсн наста Бадм, өндр нурһта, адһм угаһар хойр талан зәәлн цокад нәәхлҗ алхна, ээмдән үүрсн хойр эзнә олн хавхс энд-тенднь тусад йовна.
Мана деед бийд бәәсн гер Колтрин эцкин. Колтр нанла йир таарч наадна. Теднә һаза тергнә ууц бәәдмн. Эн ууциг ар хойр өндр төгәһәрнь медҗ болна, төгән бүс төмр, шил кевтә гилинә. Тергн деер өмнк өнцгәрн өкәс гисн хуучн бочк. Бочкас дусдг дусал уснас мөсн болҗ көрәд, ут-ут сурул кевтәһәр бочк дор унҗна. Колтрта хоюрн тер мөсиг хуһлҗ авад, кемлдг биләвидн.
Хоюрн көл нүцкәр цасн деер тогляд йовцханавидн. Көлән даарсн цагт цасн деер суучкад, ахр девлин хормаһар цуглад, көлән дуладхдг бас сангдна. Нег дәкҗ өрүн цәәһән уучкад, Колтрла нааднав гиһәд гертәсн һарлав. Колтр бочкта тергнә ардк дерндг деер нама күләһәд, һанцарн сууҗ.
- Ай, Харла, мууха удан унтвчи? Күсдундур аңһучнр кезәнә йовҗ одцхала,- гиҗ Колтр нама тосв.
Колтрин тиигҗ келдг бас орта. Мана хотыг «аңһучнра хотн» гиҗ әмтн келдмн. Отг-нутг кедәд йовдг хальмг келтә орс дәргдг хальр Паньк, мана хотнд ирхләрн, иигҗ мендлдг билә:
- Күсдундур йовһн аңһучнр күрн-кирсән үзүлтн. Доһлң дөрвн мөртә, шург-барг нохата шуд хойр залу, арат-үнгнән үзүлтн. Һуйр, өдмг бәәнә, тоһш, хальш, тосн, хорһн, тәмк, давсн, әрк-чаһр бас олдхмн.
- Әрк-чаһртаһан бичә үзгд! Зурһан цар-ааһ һуйр ас, тәмк, давс бас. Көвүндм нег алтн така кампадь деернь немр өг,- гиҗ келәд, мана Җееҗә - мини эк, шар аратын арсна хар зоог сөрн иләд зогсдмн. Аратын арсн ик үнд күрсәр, баһд одсар би үүл-хүүв кедг уга биләв. Нанд тер әмтәхн, модн шорд өлгсн алтн такаг толһаһаснь авн амндан авад шимхлә, дотр бийм дала болад оддмн. Тиим әмтәхн амтн һазр деер нань уга гиҗ кесг сансм нанд ода чигн мартгдхш. Тер така кампадиг шимхлә, элк-бөөр җөөлдәд, көл-һар чаңһрад одсн болдмн. Колтрин эк болхла, хойр бийдән цацгта, көк цаасн һадрта, деегәрн нәрхн улан орацта, негл ташмгин орацта ишин бәәдлтә шил кампадь авч өгдмн.
Колтрин келсн хойр үг деерәс авн тер хамг негл нүднд үзгдсн метәр уханд торс төөнрҗ орв.
- Әвртә эрт босҗч, - гиҗ хәрү өгәд, хамгиг сансан нуусн бәәдлтә келҗәнәв.
- Не, сән, тиим болхла, наадый?
- Наадыя!
Хоюрн таарад наадвидн. Тегәд наадҗ бәәһәд, генткн Колтр хурдлҗ ирәд, тергнә төгәг теврҗ авад, төмр бүсинь келәрн долав. Келнь төгән төмрлә таг бәрлдәд наалдҗ одв.
Тер кевәрн би уульҗ авад, герән хәләһәд гүүҗ йовнав. Мини дууһар манад суусн Колтрин эк гүүҗ ирәд, Колтриг ээмәснь угзрҗ татад, төгәһәс салһҗ һарһв. Колтрин келнә арсн төгән төмрт наалдад үлдв, келнәснь цусн һарад бәәв.
- Кишго алмс, әмд бирмд! - гиҗ экнь керлдәд, Колтриг бәрҗ авад гүвдв. Колтр уульсн уга, нусан татад тагчг бәәв.
- Негл чонын белтрг! Цоксн чигн әдл, эс цоксн чигн әдл. Энүг цоксн күн цуцрна, эврә һар өвднә, - гиҗ келәд, уг сүүлднь эк гертән орв. Бәәдлнь, герин эзн удл уга ирх,
- үдин цә чанх учрта болв.
Маңһдуртнь бас хоюрн тер бочк деер наадвидн. Би хүвдән төгән шидрәр өөрдсн угав. Колтр амарн норһчкад, төгән төмр атхв, һарнь таг болад, төмрлә наалдҗ одв.
Би бас өцклдүрк кевтән зулхар седхләм, Колтр нама
дуудв.
- Наар, наар, Харла! Ээҗ соңсхларн, намаг бас гүвдх.
- Тиигәд хәрү ирәд, һариннь альхан шулсн, һарчах цусан хормаһарн арчҗ бәәхиг үзәд, Колтрас сурҗ бәәнәв:
- Эн һарчн өвдхший?
- Өвднә!
- Тиигхлә, эс уульнач?
- Уульсар өвдкүр уурхш. Уульҗ чадш уга күмб!.. Нанар заалһҗ авнчи?
- Уга, керго!..
Түүнә хөөн һурв-дөрв хонсн цаг билә. Өрүн өрлә Колтрин экин дун деер һарад бәәнә.
Орнасн босн, гертәсн үкс хурдлад һарув. Колтр көл нүцкн, толһадан махла уга, өмәрләд гүүҗ йовна. Эк һартан нег юм баглҗ атхсн ардаснь көөлдсн үзгдв.
- Зогс, яһлав! Зогс, гинәв! - гиһәд, гүн йовҗ эк хәәкрнә. Колтр күцгдҗ йовхш. Күцҗ ядад, уг сүүлднь эк цуцрад ирв.
- Колтр, Колтушм! Цокхшив чамаһан. Мә, эн махлаһан өмсич! Сәәхн иньгм, зогсич! - гиҗ келәд, көвүһән эвлв.
Экин хар уга җөөлн дууг соңсад, Колтр зогсв, зуг экән бийдән күргҗ өөрдәсн уга.
- Ээҗ, махлаһим шивәд ас, - гиҗ Колтр келв.
Түүнә хөөн кесг җил манахн хамдан бәәһәд, хоюрн наадад өсләвидн.
- Тер саамас хооран ээҗм намаг гүвддгән уурв, - гиҗ келәд, бүдүн залу болсн бийнь, Колтр байрлдг билә.
Партизан йовад, хортна чашкд чавчулад, барун цохдан һурвн сөрв авсн, зүн нүднь бүлтрәд, шил нүд тәвүлҗ авсн, тер бийнь Колтр ода чигн әмд-менд, өргн тег дотран, эврә колхоздан көдлҗәнә. Терм, энм өвднә, ях гиҗ зөвүрлхш, сөрвтә-эрмгтә болҗ йовснас теткүл некхш. Тер бичкндк зөвүрлҗ ярвдг уга кевәрн бәәһә. Дасч орксн авъяс давдг бөк чидл һазр деер уга. Тер чидл цогцла ширлднә, күн бийиг кеерүлнә.
«Уульҗ чадш уга күмб», - гиҗ келсн бичкндк үг ода күртл нанд мартгдхш. Тер күн уульҗ чадш уга, терүнд уульх йосн уга, тиигәд чигн Колтр уульҗ чадш уга күн!
1935 җ.