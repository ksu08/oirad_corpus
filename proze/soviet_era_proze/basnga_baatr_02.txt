ЗУРҺАН 
I 
Зуна дунд сарин арвн тавна сар мандлад бәәнә. Сарин сарулд, маштг шавр герин һаза көлтә гидг нәр болҗана. Нәәрт ирсн улс эк- толһа уга, көвә-зах уга кеерлдәд ирцхәҗ. Домбр, сөңчнр улсин дун ниилхләрн, шуг-шуг гиһәд бәәнә … 
Герин үүдн хоорнд баглрад суусн күүкд, берәдин захд, зөвин дунд нурһта, төвшүн хар улан бер, хаҗудан нег бичкн күүктә сууна … Эн асхни дуусн гилтә дун-шун уга суусн бер хаҗудк күүкнәннь чикнд шимлдәд хойр-һурвн үг келчкәд, бийнь босад, гер эргҗ һарад, нег- негән дурасн маштг шавр гермүдин хаҗһр- хаҗһр уульнцс заагур йовад, лавкин үүдндк дөрәд күрәд суув … Удсн уга, берин тоолҗ суусн тоолвриг тедүкнд йовсн күүнә көлин ә салвлв … Ә һарсн һазр тал хәлән, бийән хәләһәд аашсн кү үзв. - Менд, Зурһан, - гиҗ ирҗ йовсн күн берәс сурн, хәрүһән өгтл, хаҗуднь одад суув. - Менд, - гисн ә ямаран чигн сонр чиктә күн соңсш уга дүңгә арһулхн һарад ирсн, сууҗ йовсн күүнд әрә соңсгдв. Урднь, зуна сарин цецгүд көөҗ буудг альвн алг эрвәкә мет эрвлзәд, түрүн негитн һарһҗ оркад, хойрдгчднь орхв гих саната йовдг Зурһанас иим ә һарсн, ирсн күүнә дотркиг уутьрулад, берин зовлңднь орлцҗ, арһта болсн хөөннь, бериг эн зовлңгаснь һарһх седкл орулв. - Зурһан, яһвч? Юн болв? - гиҗ ирсн күн сурв. 
- Утар татад дала юм келәд суухшв, зуг нег … цөөкхн үг келнәв, - гиҗ Зурһан келҗ сууна. - Чамас оңдан мини келсн үгдм бүтн хәрү өгдг, мини седклдк зовлң меддг күн уга. Һанцхн хәләсн күн чич. Өцклдүр чамаг ирхдчн, му бичә сантха гиһәд, чини өмн уульҗ бәәсн бийм нүдән арчад чирәһичн хәләҗ инәһәд, буру хәләҗ нульмсан арчад, медүлл уга һарһлав. Болв чамас йир юм нууш угав. Эн кевәр бәәхнь үзсндм орхнь, үзхм ик, тегәд, чамд цугтаһинь келәд, чини нег батта селвгичн авнав. 
Мини эк-эцк, авһ-ач уга цуһар медәд, намаг эн Һучнд одхшв гиһә бәәтлм, - күзүндчн чолу уяд уснд хайнавидн, од, - гиһә бәәҗ күчнәс өгсн биший. Ода Һучнд одад долан сар давҗ йовнав, тер бийм нег өдр маңна тиньгр бәәһәд угав. Һучн әрк ууһад, көөһәд, мөңгән шүүгдәд ирхләрн, нанар ууран һарһна, - гиҗ Зурһан тууль мет бийиннь зовлңган тууҗлад келәд ирв. 
- Нә, тегәд Һучнд үнндән дур угавчи? - гиҗ хаҗудк күүһән сурснд: 
- Я, һә кехнчн тер дуран, чонд хөн яһҗ, дурта болдмб. Йирин тесҗ бәәнә гидг нанд йир күчр болад бәәнә, - гиҗ Зурһан келв. 
Ирсн күн зөвәр удан ә уга, ухалҗ бәәһәд келв: 
- Тиигхләчн иигий, би даруһас тедн тал однав, тиигхләрн цугтнь цәәлһҗ келҗ медүлсв. Тедн юн гидг чигн, тегәд медий. Нәй. 
- Тиигх чигн угав. Болв теднчн герт буг, төрл-саднаннь чирә улалһх гиһәд әәсн деерән, авсн юмнасн әәхмн. Бәәхтә байн улс гиһәд әәцхәх теднчн, - гиҗ Зурһан келәд, күүнә чирә хәләв.
- Ода байнас әәдг кен бәәнә болһнач. Дәкәд болхла, тенд бәәсн төрл-садна ичр хәләһәд кү яһҗ алҗ чаддмб? Би эвтән орулҗ чадхув. 
- Нә, сән. Нәр орнчи? - гиҗ келәд, Зурһан босад һарв … 
II 
Тер асхна хөөн нег цө хонсна хөөн одак күн Зурһана төркнд күрәд ирв. Зөвәр өндр нурһта, арвн дола-нәәм күрч йовх, отхта үстә, хар улан көвүн бәәҗ. Герин деед өмн булңд өвцүндән күрсн сахлта көгшн өвгн, оңһцин салмта модар кесн орндгтан йохаһад, шанаһан түшәд көвүнәс ю-бис сурад соңсад кевтнә. Көвүнә өөр зерглдәд өвгнә эмгн Цаһан - тәв шахҗ йовх дүңгә заглһн эмгн хая-хая, бешин уңгд алтн-шарар нульмад сууна. 
«Манҗин зе көвүн ирҗ, одҗ шикр идия», - гилдәд һазаһас бичкн күүкд орҗ ирлдәд, хүвән авад, хәрү һарлдад бәәцхәнә. 
- Удан болхийчн энд, Яца минь, - гиҗ өвгн сурв. 
- Йир медҗ бәәхшв. Асхлад йовх санатав, - гиҗ көвүн келәд, зөвәр удан болҗ бәәһәд: - Зурһан тал золһҗ одад угайта? - гиҗ сурв. 
- Уга. Әрк-чигән уга яһҗ золһҗ одхв? - гиҗ Цаһан келв. 
- Тиигхлә, ода одад чигн керг уга кевтәмб, - гиҗ көвүн келлһнләнь: 
- Яһҗ бәәхмб! Одад бәәхгов, зуг хол болад одл уга бәәләвидн. Дәкәд болхла ахнь теңгст, ирхләнь нег күн кевәр золһҗ одий гиҗ санлавидн, - гиҗ өвгн келв.
- Һучнахн энд нүүҗ ирҗ. Дү күүкнь гемтә чигн, тегәд Цовда гелңд үзүлхәр ирҗ санҗ, - гиҗ келәд, көвүн хавтхасн кир уга цаһан альчуран һарһҗ авад, чирәһән арчҗ оркад: 
- Зурһанла харһв би. Та хойр бичә уурлцхатн: Тан хойрт нег цөөкн үг келс гиҗ ирләв … Зурһаниг ямаран-кемәрәнәр бәәдгинь та медцхәдг уга болхт. Мана нүдн һатц, ю үзәд, ямаран тоолврта, седклдән киләстә йовад- йовдгинь кен медхв. Урднь би чигн меддг уга биләв. Зуг одахн Мишкинд болсн Санҗин күүкнә нәәрт харһад, нүдндән доһлң нульмста цугтнь келв, - гиҗ экләд, көвүн Зурһана бәәх бәәдл, үзҗәх зовлң хамгинь цугтнь цәәлһҗ келҗ өгв. 
- Нч … Нч … иим юмн бәәдв. Йосндан чирәһән көөднә гидг эн болҗ бәәх угав. Я, би сана биләв … Тан хойриг нег иим юм һарһхитн медә биләв, - гиҗ келәд, өвгн босад, шагшрад нааран-цааран йовад бәәв. 
- Яах билә күзүнднь чолу уяд, уснд хайхас оңдан арһ уга. Көвүн юмн биш, күүкн юмн әлд болв чигн үрә йовдг юмн. Терүгәр йир кен дутх билә, - гиҗ хаҗуһаснь нег наһцхнь босад ирв. 
- Мини келсиг соңсл уга бәәцхәлт, нүл-буйнднь орлцх болҗ бәәсн сән наһцнрнь ода яһдгч, - гиҗ Цаһан келв. 
- Яах билә … Алҗ хайнав. Терүгәр юн әәхдән бара кеҗ, ичхдән халх кеҗ бәәлһхв? - гиҗ Манҗ өвгн келәд, дәәвләд, доһлң-доһлң гиһәд орн деерән одад суув. Өвгн ууртан бүтәд, мел сууҗ босад бәәнә. 
Гер дотрк шууган гүдҗ одв.
 - Таниг уснд хайтха гиҗ күүк һарһсмби? Чи мини күүк уснд хайх юмбчи. Тиигтлән чи терүг йисн сард элкндән тееһәд, үзх-үзшго зовлңган үзәд йовсм бишч яһҗ алдмбч. Бийстн яһнат-дурнтн, зуг күүким һартм асрҗ өгтн, - болҗ Цаһан цәңнәд одв … Тиигәд шууглдҗ-шууглдҗ, уг сүүлднь, Яцан эвт орцхав … 
III
 «Күүнә экин зовалңнь 
 Күчр юмн бәәҗл …»  
- гиҗ дуулсн дун һаза ирҗ йовсн Яцан чикнд җиңнәд одв. Зурһан һаза күн ирҗ йовсн ә соңсад, дууһан зогсаһад чиңнәд, нүдән арчв. 
- Гертчн күн угай, Зурһан? - гиҗ һазаһас орҗ йовсн Яца сурв. 
- Күн уга. Цуһар Цовда гелң тал йовҗ одцхала … Нә, одаксчн яһв? - гиҗ Зурһан күсҗ бәәсн төриннь тускиг сурв. 
- Йир бәәнә. Әвртә гидг цүүглдән болв. Болв, келә-келә бәәҗ цугтнь эвтән орулв би, - гиһәд Яца тууҗлҗ оркад немв: 
- Ода ю-күүһән белдәд авч орк. 
Авх кергтә хувц-хунран баглад хуурасн дару, Һучн эктәһән, дү күүкән дахулсн орад ирв … 
Һучниг орҗ ирхләнь, Яца хәрү дахулҗ һарад, зөв-учринь күргәд келв. Һучн менрәд сууһад үлдәд бәәв. Яца хәрү герүр орҗ ирәд, Зурһаниг дахулҗ авад, деегшән һарсн һурвн төгән хаалһд орҗ авад йовад одцхав. Һучн ардаснь хәләҗ-хәләҗ, барань тасрсн орминь хәләһәд үлдв. 
Улагчрсн сәәхн нарн арһулхн дуусад суув. 
Тарху тиим шарлҗн һолта өвстә маштг кецин ар ташгт зөвәр олн өрк бәәнә. Эн хотн - Һәрән. Үлмҗ гидг Эрктн нутга эркн байна хотн. Эн Үлмҗин хотнд ирхләрн, саак ик зовлңта йовсн Зурһанан үзхт. Зурһан Һучнас хәрҗ ирәд, нег җил күцц болл уга, җилин хойр соргт ялчд йовдг, һазаһан хәләсн хойрхн һунҗта Яңһҗин Манҗ гидг күүнд одв. Һазак мал-герәр төрүц юмн болдг уга бәәҗ.
Ээм бүтн, өлмә дүүрң седкл харһад бәәсн хөөн, нань юн кергтәв? Седкл харһад, эврәннь дурар одсн күн кедү дуту-дульң, түрү-зүдү үзв чигн, тесәд һарх. Тиим күн Зурһан.