Хамхрха хаша
Хара бәәсн цагт, олна җирһл шинрҗ урһад уга бәәхд, җирһлин җисәнд әвд юн чигн үзгднә. Тиигхд колхозин туск нам зәңг соңсгдад уга билә.
Ора болҗ йовх цаг. Түүнәс ора болхла, үвлин ут сө. Тиим учрта болад, «Әмтәхнә» үвлзңгүд дүң-дүлә болсн, адһм-яарм угаһар асхн хотан эдлцхәв. Будандан цадҗ авчкад, баахн залус, хазг өвгд хурлдад, эшлҗ көзр наадхар седцхәлә, зугар хотн бийднь бәәсн му бор көзрнь олдсн уга. Тиигәд ю-бис, хулха-худл, шулм-алмсин тууҗ күүндәд бәәцхәв. Тер геедрсн көзриг өөмснәннь түрәд дүрчкәд, би бас теднә күүндә чиңнҗ суулав.
- Шулм гихлә, кезәнә мартгдҗ одсн нег юмн мини сананд орв, - гиҗ ширвһр сахлта, шилвкҗ чиихлтсн улан нүдтә, хумхл шар зүстә заглюн өвгн келв.
- Э-э, мөн! Кезәнә хулха кедг цагтан Дойинә үзсн юмн дала болх. Хара бәәхәр келҗәтн, соңсий! - боллдв.
Хулха кеҗ, кү алҗ, күчн эвдҗ йовсн, ода болхла, өргтә келнь үлдсн Дойин өвгн шүднәннь заагар «чирд» гилгәд церҗ нульмчкад, хоолан ясч авад, экләд тууҗан келв.
.Түүнәс нааран кесг болҗ йовна. Цааһасн һарһулта, Талтахнас һурвн мөр көтләд, ора болҗ йовх цагт мордад һарув. Зөвәрт һарад орксн цагт күн унтхас чигн ора болад ирв. Ора! Нам сөөни өрәлд шахҗ йовх дүңгә болв. Өмн сөөни нөр уга йовсн, дам йовдлла харһсн, йир икәр нөөрм күрәд йовув. Эҗго һазрт, кеер йирин хонҗ болш уга. Сарин хуучн болҗ йовх цаг билә, тиигхлә удл уга сар һарх, тиигәд хаалһар йовсн улсин бийнь үзҗ ирәд, олзиг булаһад авч одхмн.
Тиигәд мөрн деерән үрглн йовҗ тоола, ухала йовтл, Талтахн манахн хойран хоорнд бәәсн Шашвадгин хамхрха хаша санандм орв. Эн хашаг эзнь хаяд, хойр җил болсн, туң төрүц эҗго эрм цаһан көдәд бәәх хаша.
Тиигхлә, нанд юмн келдг уга хонг болхмн. «Зуг эҗго бәәһәд бәәсн хамхрха хашаг һазра юмн эзлҗ орксн болҗв?» - гиҗ санхла, дотрас эвҗәркүләд йовув. Болв хавтхдм зурһа хадг хорһлҗн сумта пистул йовна. Тиигәд
чигн терүгән санчкад, дәкәд нам төрүц юмнас хорх седкл орҗ бәәхш.
Тер хамгиг тоолад, хатра йовҗ, хамхрха хашад күрәд ирүв. Мөрнәсн бууһад чиңнхнь - юмн уга, тагчг. Мөрнәннь эмәл авад, эмәләрн ор ясад кевтләв, унтад очв.
Гев-генткн серн гихнь мөрн түргсн ә соңсгдв. Үкс өндәһәд, хашан хаһрхаһар хәләхлә, хойр мөртә күн, хоюрн бууһан үүрсн, һурвн мөр көтлҗ йовх баран үсн әдл сарулд үлү тодрхаһар үзгдв.
Өөрдҗ йовад, не, эн хашад хоный, - гиҗ күүндсн үгнь лавтрха кевәр соңсгдв. «Йир ода яһс? Хойр буута күүнлә нег пистулта күн халдҗ йирин болшго. Харһлцхла, яахинь яһҗ медхв? Эҗго һазрт алчкад, көтлвринь чигн авад одх биз?» - гисн иим олн му ухан орад, бүтн ухан бәргдл уга, яахан медҗ ядад, хамхрха хаша дотр гүүҗәтлм, одакс ирәд бууһад бәәцхәв. «Ода яһса?» - гиҗ санҗ бәәһәд, му ду һарһад орһчад хәәкрүв. Дум эгзңнәд, бахлур бәргдсн болад, йир кишго дун һарв.
- Я, эзән зальг! Шулм бәәҗ эндчн! - гиҗ негнь келн, үкс мордв. Наадкнь бас мордв. Хоюрн мөрн деерән һарчкад, даласн бууһан суһлҗ авад, хаша деегәр хошад-һурвад хачкад, көтлвр мөрдән көөҗ авад, довтлад йовад одцхав.
Хөөннь тер хамхрха хашад «шулмин хаша» гидг нерн шиңгрв. Тер нернәснь цеерләд, хулхачнр чигн терүг эргдгән уурв.
Түүнә хөөн чигн хамхрха хашад кесг бүгләв. «Шулмин хаша» нанд ик ору орулҗ өгв, - гиҗ мусг инәһәд, сүл үгән келәд, өвгн тууҗан төгскв.
- Шулм гиснтн хулхач күүнд олзта юмнҗн. - гиҗ баахн хар көвүн келәд, тәмкин утаг пүүгүлв.
Мөн, «шулм» - хулхачин нөкд.
1933 җ.