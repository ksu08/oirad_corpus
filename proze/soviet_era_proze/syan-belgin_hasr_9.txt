Орклдг
Ора болад, бүрүлин гегән тасрн гиҗәх цагла Хәәмлдгәс Дамб мордад һарна. Хәәмлдгин өмн бийд бәәх Бор нуурт өөрдәд ирнә.
Бор нуурин царңгар һатлад һарч йовтлнь, тус дорнь му ду һарад, юмн орклна. Санмср уга йовсн Дамб чочад, орклдгас һарад зулна. Тер юмн улм күчтәһәр орклад, мөрнә дөрвн көл дор гүн йовҗ, дөрәһәснь шүүрн алдад йовна.
Зөвәр тиигҗ йовад, орклдг мөрнә көл дор «бөһ» гиҗ сул орклһн орклчкад хоцрад үлднә. Терүнлә Дамбин зүркн «кирд» гиһәд одна. Тер хоорнд йосндан сө болад харңһурна.
Гев-генткн шалдасн делңтә шар-цоохр үкр өмнәснь зөрҗ харһад, өөрнь ирҗ доңһдн мөөрв. Өмн өргнднь орклдгас чочсн Дамбиг улм сүрдәһәд, тер үкр Бор нур хәләһәд, гүүһәд йовад одв.
Дам-дам чочсн Дамб дегд әәхләрн, дагҗад-чичрәд йовна. Цааранднь болхла, хойр нүднь һал падрад, олн зүсн аальта юмс үзгдәд, элк хатад инәсн, экрәд чишкәд уульсн болад йов.
Бор нуурин өмн бийд, арвад дууна һазрт, Харалҗнд - Цекрә Балдна хотн, хөр шаху өрк. Эн хотнд Оргин Дамбин гернь бәәнә. Дамбин гер хотна ар захд бәәсн төләдән, теднәһәс колң-колң һарсн һал олн гермүд ташрлад сәәтр үзгдхш.
Хотна күүкд-берәд мал манад, Дамбинд сууцхана. Дамбин гергн Буува бас мал манлцад, күүкдән унтулчкад, мал нег хәләһәд, ардас ирх Дамбаг нег хәләһәд, зогсл уга һарад-орад бәәв. Өр өөрдв, маначнр нөөртән диилгдәд үргләд ирцхәв. Невчк түрд гиҗәһәд, Буува дәкәд һарв. Өмәрән эргәд, Балдна туст ирв.
Хотна тус өмн бийәс нег мөртә күн гүлдг-гүлдг зүүләд, мөрн деерән хая-хая орклад, орад ирҗ йовна. Буува үкс орҗ ирн, мал манҗасн улсиг серүлв. Тедн босад, хотыг кевтнь көл көдлгв. Цуһар үкс бослдад, мод-чолу авад бедрв. Үүнлә харһҗ серәд, Дамбин ууһн көвүн долан наста Нәәмн түүнәс әәһәд чишкҗ уульв.
- Акад юмби? Орклна, бийнь үрвәд, зүүләд йовна...
- Иим аюлта юмн, манаһар болхла, «тачг» татад, довтлад йовхмн бәәҗл.
- Дәрк, дәрк! Цаг биш цагт юн аюлта алмсв энчн?
- Ода эн яһна гинәт? Хотн бийәрмдн каалхмн болхий?.. Хар дүңлә эн хотн иигҗ үүмх зөвтә болв. Хотн бийд өндр шуург нурһарн өврмҗ болдг Шуурһн һанцарн зөрв.
- Яһдг болв чигн тосад харһхмн. Бүкл нег хотн улст ю кех билә! - гиҗ тер келәд, уралан ишкв.
- Не, йовцхайл ода! - гиҗ ар захас негнь келәд, әмтнә толһа деегәр дөлиҗ хәләв.
Харалҗна хотн өрин дүңлә харһҗ, тиим аюл үзв. Хотар дүүрң малта, хулхач болн чонас икәр әәдг Балдн орклдгас әәхләрн, хойр хөөчдән хавал өгәд, үүдн хоорндан кевтүлв. Эврә бийнь дотран зальврад, олн тәрн давтад, гер дотрасн иргәрн шаһаһад бәәв.
Хотна залус баглрад, һартан юм авсн, бийүрн ярлзад ирцхәхлә, мөрн деер йовсн Дамбд генткн торс ухан орад, му дууһар хәәкрн келв:
- Залус, эврән алмсла харһад тарҗ йовх намаг алхар йовцхант?..
- Уй, энтн Дамб эсий?! - болҗ негнь келв.
- Эсий бәәтхә, нам зүсн бийнь, - гиҗ келәд, экнд зөрҗ һарсн өндр хар залу Дамбин мөрнә цулврас авад, гертнь авч ирв. Хотн кевтән гилтә Дамбин тал дарцҗ ирцхәв. Хойр буута күүһәр хәләлһҗ, «олн бурхдын» нер дурдҗ бәәсн Балдн чигн орҗ ирв.
- Ярар чил! Ноха доладг ноһана әркән чикдән ууһад йовл уга, дүң харла хотн улс дәәвлүләд адрҗ йовхмт? -болад Буува залуларн керлдв.
- Болһа йир! Әрк уусн болхла, амм ардан һарг!.. Алмсла харһлав.   - гиҗ экләд, Дамб орклдгин йовдлан келв.
Дамбин келсиг соңсад, дәкәд Балдна товчлвр деернь немхлә - хурл орл уга бәәҗ болшго болв. Тиигәд нарн һарлһнла урлдад, хойр мөртә күн Харалҗнас мордад, хурл хәләһәд, зөвәр чаңһар һарад одв.
Нарн модна толһад һартл, унтсн серүн хойран заагар тенәд-зүүлҗ бәәһәд, Дамб йосндан сергнә. Гер дотркан эргүләд бүрткнә. Дерндг тустан уньнд хавчулһта бәәсн тәвлһ иштә, цаһан мөңгн орацта хазг маляһан үзв. «Эн маляһан бәрҗ йовсн болхла, тер орклдг алмсиг цокх биләв», - гиҗ санн, баран талан эргәд хәләв. Улан торһн утцар кегзлҗ уйсн көвцгтә, сармта мөңгн дөрәтә, цаһан мөңгн цокарта чонс эмәлнь барана дундк авдр деер тәвәтә бәәнә. Эмәлиг Буува авч ирҗ тәвлә, эн эмәлин мөңкинд тәвгддг ормнь - барана дундк авдр. Мөрн, эмәл, маля һурвндан Дамб берк эңкр билә. Әрә арв һарснасн авн эн һурвар седклин күсл келә.
Уг сүүлднь келхлә, ол дәкҗ өлсх-түрх үзәд олҗ авсн залу күүнә ундг мөрн, залу күүнә тохдг эмәл, залу күүнә бәрдг маля һурвн - Дамбин хәләсн зөөр. Түүнәс нань Дамбд бәәхнь, малас ор һанцхн туһлта үкр. Эврә туһлта үкрән Дамб күүнә маляһас сольшго, зугар эврә маляһан күүнә туһлта үкрәс өгшго. Нам Балдна көвүн һунҗн үкр зааһад сурсн бийнь, маляһан эс өглә. Үд болтл, Дамб тиигәд, дотран ю-кү тоолад кевтв.
Өрүни үдин алднд арв шаху гелңгүд халурхас өмн күрхәр адһсн, Харалҗна хотнд довтлҗ ирв. Дамбин герт әрә багтҗ сууһад, «дар-дар» гилдәд, номан умшв. Һуйр элдүлҗ авад, өрәсн өвртә оһтр бух кеһәд, тулһин көөһәр хар цоохр болһҗ будв. Нег кү кеһәд, мөрн деер мордулад, шор модар җил кеҗ өгәд, хойраһинь хурмшин тасрха деер тәвәд, Дамбин өмн авч ирәд, һурв нульмад, терүгән өмәрән һарһад, хотыг зөв эргүләд, хотна ар бийд «Бор нур» тал хәләһәд тәвв. Дамбиг гертәс һарһсн уга. Наадкснь цуһар гелңгүд дахад, теднә кеҗәх илвиг ирҗ һәәхцхәв.
Дамб гер дотран һанцарн үлдв. «Одал догшн аюлла харһҗ билтәлв», - гиҗ санад, ямр бәрц бәрхән тоолад, орна өмн тагчг сөгдәд сууна. Гелңгүд герин ар бийд «гүңгр-гүңгр» гиҗәһәд, «шаб-шаб» гилдәд, альхан ташцхав.
Удл уга, дарунь, герт орҗ ирәд, «тәрә» цацв. Билцхр шар буудяс гер дотр деерәс унҗ йовад, тулһ цокад өсрлдв. Зәрмнь күүнә чирә чигн ирәд цокна.
Гүрм кеһәд дуусхла, Дамб босад, һурв мөргәд, зурхачин өмн бәәсн дееҗин ширә деер һучн арслңга цаасн мөңг тәвәд келв:
- Ода седкләрн бәәсән өрглһтә. Белн мөңгн нань уга болв. Деернь туһлта үкрән бәрҗәнәв. Әмн менд бәәхлә, харһнҗ үкхмн угав.
- Тиим болл уга! Нам бәрц хәәҗ ирцхәсн угавидн. Зуг «аюл догшн болад», бурхна шевнр - бидн - ниргәд һарцхасн болҗана! - гиҗ Дамбин өмнәс зурхач зәрлг болв. Бәрүлҗ өгсн агч ааһта цәәг күләлһҗәһәд, цаһан мөңгн чавруһан альхнаннь оошк деер цокад, терүгән келәрн долачкад, ааһта цәәг утар татад сорв. Наадкснь бас тер метәр цәәһән зооглцхав.
Гер дотр бәәсн улс «аюл догшн болад» гиҗ эклсн зурхачин зәрлгиг аңзарл уга тагчг сууна, болв тер зәрлгиг дәкҗ сааҗ, йосн соңсх седклтә күн тедн заагт бас бәәнә. Тиигәд чигн цәәһән зооглад, гелңгүд цадхла, хотн дотран тоомсртаһарн Балдн эклв:
- Зурхачин зергәс, одак «аюл догшн болад» гисн зәрлгин учр-утх цәәлһҗ хәәрн болтн!..
- Э-э-э, мөн!.. Өрәсн өвртә оһтр көк һалзн бух орклсиг соңсхла, орчлң кевәрн ширгҗ одх учрта юмн. - гихләнь, гер дотр бәәсн хойр-һурвн эмгн йосндан сүрдҗ дәрк давтад, хойр һаран намчлад, өөдән хәләҗ нүдән цәәлһв. Эн хамгиг һәәхсн баһчуд буру хандад, бүгшәд инәлдв. Зурхач баахн зуур тотхҗ бәәһәд, цааранднь зәрлгән номлв:
- Ода тиим аюл тана хотн деер һарн алдҗ. Орклх үйдән тер алмс күрәд уга. Зуг шиңкән седҗ йовад, шорнь дүүрсн күүнләһән харһҗ. Тиигҗ зурхад һарад, хурл деер зурлын дарңхинь кечкәд, адһҗ ирцхәвидн. Дәкәд болхла, көлглҗ йовсн адуснднь тер алмс тачаҗ, тиигхлә Дамб мөрән хурлд өргх зөвтә.   - иигҗ зәрлгән зурхач товчлв.
- Эмәлм яахмби? - болҗ чочн тусад, айстан Дамб сурв. Зурхач баран тал эргәд, эмәлиг сәәнәр шинҗлҗ авчкад келв:
- Э-э, эмәл бас!.. Зурхачин дару суусн, тетнҗ үг келдг маштг хар цоохр гелң:
- Мә-мә-мә, мәлә бас! - гив.
- Пө! - гичкн Дамбин хоолнь боогдсн әдл болад одв.
- Бурхнд өргҗәх юмнд харм төрхлә, килнц болдг мөн. Эзнә дурн, өргл уга чигн бәәҗ чадхмн. Зуг әмән санхмн.
- Тиим болл уга, хәәрхн! - гиҗ Балдн келв.
- Дәрк, теңгр-бурхн! Долан уул, хармнҗ бәәхшив! - гиҗ үнәртән сүрдҗ Дамб келәд, зурхачиг байрлулв.
- Учр тиим деерәс, эгл һанц Дамб бәәтхә, эн хотн кевәрн олн бурхдт шүтҗ, оһтр көк һалзн алмсас гетлцхәх зөвтәт! - гиҗ зәрлгән зурхач төгскәд, көлсән арчв. «Харалҗна» хотна өркд гер болһнд асхн ора күртл «гүрм» кеһәд, асхни әркәс зооглад, тер гелңгүд амарн һартл мах идәд, ан-шан җирһәд хонцхав.
«Аюл» болсна нөкәдүртнь Бор нуурин өмнк дөңнүл деер кевтсн, Дамбин мөрнә көлд ишкгдәд үксн нилх туһлын земиг күзү-алг хар ноха шуучад идҗәсиг әмтә күн үзсн уга. Олн малта Балдна үкрмүдәс иҗл дотран онцрад, оһтр шар цоохр үкр туһлан угаляд, мөөрәд йовсиг ялчнр чигн оньһсн уга.
Зугл орклдгин зәңг хотнас хотнд күрәд, өргн теегт сүр болад дүрклв.
1935 җ.