Арвн һурвн җилин зовлңгд теслһн
Шүлгчин үгд дарг уга

Көглтин Даван төрҗ һарсна 80 җилин өөнд

Көглтин Даван нерн нанд дәәнә өмнк бичкндк цагасм авн темдгтә. Экләд бичҗәх баһ наста шүлгч шүлгләнә түрүн дегтрән, 1940-ч җилд Элст балһсна 1-ч тойгта школын 10 класст сурчаһад, һарһсмн, тер җилд эн СССР-н бичәчнрин Ниицәнд орулҗ авгдв. Тиигхд Көглтин Дава - бичәчнрин Ниицәнд хамгин баһ наста гешүн бәәсмн.
Төрскән харслһна Алдр дәәнә халта җилмүдт эн, бийләнь цацу миңһәд көвүдлә хамдан, бу-селм һартан авч, Төрскән харсачнрин зергләнд орв. Хар гөрәр цааҗлгдад, Сиврүр туугдсн төрскн келн-улсин һашута зовлңгинь Көглтин Дава хувалцсмн. Төрхәрә хальмг болсндан, Көглтин Дава эврә шүлгүдтән түрүн болҗ сталинск эрк шиллһ бурушаҗ буцсн төләдән, арвн җилә каторгд засгдад, ар үзгин Далан Норильск балһснур йовулгдсмн.
Көдлмшин халхар СССР-н олн балһсдт одх саам нанд учрла, тегәд альд йоввчн, кенлә харһвчн, намаг хальмгим медчкәд: «Хальмг һазртн альд бәәдв?» - гиҗ кесгнь сурдмн. Эн сурврт би: «Теегин иньг хальмг…», - гиҗ Пушкинә үгәр хәрү өгчкәд, сурвр өгсн күүнәс сурдг биләв: «Та мана шүлгч Көглтин Даваг меднта?» Эн күн хальмг шүлгчин нериг Расул Гамзатовин, Кайсын Кулиевин болн тоомсрта нань чигн шүлгчнрин тоод соңссн болҗ һардмн. Тиигҗ Пушкинә болн Көглтин Даван нерд мадниг, көсрә улсиг, таньлдулҗ, өөрдүлдг билә. Пушкинә болн Көглтин Даван нерд хальмг күүнә ухан-седклд зерглҗ бәәнә. Хойр шүлгч, орс болн хальмг келн-улсин туурсн нертә билгтнр. Алдр Пушкин яһҗ орс келн-улсин ухан-седкл, сойл болн тууҗ дүрслнә, тедү мет Көглтин Дава хальмг келн-улсин байн тууҗ, өвәрц сойл бийдән багтаҗ дүрслнә.
Шүлгчин адрута хаалһд ямаран чигн цолта, ямта, үлү үздгнь чигн, хар сандгнь чигн харһла, эдн энүнә күчтә билгинь дарҗ, чинринь буурулхар седцхәлә, болв урд цагт чигн, эндр чигн, иргчдән болв чигн сансн хар санандан эдн күрч чадшго!
Көглтин Даван шүлглән олн-әмтнлә мөңкинд хамдан менд бәәһәд бәәхмн, олн-әмтн болхла – мөңкинд әмд кевәрн бәәхмн!
Көглтин Дава – нарт-делкәд туурсн шүлгч. Эндр шүлгчин нерн космост чигн күрв! Космосин аһуд одд дунд Көглтин Даван нер зүүсн планет герлтнә.
Бидн, хальмгуд, бийән онц авг-бәрцтә келн-улс гиҗ күндлх саната болхла, ташр келн-әмтн болҗ әрүн нерән, ташр хәәртә седклән гееһәд уга болхла, Көглтин Даван алдр неринь әрүнәр хадһлх зөвтәвидн, юңгад гихлә эн нерн - мана таңһчин бахмҗ мөн!
2002 җ.

Тууврин цагтан диилврәр күсл кеҗәсмн

Экиннь, Сулда Бадминовна Хохлова - Илюмжинован, әрүн санлд нерәдҗәнәв

Күндтә Елена Викторовна Пушканова! 1993-ч җилин октябрь сарин 16-д «Известия Калмыкии» гидг газетд «Сиврин медәтнр тодлна» гидг статья бичсндтн, Танд үнн седкләсн ханлтан өргҗәнәв. Тана статьяд Красноярск крайин Ачинск района Мазульск марганцин рудникд туссн хальмгудын туск тодлврмударн Ядвига Витальевна Хопта, Нина Иосифовна Маслова, Анна Наумовна Ластовка, Ванда Алексеевна Цветкова хувалцҗана. Иим үгмүд намаг соньмсулв: Трудәәрмин хөөн цөөрәд бәәсн спецпереселенцнрин өрк-бүлмүдин көвүд дундас хойр көвүн ончрдг билә – немш Саша болн хальмг Коля…» (деревнә авъясар, йосн нерн деернь шоглҗ өггдсн нерд немгддг бәәсмн).
Хальмг Коля насарн цацу көвүд дундас зуг өндр урһцта болдгарн биш, онц заңгарн, зөргтә бәәдләрн йилһрдг билә гиҗ Я. В. Хопта тодлҗ келҗәнә. К. Н. Илюмжиновин эцкнь болвза эн гиҗ Я. В. Хопта бодвран медүлҗәнә. Хальмгин түрүн Президентин эк-эцкнь тууврт мана крайд бәәсинь меднәвидн гиҗ эн келҗәнә.
Күндтә Ядвига Витальевна! Тана бодвр чик болв. Би, Николай Доржинович Илюмжинов, тер хальмг Коля көвүн менүв, хальмгин түрүн Президент Кирсан Николаевичин эцкньв.
Ґдгә цагт ачта амрлһнд, көвүдтәһән болн ачнртаһан Элстд бәәнәв.
Ода 50 җил  хооран учрсн йовдл сергәхмн…
1943-ч җилин декабрь сарин 28-д, эрт өрүһәр, арвн һурвн наста көвүн би, экләһән болн Зоя дү күүктәһән, цуг хальмг келн-улсла хамдан хол Сиврин һазрур туугдсн биләв. Тер кемд мини эцк Улан Цергин зергләнд мана Төрскнә төлә дәәллдҗ, фашистск деермчнрәс терүг сулдхҗ йовла.
1944-ч җилин январь сарин 14-д әмтн чикәтә товарн вагонмудта мана эшелон Мазульск марганцин рудникд сөөһәр ирв. Ростовск областин Сальск гидг станцас авн Красноярск крайин Ачинск гидг станц күртл хаалһин ут-туршт бидн хойр долан хонг шахуд йоввидн. Вагонмудт әмтн дегд дала болад, адг-ядхдан сууһад көлән җиидг арһ уга бәәсмн, тегәд эврә өлг-эд деер көлән әрә дарад, сун бәәҗ йовх болув. Вагона эрсмүд делгүдән мөсн көрстә болв, дотрк ораднь көрсн дусалмуд унҗад бәәцхәнә. Иим берк зовлңгта, күчр бәәдлд көгшдүд болн бичкдүд гемнәд, хорад бәәцхәв.
Станц деер вагонмудас мадниг буулһсн кемд маштг, бавһр нооста, моңһл тохма мөрд зүүсн цувлдсн цанмуд өөрдҗ ирцхәв. Мөрдин хамрас ур паанцглад бәәнә. Түрүлҗ «ярд» гиһәд көрч одсн, һар-көлнь матисн цогцс һарһцхав. Эдниг цанмуд деер, мод хайҗасн метәр, ачад, ө-шуһу модн тал авад йовҗ одцхав.
әмд үлдсинь селәнә клубд авч ирцхәв, тендәс баракмудар салһҗ зөөлдцхәв. 
Бидн экләһән болн дү-күүкнләһән «машинн әңг» гидг шог нертә баракд тусвидн, эн барак уулын көдлмшчнрин хот уудг герин өөр бәәсмн. Барак дотр харһа модар кегдсн хойр давхр кевтрәс маднд дора бәәсн кевтр күртв, эннь сән юмн биш болв. Негдвәр болхла, физикин зокалар, дулан аһар деегшән өөдлнә, деерәс киитн аһарнь доргшан бууна, тегәд бидн даңгин даардг биләвидн. Хойрдвар, деерәс мана толһа деер өлг-эдин тасрхас ундг бәәсмн.
Нег дәкҗ мана баракд өндр нурһта, ик оврта, цергә цаһан девл өмссн Литвинцев гидг залу орҗ ирв. Ик һардач, Мазульск рудникин һардачин дарук гиҗ әмтн энүнә тускар келдг билә. Рудникин һардач болҗ, Украинәс нүүҗ ирсн Лельчук гидг күн билә, эн бийнь инженер, эдл-ахун халхар ик үүл дааҗ көдлҗ йовсн бәәҗ. Литвинцев цуг хальмгудын нердиг өрк-бүләрнь, насарнь диглҗ бичҗ авад, күн болһниг эрдмәрнь салһҗ, кен ямаран цехд көдлхинь зааҗ өгв.
Мини экм төмр хаалһин цехд олн зүсн хар көдлмш кех болв. Көөрк экм, чавас, марганцин төмрин гүр кедү дәкҗ эн күрзҗ, кедү вагонмудт ачсн болхв! Вагонмудас эшелонмуд тогтагддмн, эдн Мазульск рудникәс марганцин төмрин гүр ачсн, тасрхан угаһар Новосибирскин металлургическ комбинатур йовулгддг бәәсмн, тенд мана туурмҗта «Т-34», «ИС» болн «КВ» гидг танкст кергтә цө-болд цутхгддг бәәҗ.
Марганцин төмр гүрин цехд экм 1944-ч җилин январь сарас авн 1946-ч җилин май сар күртл көдлв.
1945-ч җилин май сарин 9-д ирсн Диилвр делдхд ик тәвцән орулсн экиннь туск әрүн санл болн талдан миңһәд экнрин санл тевчәд, тәвн җил болсна хөөн, ода сөгдн мөргҗәнәв.
1944-ч җилин хаврар мадниг, баахн көвүдиг, Мазульск рудникин ОРС-н нөкцл эдл-ахун көдлмшт орулцхав. Эн нөкцл эдл-ахун директорнь - Дубский гидг нертә күн бәәсмн. Эн бийнь, хар модн мет, күдр-бадр цогцта, зүүсн нерән заңгарн чигн, бәәдләрн чигн иткүлсн күн, кирз һосна түрәд орулҗ яссн өргн галифетә болдмн. Ґндр биш, өргн далта-ээмтә, дораһар хәләдг, оцл йовдлта, зәрмдән бузр үгән чигн келәд оркдг бәәсмн. Тиим дүрстә болҗ эн нанд тодлгдла.
Ах тооч болҗ хатмл цогцта, цевр-цер хувцта немш өвгн көдлдг билә, бәәдлнь, эн Поволжин һазрас ирсн, бийнь үзл уга, шаанцгин бәәдлтә сахлта, козлдур зүүсн өвгн болдмн. Агрономч болҗ баахн болчкад, сәәхн, йиринә сиврин күүкд күн, Таня Непомнящих көдлдг билә. Иим күүкд улсин тускар нертә орс шүлгч: «шатҗах герт чигн орх, довтлҗ йовх мөр чигн зогсаҗ чадх», гиҗ келсмн билә. Бийнь эн, залу күүнә хувцта, һосндан шуңһрцгинь орулчксн шалврта йовдмн. Шар үснь альчур дорнь орулчксн, инәдтә болн гүн хәләцтә, инәхләнь – халхднь хойр хотац һарч ирдмн. Бидн энүг мөр унсинь даңгин үздг биләвидн. Мөрнь чигн эзән дураҗ, нег ормдан зогсҗ чаддмн биш: көләрн семрн ишкәд, толһаһарн наадад, уудан кемләд бәәдмн. Таня эмәлд батлҗ сууһад, дөрәд орулсн көлән җииһәд, маляһарн хүрүлҗ нааддг билә. Тиим бәәдлтәһәр энүг би тодлув.
Селәнә эдл-ахун институт төгсәснә хөөн эн манаһур ирв гиҗ әмтн келдг билә. Дәәнә цагт институт төгсәнә гисн - йир ик чинртә йовдл бәәсмн, тегәд мадн, дәәнә цага баһчуд, энүнд үлү үздг биләвидн. Дотран мадна кен болвчн ах сурһульд орх күслтә бәәсмн, болв дән болн спецпереселенцин муульта бәәдл саалтг болҗасмн.
Намаг тракторн бригадт ус зөөдгт тәвцхәв. Бочкта хойр төгәтә тергнд зүүлһәтә мөр һарһҗ өгв. Теегин бригад поселкас цөөкн дууна һазрт бәәдг билә. Бидн нүүдг вагончикүдт бәәдг биләвидн. Апрель сард Сиврт киитн бәәһәтә болдмн, нег үлү сөөһәр эн медгддг билә. Вагончикин эрсмүдт тер халта дәәнә цагин плакатмуд наалдата болдмн, үлгүрнь: «Фронт и тыл едины!», «Все для фронта, все для Победы!». Долан хонгт нег дәкҗ поселкас Варнин гидг уполномоченн ирдмн. Эн медәтә күн политинформац кедг билә. «Улан Церг фашистнриг көөҗ йовна, удлго дән чилх, мадн диилхвидн!» - гиҗ эн байрлсн дууһар келдмн.
Би болхла, эн саамд эцкиннь тускар сандг биләв. Эн бас фашистнриг көөҗ йовх дәврлһнд орлцҗ йовналм. Сиврүр туулһн деер би фронтас эцкинм илгәсн бичг авч һарлав, терүнд эцкм церглҗәсн әңгин полевой поштын хайг бәәсмн.
Мазульск марганцин рудникд ирн бийәрн, би эн хайгар эцкдән бичг бичҗ илгәвүв, мини хөвәр эцкәсн хәрүһинь аввув. Эцкм эрүл-менд йовхан, Донбассин, Ґмн үзгин Украинә болн Крымин сулдхврин төлә болсн дәәллдәнд орлцсан бичв. Мадн 1944-ч җилин январь сарас авн 1946-ч җилин март сар күртл бичг авлцлавидн. 1946-ч җилин март сарин чилгчәр эцкм цергәс бууһад, мадн тал, Красноярск крайур, ирв. Харм төрхд, дәәнә цага эцкин бичгүд хадһлгдсмн уга. Теднә географнь өргн билә: Донбасс, Украин, Крым, Польш, аш сүүлднь, Германь. Болв би тодлвртан невчк үкс гиһәд, уралан орҗ одув. 1944-ч җилд юн болсна тускар келҗ өгсүв.
һазр хаһлад, тәрә тәрәд, боднцг суулһад бәәтл, сиврин ахрхн болзгта хавр давад, өвс хадлһна кем өөрдв. Маднас, арвн хойрта – арвн һурвта көвүд-күүкдәс ө-шуһу модн дотр бәәх хол царңгудт одҗ көдлх, өвс хадачнрин бригад бүрдәв. Бригадыг Александр Межецкий толһалв. Эн - Мазульск рудникәс хол биш бәәдг Гарь гидг селәнә бәәрн сиврин залу бәәсмн. Саша авһ - өндр нурһта, хатмл цогцта, өргн далта-ээмтә, харвцр шар үстә билә. Энүнә һо хамринь болн зүткә заңгинь медүлҗәх өргнь - сиврин зөргтә авг-бәрцин ил герч бәәсмн, нигт күмсг дорас хәләдг инәдтә нүднь бүләнәр хәләдмн. Маднд, көвүдт, эн - Бурхн билә. Бидн цуһар Сашаг дурах саната биләвидн.
Александр Межецкий 30-ч җилмүдт Хол Дорд үзгт церглсмн, 1939-ч җилд Халхин һолын өөр болсн дәәллдәнд орлцҗ. Тенд күндәр шавтсн учрар, энүг цергәс буулһцхав. Йовхларн, эн невчк доһлдг билә.
Саша авһ - йир сән аңһуч болчкад, мөрдәч бәәсмн. Ґ-шуһу модыг болн аңгудын заңгинь эн, эврә тавн хурһд метәр, меддмн. Ґ-шуһу модн дотр модна ацмудар болн шорһлҗн бәәдг һазрар яһҗ үзгән олҗ авхиг маднд эн сурһдг билә. Бийнь сибирск хойр нохата, буута болдмн. Саша авһ зорх аңгнад, махарнь өвс хадачнриг теткдг билә, тегәд мадн даңгин цадхлңг болдг биләвидн. Саша авһ селәнә эдл-ахун көдлмшиг яһҗ эв-довинь олҗ күцәхиг маднд үзүлҗ, дасхдг билә. Көдлмшт эн сүзгән өгч, күцәсн кергчнь - бийдчнь бахмҗ болх зөвтә гиҗ маднд давтҗ келдмн. Шалһ яһҗ бүлүдхиг, иштнь яһҗ зүүхиг, өвс хадхларн цогцан яһҗ бәрхиг, чиг авхулшгоһар ковньгт өвс яһҗ хурахиг дасхдг билә. Цуг эн зааҗ өгсн сурһмҗнь нанд иргчдән Сиврт бәәхдм ик нилчән күргв.
Бидн хусм модна һасар кегдсн, деерәснь шиңкән хадгдсн ноһаһар бүркгдсн шалашмудт бәәдг биләвидн. Ґдрт, өвс хадлһнд болн хуралһнд, мадниг ү-түмн бөкүн болн нань чигн иләсн зовадг билә. Саша авһин селвгәр бидн чирәдән мөрнә килһсәр кегдсн хаац зүүдг, эс гиҗ нимгнәр дөгд түркдг биләвидн, болв эннь мадниг сәәнәр харсҗахмн уга. Көдлмшин чилгчәр мадна чирәс бөкүнә хазлһнас көлтә таньгдшгоһар хавдҗ оддмн, унтхар шалашт кевтсн бийнь, эдн мадниг ээрдмн. Яһад болвчн көнҗләрн хучвчн, бөкүн җиигҗ ирәд, цусичнь шимнә. Сөөд, шалашин өмн, бидн бөкүнәс харсхар, һал шатаһад, ута пүргүлдг биләвидн.
Сиврин йиртмҗин бәәдл халта болчкад, кецү сәәхн. Нег чигн ац уга, улан мөңгнә өңгтә харһа өндр модд һоорч яралдна, невчк тедүкнд барвһр ельмүд болн шар харһа модд харлна, өөрнь болхла, нарна герлд дольгарсн царңгд цаһан дүрстә хусм төгәлҗ урһцхана. Ґ-шуһу модна нерн уга һөрк зогслго шорҗңнҗ турглна. Шалашас цөөкн ишкм һазрт олн-зүсн бөөлҗрһн дала.
Ґдрәр ө-шуһу модн деегәр, ик өндрт, деед үзгәс дорд үзгүр цаһан мөңгнә өңгтә, хойр моторта дәәч самолетмуд деед үзгәс – дорд үзгүр нисҗ һарв. Саша авһ маднд келв: «Германиг күүчснә хөөн мана цергиг дорд үзгүр илгәҗәхнь лавта, мадн Японла дәәллдх бәәдлтәвидн». Эн кемд би дәкнәс эцкән санув. Цергә эшелонд дорд үзгүр темцҗ эн бас йовҗ йовдг чигн биз.
Саша авһин бодвр лавта чик болв. 1945-ч җилин август сарин 8-д Советск правительств Японд дә эклҗәхән зарлв. Союзническ даалһвран күцәҗ, мана церг маңһдур өдртнь бийнь Японя өмнәс дәәнә үүлдврмүдән эклв. Болв бидн, баһчуд болн медәтнр, ик хүврлт болхинь күләҗәләвидн: Төрскән харслһна Алдр дәәнд диилвр бәрснә хөөн ямаран болв чигн өңгдарлт болх зөвтәлм. Маднла, спецпереселенцнрлә, юн болх? Төрскн һазрурн хәрх зөв өгхий? Мана эк-эцкнр үнн чик седкләрн, зөрмгән үзүлҗ дәәллдҗ йовла, диилвр делдхин төлә мадн бас күч-көлсәрн эврә туслңг тәвцән орулвидн. Эн диилвр – уданд күләгдҗәсн, «нүдндән нульмста», аһу ик һарута болчкад, ицл үүдәгч үндстә диилвр бәәсмн.
Тууврт йовсн хальмгудын тускар Сиврин күүкд улсин кесн тодлвриг газетд умшсна хөөн иим йовдлмуд болн әмтнә нерд чееҗдм әмдрв. Тиигҗ тер хол цагин туск мини эн келвр сиврин улст нерәдгдсн бичгин кев-янзта болв.
1993 җ.

Мазульск рудникд
Көләрн йовсн – ирдг, 
Күрзәр дарсн – ирдго. 
(үлгүр) 

Түрүн ирсн үвләр, Мазульск рудникд ирн бийәрн, цевр-цер бәәдл уга болад, туугдҗ ирсн хальмгуд дунд халун гем түгв. Эн гемд, баһнь чигн, икнь чигн, цугтан бәргдҗ, даралдн өңгрәд бәәцхәв. 1944-ч җилин мартын эклцәр би бас, халун гемәр гемнәд, Ачинск балһсна больницд сар шаху цагт кевтүв.
Болв, эмчнрин эв-арһар, баһ наста цогцм чаңһ-чиирг болад, эн әәмшгтә гемәс гетлҗ һарув. Тер күчр күнд дәәнә цагт больницд туссн мини нег һазра кесг хальмгудын әм аврсн эмчнрт эндр өдр күртл ханнав. Больницәс һарсн би, чинән уга болад, әрә нәәхлҗ йовдг биләв. Зуг аштнь, баһ насни цогцм күнд гемин өвчнә уршгиг дииләд, больницәс һарад, сар болсна хөөн чаңһрад, йосндан эдгүв.
Болв, халун гемәр гемнәд эдгсн хальмг күүкд улс ямаран акад бәәдл һарсмб! Хальмгин авъясар, эдн ут күклтә болдмн, больницд болхла, эдниг хурлын манҗнриг метәр, халцхалад хәәчлҗ. 
Сиврин әмтн: «Манад, Сиврин һазрт, нәәмн сардан үвл болна, наадкснь – зун», – гиҗ келцхәнә. Эдн дунд иим цецн үг бәәнә: «Май не май, а с печки не слезай!» Хальмгуд, тууврин һазр талан, үвлин ик киитнд, январь сарин дундурт, берк гидг киитн бәәсн цагла, ирсмн. Киитн аһар, будн метәр, кү бүркҗ, кииһән авхд амр биш болдмн. Тедү мет, күчр киитн билә. Тиим киитн нег өдрлә, бидн эктәһән, хоша бәәдг улсас бичкдүдин цан сурҗ авад, Айдашки гидг селәнд эд-тавран боднцгас сольхар һарч йовувидн.
Эн селән мана бәәдг рудникәс, бийләнь әдл нертә нуурин тус телтр көвәд, зурһан-долан дууна һазрт бәәсмн. Нур болхла, утдан барун үзгәс дорд үзг күртл күсдундур-хойр дуунад, өргндән – нег дууна кемҗәтә билә. Эн нуурин йоралд булгуд бәәһәд, уснь әмтәхн болснд, энд дала тарһн заһсн бәәдмн. үвлд нуурин усн зузан мөсн болҗ көрәд, деернь, зәрм ормарнь көр цасн хурдг билә.
Бидн эктәһән Айдашки гидг нур һатлад, селәнә үзг темцәд һарвидн. Цәәвр теңгртә, йир киитн өдр билә, киитн өткн аһарас көлтә, нарн әрә үзгдҗәнә. Мана эргнд аңхун цагин тагчг билә, зуг мана көл дор цасна шухтнсн ә энүг эвднә. Мини хамр-халхм киитнәс цәәҗ одвза гиҗ саглад, экм мел чирәһим хәләһәд йовна. Чирәм көлдсн бәәдл һарад ирхлә, экм зогсад, мини чирән арс, цусн орҗ улатл, цасар арһул зүлгнә. 
Би бас, экм, намаг хәләһәд йовҗ, эврән көлдвзә гиҗ саглад, чирәһинь хәләһәд, шинҗләд йовнав. «Мазулькас» селән күртл йовсн мана хаалһин туршарт экм нанд бичкндк цагиннь тускар келәд йовв: «Мини эцкм – цуг Теңгә округин хамгин сән гисн ветеринарн фельдшер бәәсмн. Мөрдүд бәрҗ өскдг заводта нертә нег байнад эн көдлдг билә, тер цагт бидн әвр сәәнәр, бәәхтә бәәдг биләвидн. Хаша дотран эдл-ахун кесг хаша-хаацста, ташр темснә садта мана өргн модн гер наадк станичн гермүдәс онцрдмн. Эцкм, даңгин теегт адунд йовдг учрар, гертән хая-хая бәәдг билә. 
Бидн, күүкд, гертән эктәһән бәәдг биләвидн. Мадн ах-дү һурвулн: мини ах – Токр болн дүм – Кирсан биләвидн. Мана дуту хөвәр экм эрт өңгрв, би тиигхд долата биләв. Дарунь гилтә, революц болв, цань – Гражданск дән эклв. Нег дәкҗ улачуд орҗ ирәд, мана станициг, бәәсн хурлла хамднь, түүмрдҗ шатацхав. Ик үүмән экләд, станичникүд Хар  тенгс тал Сарпулин болн ховң һолын һазрар дәврәд, цухрҗ йовсн цаһачудын Добровольческ әәрмлә хамдан орһҗ зулцхав.
Адһн-шидһн ачсн өлг-эдтә, күүкд улста, бичкдүдтә болн көгшдүдтә кесг зууһад тергд адһҗ йовх цергчнрин ардас дахлдҗ йовсмн. Ода мет, үвлин цаг билә, зулҗ йовх әмтн хаалһдан икәр түрҗ, басл чигн зовҗ, муулян эдлцхәв. Көдә теегт, шуурһнд, тергнә дор хондг биләвидн. Мадниг, бичкдүдиг, мана ах Токр, бийнь арвн хойрта болвчн, хәләҗ, нөкд болҗ йовла. Эн, намаг болн дүүһән, салькнас болн цаснас ямаран чигн арһар хальчлҗ, хучдг билә.
Ґдртнь, харсмҗ уга, цувлдҗ зулҗ йовх улсиг тонхар, бийән «зеленые» гиҗ нерәддг, кесг зүсн бандмуд дәврдмн. Эдн күүкд улсас, эмгдүдәс алтн болн цаһан мөңгн билцгинь, сиикинь, буһусинь булаҗ авдг бәәсмн. Аштнь, эн үзсн зовлң баһдсн кевтә, зулҗ йовх мадн дунд халун гем босад, кесгнь үклдцхәв. үксн әмтиг бидн цасн дор далдлҗ, Сарпулин, Ховң һолын эргндк теегт болн Кавказин уулмудын белмүдт үлдәцхәвидн. Аш сүүлднь, мадн, ик зовлңгта хаалһ дааһад, Новороссийск балһснд күрвидн.
Новороссийскин портд французск керм деер, Москвад, Санкт-Петербургд болҗах улан террорас зулҗ ирсн, цаһан яста улс суулдҗ йовла. һалзурсн эдн, талын кермд һарч суулһна диг-дара теткҗ, хәләҗәх цергин зерглә таслад, кермин давшурин өөр, эд-тавран һартан бәрсн, бий деерән үүрсн, олн-әмтн баглрад, әвртә ик дарцлдан болв.
Мөрнә инцхәлһн, залусин бөдүн хәәкрлһн, күүкд улсин болн бичкдүдин уульлһн – цуһар эн Новороссийск портын пирстнд келҗ болшго шууганд тохрв! Эн әвртә ик үүмән дотр зуг цөөкн хальмгуд французск керм деер һарч чадв. Тедн дунд эцк Токр хойр һарцхав, мадниг Кирсанла хамдан, әмтн давшурас хооран түлкәд һарһцхав. Яһҗ мадн эс уульдг болвчн, яһҗ эс хәәкрдг болвчн – тус уга болв.
Удлго давшурмудыг өргәд, җахрмуд күрҗңнәд, керм үдшәгч докъяһан өгч хәәкрәд, эргәд, эң-зах уга теңгсәр усчад, холҗв. Бидн дүүтәһән шавшлһ һатлҗ йовх хар кермиг нүдәрн үдшәҗ, кесгтән ууляд зогславидн. Эн орчлңгд мадн хойр өнчрәд үлдвидн, маңһдур маднла юн учрхинь меддг арһ уга. Болв, Бурхн мадниг хәәрләд, мадн әмд-менд, гер талан хәрҗ ирүвидн!
Хойр җил болад эцк Токр хойр, Түрг орн-нутгас, өршәлһнә закана таалар, хәрҗ ирцхәв. Мана җирһлин бәәдл тогтнад, ясрад ирв. Токр һосна уяч болв, Кирсан Бәәшңгт селәнә эдл-ахун техникум төгсәһәд, совхозд зоотехникч болҗ көдлв. Эдн хойр күн болад, өрк өңдәлһҗ, эврә күүкдтә болсмн.
Болв сүркә 1937-ч җилд «олна хортдыг» хәәҗ илдкхәр гүҗрсн «ежовин цеврллһнә» кампань орн-нутгт эклв. Тер цагла, НКВД-н органст, маднла хоша бәәсн нег күн, эцкин тускар «урднь белоэмигрант билә», гисн зәңг орулҗ. Эцким контрреволюционн үүлдврт 58-ч статьяһар гемшәһәд, СССР-н НКВД-н Соловецк лагерьт илгәв, тенд  зәңг-зә угаһар геедрв. Ода, Токр Кирсан хойр, чини эцклә әдл, төрскән харсгч алдр дәәнә фронтд немш фашистнрин өмнәс дәәллдҗ йовна. Эдниг әәрмд 1941-ч җилин зунар дуудсмн. Көвүн минь, җирһлд тиим юмн болна. Мадн цуһар бурхна һарт бәәнәвидн, күн болһна тәвсн хөвнь теңгрт зуралчксн зурата!» – гиҗ экм халурхҗ төгсәһәд, генткн санань зовсн дууһар: «Көвүн минь, би келврәрн чамаг цуцрасн болвзав? Чи арһул йовсн бәәдл һарнач», – гиҗ келв. Би даарсн хамран ханцарн арччкад: «Уга, мама, би төрүц муурсн угав. Нег үлү, нанд келҗ өгсндчн би чамд икәр ханҗанав. Би чамд дуртав, мама минь!» – гиҗ би хәрүцҗәнәв. Иим хәрү соңссн экм бийрлҗ инәһәд, келв: «Киитнәс болн өлн геснә зовалһнас чини оньг төөрүлҗ аадрулхар эн күүндвр эклләв. Ода бидн хаалһан темцәд, селәнд күрч ирүвидн. Энд эврәннь эд-тавран боднцгас соляд, хәрхвидн. 
Айдашки гисн – сиврин эгл селән, зәрм һазртнь үлдсн өндр хашата болн сег үүдтә, модн бахнсар тосхгдсн гермүдтә селән билә. үдин кем өөрдҗ йовла, һазань күн уга, зуг гермүдин турваһас утан өөдлҗ үрвәд һарчана, эннь – йир чаңһ киитн бәәснә темдг. Түрүн харһсн герин үүд цокҗанавидн, болв күн һарсн уга. Арһ уга болад, цанан чирәд, мадн дарук герин үүд ирҗ цокҗанавидн. Болв, энд чигн маднд күн үүд тәәлсмн уга!
һурвдгч гер тал мадниг өөрдҗ йовхла, тер герин үүднәс шар үстә бичкн күүкн гүүҗ һарч ирв. Мадниг үзчкәд, эн чочад: «Ой, ой, кү иддг хальмгуд аашна! Ээҗ минь, аврич намаг!» – гиҗ әәмсҗ хәәкрәд, хашан үүдән батлад хаачкв. Бәәрн әмтн яһад маднд үүдән эс тәәлснь, эднә тиим акад бәәдлнь ода ирҗ маднд медгдв. Хальмгудыг Сиврт авч ирсн цагла, кү иддг сүркә улс авч ирцхәҗ гисн зәңг тарҗ, эн зәңгд селәдин кесг әмтн итксн бәәҗ!
Тиигсн бийнь, маднас әәһәд зулсн күүкн гүүҗ орсн герин үүд экм тоңшулад цокв. Маднд баһ наста, чаңһ-чиирг цогцта, ээм деерән девл көдрсн, толһа нүцкн көвүн үүд тәәлв. Эн мадниг ширтҗ хәләчкәд: «Таднд юн кергтәв?» – гиҗ сурв. Экм, көвүн күцц соңслго үүдән хаавза гиҗ әәһәд, адһмта дууһар келв: «Боднцг бәәнү? Маднд эд-тавр бәәнә, боднцгас сольхар седләвидн!» Көвүн  оньган өгч, болһамҗтаһар соңсад: «Эд-тавр гинтә? Нә, тиигхлә, орцхатн, таднд юн бәәхинь хәләй», – гиһәд, мадниг гертән орулв. Көвүнә ардас гертнь орн бийәрн, мадн ик орс бешәс һарчах дулан, таалта аһуд тусҗ амрвидн. Бешин өөр, кевтр деер медәтә күүкд күн болн тер, одахн маднас әәһәд зулсн күүкн, кевтцхәнә, күүкн мадн тал әәсн бәәдлтәһәр, ормаһад, хәләһәд бәәнә. Экм сумкасн, эцкин невчкн өмссн болвчн, сән бәәдлтә булһар һос адһҗ һарһҗ үзүлв. Көвүн һосиг эн-тендәснь шинҗлҗ хәләчкәд, һартан авад, сурв: «Кемҗәнь ямарамб?» «Дөчн негдгч», – гиҗ экм хәрү өгв. «Дигтә мини кемҗән. Ода өмсҗ хәләхмн», – гиҗ көвүн келв. Эн эврәннь баальнган тәәләд, һос өмсәд, гер дотраһар йовҗ хәләв. Мадн эктәһән, нег уха бәрҗ гилтә, энүг тагчгар хәләҗ зогсвидн. һосн көвүнд таасгдв, һосна шухтнлһ бахтҗ соңсад, эн нааран-цааран йовдңнад бәәв. «һоснтн кедү күрнә?» - гиҗ эн экәсм сурв. Экм  адһмтаһар келв: «Нег мишг боднцг», – гиҗ. Көвүн инәмсклҗ: «Сән! Болҗана!» – гиҗ зөвшәрв.
Сиврин әмтн боднцг хадһлдг пөөгрән гер дотран, пол дор малтҗ кецхәнә. Көвүн суулһ авад, герин тал дунд өөрдәд өкәсинь мадн соньмсҗ хәләҗәнәвидн. Энд эн төөлгәс татад, пөөгрин бүркә секҗ, дөрәһәр доргшан бууһад, дарунь гилтә маднд суулһта боднцг өргҗ һарһв. Мишгт тавн суулһ боднцг багтв. Эктәһән бидн өрглцәд, мишгән дүүргҗ авцхавидн.Көвүн пөөгрәсн һарад, маднд мишгиг чаңһаҗ боохд нөкд болчкад, экәсм сурв: «Боднцгиг хучх юмн бәәнү? Иим  киитнд энтн хаалһдан көрч одх».
Экм гертәсн урднь белдсн фуфайк авад һарсн бәәҗ, тернь ода керглгдв. Көвүн энүгәр мишгиг ораһад, цанд батлад боочкв, мадн эктәһән хәрү хаалһдан бедрсн кемлә, генткн соңсҗанавидн: «Цаг-зуур маднла сууһад һархитн сурҗанав. Ода би цә буслһад, тадниг хол хаалһин өмн тоох санатав». Көвүн, һольшг, әрүн цевр седклтә болсн деерән, үгтә-күүртә болҗ һарв. Эндр-маңһдур военкоматас дәәнд мордх повестк күләҗәхән маднд келв. Энүнә һурвн ахнь кезәнә фронтд дәәллдҗ йовцхана, зуг теднәс ода күртл зәңг-зә уга. «Гертән мини дү Ваня үлдҗәнә», – гиҗ эн боднцгин хальс цеврлн бәәҗ, арһул келв. – Эн ода герин эзн болад, экдән нөкд болх зөвтә, экм гемнәд бәәнә. Дәәнд одад, әмт зоваҗах фашистнриг цокҗ күүчнәв. Фашистнр дегд икәр мана әмтиг зоваҗахин тускар газетд умшлав», – гиҗ келәд, көвүн төмр чееньг цө деер тәвв. Бидн эктәһән хоран эрсмүдт шилтә рамкд өлгәтә зургуд соньмсҗ хәләвидн.
Зургуднь хуучн, шарлҗ одсн өңгтә. Эдн – сахлта болн саңната, чееҗдән георгиевск кирстә хазгудыг, Гражданск дәәнә цагин буденовк махлата цергчнриг болн дәәч махлата, пилоткста эндрк улан әәрмин цергчнриг үзүлҗәх зургуд бәәсмн. Мадниг соньмсҗ сурхла, көвүн цәәлһҗ өгв: эн әмтн цуһар – энүнә элгн-садн улс, 1904-1905-ч җилин орс-японск дәәнә цагас авн, 1914-1918-ч җилин нарт-делкән түрүн дәәнә, 1918-1922-ч җилин Гражданск дәәнә, ода болҗах Төрскән харсгч Алдр дәәнә цаг күртл эднә дүр тодлсн зургуд болҗ һарв.
Усн буслхла, баахн эзн мадниг ширә һатц суулһв, болсн сән ашта соляг цәәһәр меләхмн гиҗ келв. Ширә деер эн савд хальста халун боднцг тәвәд, хаҗуднь давста бичкн ааһ дахулад, үсәр амтлсн буслһсн ус чиркст кеҗ өгв. Сиврин челдонмуд уснд чимк цә чигн тәвдмн биш, тегәд мадн эктәһән теднә тиим өвәрц цәәһәр тоогдвидн. Киитнд даарсна хөөн, дулан герт, халун цә уусн мадн, бахтҗ, бийән хөвтә-кишгтә әмтнд тоолвидн! Мадниг тооһад, һольшг кевәр тоссн көвүнд ханад, мадн хәрү «Мазульк» талан темцәд һарвидн. 
Көвүн, ээм деерән девлән көдрәд, мадниг үдшәхәр һарв. «Мазульк» тал үвләр түргн күрх ахр хаалһ маднд эн зааҗ өгв. Нарн үдәс хооран зөвәр кецәсн бийнь, одачн киитн өткн аһарт герлнь хурц билә. Иим киитнд нанд, ишкх болһндм кииһән авхд күнд болад бәәв. Бидн эктәһән күнд ацата цанан ардан чирҗ, рудник талан үрвәд йовҗ йовнавидн. Тиигҗ мадн, чидлән геешгон төләд, ду һарлго, тагчгар кесгтән йовувидн.
Асхлад ирсн цагла, киитн улм чаңһрад, нанд йовхд күнд болад ирв. Би экән, невчкн зуур зогсад амрхмн болвза гиҗ ээрәд бәәвүв, болв экм нанд: «Көвүн минь, зогсхмн биш, йовх, көндрх кергтә. Иим чаңһ киитнд мадн көлдхвидн. Дәәнәс ирхләрн, эцкчн юн гиҗ келх?» – гиҗ давтад йовна. Цуцрҗ муурсн мини нүдн харңһурдг болвчн, экин үгәс һардг арһ уга болад, бәәсн чидлән агсад, әрән гиҗ көлән чирҗ йовнав. Ода, медәтә, ачта насндан күрсн би, эндр өдр күртл күңкл селвг өгсн экдән ханнав!
Киитн цагт күн йовҗ йовад, муурад, невчкн зуур амрхар суухларн – үктлән көлдсн йовдлмуд дала билә. Киитнд удан йовх күүнд эрк биш нөөрнь күрдгчн, муурсн күүнә цогцинь тер саатулад, аштнь үклин мөңк нөөртнь  орулна. Экән тиигхд эс соңссн болхлам, эндр эн үгмүд бичҗ суушго биләв, кезәнә бийм әмдин тоод уга болх биләв!
Асхн ора, цуцрҗ муурсн мадн эктәһән, «Мазульк» рудникд күрвидн. Болв, мана хаалһин хамгин күнд әңгнь, харадан үр мет, наалдсн хальмгудын блиндаж-баракмуд бәәдг уулын ташу болв. Дорас, ацата цанан чирҗ, деер бәәх теднд күрхд күчр ик зовлңгта болв! Дошад унн бәәҗ, зәрмдән мөлкәд, дөрв көлдәд йовҗ, аштнь мадн баракмудтан күрвидн.
Сөөһин теңгрин сар мандлҗ һарч ирәд, цаснд ора күртлән дарата эргндк бүүр-нүкдиг бүтңһү герләр герлткв. Теднә зәрминнь көрә терзмүдәр шил уга шумрин му герл, чилм харңһуд шарлҗ үзгднә.
Бәәсн сүл чидлән чирмәҗ, мадн мишгтә боднцгта цанан чирҗ, эврә барак талан күрәд, үүд цокхла, Учур эгч маднд тәәлҗ өгв.
Мадниг үзчкәд эн өврәд, әәһәд, маднд санань зовҗ келәд-кевшәд бәәв: «Альд тадн иим удан йовад йовцхавт? Мадн, яахан медлго, таднд зовн гиҗ болад бәәввидн. Му юмн учрсн болвза гиҗ әәҗәләвидн. Ода әәмшгтә цаг. Хәрин селәнд одсн таднла юн болвчн учрх бәәсн. әмд-менд ирсндтн теңгрт мөргәд, Бурхнд ханх кергтә!»
Мана баракин әңгин уутьхн терзд, хар ута һарһҗ, му герлтә шумр мана бүүриг әрә герлтксн, зогсҗана. Катя эгчин күүкд унтад уга бәәсн, мадн тал ормалдад хәләһәд бәәцхәнә. Учур эгчин  гемтә күүкнь кевтр деерәсн мадниг бас гейүртә нүдәрн хәләҗәнә. Экм шулуһар хувцан тәәләд, бүкләр хәәсн дүүрң боднцгиг чанад, Катя эгчин өлссн күүкдт, дәкәд Учур эгчин ор һанцхн гемтә Саня күүкнд болн күн болһнд һурвн-дөрвн боднцг бәрүлҗ өгв. Бидн, икчүд, бас хот эдлвидн. 
«Мазулькд» бәәсн тууврин хальмгудын бәәдл күнд өдр-бүрин йиринә нег иҗл диг-дараһар өңгрәд йовдг билә – өдр болһн харһнҗах күүкдтән өдмгинь яһҗ олх, яһҗ толһа менд үлдх гисн учр-утхта бәәсмн.
Мини эк Сулда, бичкнәсн авн өнчәр өссндән, күүнә зовлңг хувалцдг, өр-өвч седклтә күн бәәсмн. Сиврт мадниг бәәхд манад төрүц таньдго, хәрин әмтн – түрҗәх хальмгуд, рҗ хонудар бәәдгинь сәәнәр тодлнав. Эк-эцкм энднд даңгин нөкд болдмн.
Рудникд намаг цуһар Сулдан көвүн гиҗ меддг билә, юңгад гихлә,эцкм фронтд дәәллдҗ йовсмн. Эцкм 1946-ч  җилин март сард, Диилврин хөөн, Сальскин теегәс Берлин күртл салдсин хаалһар йовад, Мазульск рудникүр ирв.
Тууврт бәәх хальмг күн болһн төрскн хальмг һазран санҗ, хәрх күслтә бәәсмн.
2005 җ. 

Чулым һол деер
Крайин цуг өөрхн-шидр бәәдг райодын усн көлгнә хаалһ болдг эн һолла кесг тодлврмудм залһлдата. Чулым – йоста гидг көдлмшч һол бәәсмн, энүгәр сал деер ө-модна леспромхозмудас төгрг бахнс болн, күрхд күчр, ар һазрт бәәдг райодас, һолын баржар, Ачинскин элеваторин причалд буудя күрггддг бәәсмн.
Нег дәкҗ, балһснд болсн майин нег шинин демонстрацин хөөн, бидн, «Зеленая роща» гидг дөңгцл эдл-ахун әмтн, Фень  бригадир ахта, һолын тус телтрт бәәх гер талан йовхар седвидн. Оңһцд сууһад һарснь – мини эцк Доржа Эрднинович, Эрднь Хахулов авһ, Павел Дубиненко, Севостьян өвгн болн би. Ґрүнәс авн нарта сәәхн өдр тогтсн бәәлә, мадн чигн балһснд үзсн байрин бәәдләрн бахмҗта, сергмҗтә йовлавидн.
Ке-сәәхн хувцта демонстрантсин колонн, делкән пролетармудын болн төрскн СССР-н вождьнрин зургуд, транспарантс бәрсн, Ачинск балһсна һол уульнцар дууһан дуулсн, өргмҗтә дуудврмуд дуудсн, давҗ һарад бәәцхәв. Духовой оркестр күңкнҗ доңһдҗала, йовҗ йовх әмтнә өмн Ачинскин цергә авиатехническ училищин курсантс дегц тавшҗ һарцхав. Олн-әмтнә байр, теңгсин дольган мет, әмтнә колоннас колонн күртл, халһрад бәәнә, уульнц болһнд хулдачнр халун пирожокс, шикр-балта хулдҗ авцхатн гилдҗ хәәкрлднә.
Мана «Зеленая роща» эдл-ахун баг, җивҗ йовх әмтнлә хамдан, балһсна садын хаҗуд бәәдг пиивин хавгт орцхав. Мадн ачинскин амтта пиив уухар неҗәһәд бокал авувидн, зәрм фронтовикүд – «наркомовск» 200 грамм хар әрк авцхав. Мадниг амбр-умбр күүндәд, хавгас һарсн цагла, теңгрин бәәдл сольгдҗ одв. Нарн бархлзсн хар үүлн һатц бултад, киитн салькн хурлзад, чиигтә цасн экләд орв! Мадн шулуһар Чулым һолын һатлһнд ирәд, хальмг паромщик Борис Ахманджиевәс, һолын тентл көвәд күрхәр, оңһц сурвидн.
Догшн, һалв салькнд Чулым өгтмләд, өндр дольгань көөс цахрулад, лугшҗ эрг цокад бәәнә. Борис паромщик мадн тал санань зовсн бәәдлтәһәр хәләчкәд, аюлын шууглһ дарҗ, хәәкрв: «Яһад иим боранла һол һатлхар седҗәхмбт? Чивҗ одхла, яахвт. Боран гиитл, мини герт невчк күләхм болвзат!» Болв мана Фень бригадир пиивин хавгин хөөн залаһан таслсн, нег мөслсн шиидвртә билә. Боран гиитл күләшго санаһан эн Ахманджиевд шудтнь келҗәнә: «Чи мадна төлә бичә әәһәд, зовад  бә. Бийчн Чулымиг биш, өргн Днеприг, немшнрин асхрҗах сумн дор, бахн деер һатлҗ һарлав. Дун угаһар маднд оңһц өг, ялынь эврән даанав!» 
Борис, арһ уга болад, халмһа бригадирин үгд орх болв. Оңһц халһрсн дольганд зөвәр икәр нәәхләд бәәнә, болв, мадн цуһар дотрнь һәрәдәд, ормдан сууцхавидн. Сүүләрнь, кезәңк шаҗна кержакмудын тохмта, Севостьян өвгн орҗ суув. Мадниг орад суухла, оңһц доргшан булхад, энүнә ирмәгтнь усн күрм дүңгә болв. Фень бригадир хәәв авв, залачнь –Павел Дубиненко болв, энүнә дару хәәвсәрн эн кесг дәкҗ өргәр заңһад оркв. Оңһц көвәһәс зааград, энүнәс экләд , адһм угаһар холҗв. 
Цасн улм икәр орв, нигт чиигтә цасн нүднә сурмсгт наалдад, давста усн болҗ, халхар һооҗв. Улм чаңһрсн шүрүн салькн, усна дольгаг өндрт өргәд, мана оңһциг тер, модна зорһс мет, нааран-цааран эргүлв. Фень бригадир, һалв салькна шууглһн һатцас, залачд хәәкрәд, заквр өгәд йовна: «Пашка, оңһцин хамринь урсхлын өмнәс бәр! Оңһцин хәврһ талкинь урсхлд бичә зөрүл, эс гиҗ мадн һолын йоралд тусҗ, заһснд теҗәл болхвидн!»
Севостьян зогслго мөргәд, зальврад йовна: «Бурхн авртха! Хәәрхн, килнцтә мадниг, теңгр хәәрлтхә!» Мана бәәдл йосндан әәмшгтә билә. Оңһц дор ормдан, шүрүн салькна күчнд болн терүнә һалзу хүрүл догшрхсн дольгана цоклһнд көмргдәд, мадн цуһар чивҗ одх әәмшг бәәсмн. Маднд, һолын күчтә догшн урсхулыг давҗ һархла, цаарандан, телтр күртл, цөөкн зун метр үлдх! Оңһцд йовх әмтн аюлла чидлән агсҗ ноолдҗ бәәсн әәмшгтә кемлә Фень бригадир, генткн, чаңһ дууһар Ермакин туск ду дуулв:

Салькн һаньдглла, оһтрһу дуурхла!
Харңһуд һал цәклҗ падрла!

Эн дууг наадкснь бас дөңнҗ дахад дуулцхав, дарунь гилтә эн дун «наркомовск» әркин болн ачинскин пиивин күчнд улм чаңһрад, күңкнәд бәәв. әмтн эн дуунас зөрглҗ урмд авад, аюлла болҗах бәрлдәнд диилвртә һархан иткҗ медв. Ташр өврмҗтә байр күрәд ирв! әвртә гидгәр чирмәлдҗ, нег-негән сольҗ хәәвдәд йовҗ, Чулым һолын күчтә урсхулыг һатлҗ һарад, аштнь мадн һолын телтрт күрвидн. Гертән ирчкәд,  «Зеленая роща» эдл-ахудан, байрин нәәрән бас темдглвидн.
Мана оңһцд интернациональн  экипаж йовсн бәәҗ: орсмуд, хальмгуд, укринцнр болн чувашмуд. Аштнь келн-улсин иньльгллт диилвр бәрв. Сиврин тууврт хальмг келн-улс зовлңган дааҗ тесҗ һарв. Сиврин эгл улс, талдан келн-улс хальмгудын туст өр-өвч седклтә болснь, тууврин арвн һурвн һашута җилин күнд зовлңг даахд маднд нөкд болснь лавта.   
2001 җ.

Енисей һол деер
1951-ч җилин июнь сард мини хөвтә студенческ җирһл төгсв. Сәәхн иргчүр залгдсн өргн хаалһ өмнм сунясн болҗ нанд тиигхд медгдлә!
Техникумд болсн байрин нәәрт  дунд-техническ сурһулин заведень төгсәсн оютнрт государственн дипломс бәрүлҗ өггдв. Эн байрин асхнд ахр үгән техникумин директор, урднь цергә офицер, усн дораһар йовдг оңһцин командир, Төрскән харслһна Алдр дәәнд орлцач, студентнр дунд йир ик күндтә бәәсн Борис Попилов келв. Йоста гидг залуһин, Төрскндән дурта патриотын, цергә офицерин үлгүр маднд үзүлдг күн эн бәәсмн.
Директор иигҗ келв: «Эндр тадн дипломан авч, олн-әмтнә эдл-ахун специалистнр болвт. Эн цолан өөдәнд бәртн, мана техникумин нер бичә һутацхатн. Ямаран күнд болвчн, ямаран саалтг учрвчн, цөкрлго уралан зөрцхәтн, тиигхлә оч йоста залус болцхахт. Хаалһтн цаһан болтха!»
Энүнә хөөн хургин залд оютнр билг-эрдмән үзүлцхәв. Мана механическ әңгин 17-ч багд көгҗмч, биич болн дууч билгтә көвүд бәәсмн. Эннь – Вена Тихонов, Вова Аверьянов, урднь Тихоокеанск флотын теңгсч йовсн Юра Зырянов болн нань чигн көвүд. Маңһдуртнь хамдан сурчасн оютнр экләд герүрн гиичд дуудцхав. Вова Аверьяновин герт одвидн. Экнь мадниг сиврин өгәнч авъясар сәәнәр тоов. Мана багин старост Марс Докторовин герт бас одвидн.
һурвдгч өдртнь эврә баг оютнран би герүрн дуудув. Эк-эцкм балһсна захд горкоммунхозин медлд бәәдг «Зеленая роща» гидг лирическ нертә дөңцл селәнә эдл-ахуд бәәдг билә. Селәнә эн эдл-ахун бәәсн һазрнь өгсн нернләнь ирлцәтә бәәсмн. Чулым һолын телтрт, эргнднь бүслҗ урһсн хусм модд дунд, нуурин өөр эн бүүрлсмн. Ачинск балһснас, Чулым һол деегәр һархла, эн тавн-зурһан дууна һазрт бәәсмн. Чулым деер цаг-зуур тосхгдсн понтонн тагтар, эс гиҗ паромар балһснла залһлда бәрдг биләвидн. Намаг техникум төгсәсн учрар мини эк-эцк хойр бүрүһән алад, хоша бәәдг Хахулов Эрдньлә хамдан үснәс хальмг әрк нерцхәҗ. Эрднь авһ – модна  урч күн бәәсмн. Эн хусм модна рощин сүүдрт ут стол болн суух скамейкс модар кев. Мини экм Хахулова Шура эгчлә хамдан хоша бәәдг күүкд улс дуудҗ авад, байрин стол деер ааһ-сав тәвлдцхәв. Дәәнә хөөн күнд җилмүдт  ямаран стол кеерүллһн бәәх билә. Төрскән харслһна Алдр дәәнә җилмүдт ик зовлңг дааҗ һарсн әмтн зөвәр түрмшгтә бәәдг билә, нам йирдән бәәхин төләд чигн тоотснь уга бәәсмн, тиигсн бийнь, эн бат итклтә, хөвтә иргчд ицгтә бәәсмн.
Ааһ-савиг бидн хошалҗ бәәдг әмтнәс сурҗ авцхавидн. Стол деер ик зуудан алюминә нискс, ухрмуд болн серәс билә, талта чиркс нам әвртә сән савд тоолгддмн. Келн-улсин бәәдләрн дөңцл эдл-ахуд бәәдг әмтн - йоста «интернационал» бәәсмн. Энд орсмуд, украинцнр, хальмгуд, немшнр, чувашмуд болн һарудч-китд Миша авһ бәәсмн. Бидн хамдан ни-негн бәәцхәләвидн, нег өрк-бүл метәр ниитәһәр көдлдг биләвидн. Сүл үлдсн хустгарн, давсарн, зүсм өдмгәрн хувалцдг биләвидн. Цуг байрин өдрмүдән бидн хамдан кедг биләвидн, тегәд эн байрин асхнд бас цуһар орлцв: негнь давслчксн хавст авч ирв, наадкнь – давста хаяр, һурвдгчнь – маринованн теңгрин ки болн бөөлҗрһ авч ирцхәв. Тегәд, келхд, тер цагин кемҗәһәр, столын бәәдл йир сән болҗ һарв. Чанчксн махна болн боднцгин ур, талдан бас чигн хот-хоолын үнр каңкнад бәәнә.
Аш сүүлднь гиичнрән суулһвидн. Мини баг бүклдән гилтә ирв, нам бийләһән эдн технологическ әңгд сурдг күүкдиг дахулҗ ирцхәв. һаза, хусм модна сүүдр дор, таалта сәәхн эн нәр болв. Орсин, Украинә болн хальмгин олн-әмтнә дуд дуулцхавидн. Хахулов Эрднь авһ кезәңк хальмг ду йир сәәнәр дуулдг, биилдг болҗ һарв. Эврәннь әвртә бииһәрн эн цугтаһинь өврүлв: гопак, барыня, казачок болн чичрдг би эн берк кевәр әдлднь сәәнәр биилв. Техникум төгсәснд нерәдсн йөрәлмүд олар келгдцхәв. Хамгин ах күн болад, мини эцк йөрәлин түрүн сөңг өргв. Эн мадниг йөрәһәд, эрүл-менд йовтн гиҗ, одх шин һазртан урмдтаһар көдлцхәтн гиҗ мөрәдәд, иигҗ немв: «Тадн цуһар эн сурһулин җилмүдт үүдсн иньгллтән насн-турштан хадһлҗ үнлцхәтн. Дәәнә хаалһар давҗ һарсн медәтә салдс болсндан, һооднь таднд иигҗ келсүв: тиим күчтә болн мектә хортыг, германск фашизмиг, мадн мана орн-нутгин олн келн-улсин алдр болн бат иньглтин нилчәр диилвидн. Мадн цуһар ни-негн бәәхлә, мадниг кен чигн диилҗ чадшго! Эн үгим тодлцхатн!»
Хойрдгч йөрәлиг сөңгән өргҗ мана багин старост Марс Докторов тәвв. Эн, Сталинградск бәәр-бәрлдәнд орлцсн фронтовик, мини эцкин келсиг дөңнв. Дәәнд орн-нутгин цуг келн-улс ээм-ээмән түшлдҗ, Сталинградыг харссмн. Энд болсн дәәллдәнәс авн германск цергин цухрлһн эклсмн гиҗ Марс темдглв.
«Мана багд орсмуд, украинцнр, латышмуд, маңһдмуд болн негхн хальмг көвүн Коля Илюмжинов сурч йовсмн. Кен чигн энүг хальмг гиҗ басҗ, өөлүлсмн уга. Негдгч курст бидн энүг комсомолд орулҗ авлавидн, ода эн дипломта специалист болв», - гиҗ эврә үгән мана багин күндтә старост Марс Докторов төгсәв.
Мини эцк Марс хойр, зергләд суулдсн, дәәнә җилмүдин тускар санҗ, хоорндан күүндҗәлә. Бидн, баһчуд болхла, рощ дунд йовад, нуурт өөмцхәвидн. Ирсн гиичнрт экм нег бичкн белг белдсн бәәҗ. Цуһар стол эргәд суулдсн цагт, гиич болһнур эн өөрдәд, үстә чиркст хальмг әрк кеҗ, цугинь эдлтн гиҗ сурв. Көвүдт эн таасгдв. Хальмг улсин унд эдлчкәд, эдн шоглцхав: «Энүгитн уусна хөөн, толһа невчк шуугсн болна, зуг хот уух дурн күрхш». Сөөнә өрәл давсна хөөн мадн гиичнрән үдшәвидн. Сиврт зунын цагт харңһу сө болдмн биш. Асхн нарна солңһтрлһн унтрл уга, үрвәд, өрүнә урһцд хүврәд, нарн һарад, шин өдр эклнә. Йиртмҗин эн бәәдл һәәхсн күн эңг-зах уга сансрин нег умш болсн бийән меднә. ¦ирһл мадниг ик өргн орн-нутгин балһсдар болн селәдәр тараҗ, мөңкинд салһх гиҗ бидн тиигхд салҗаһад сансмн угавидн.
Техникум төгсәснә хөөн намаг Красноярск крайин ар үзгин нег районд йовулцхав. Ачинскин спецкомендатурт зуг Красноярск күртл күрх зөвтә цаас нанд өгв, тенд ирчкәд, крайин спецкомендатурт эрк биш одад, көдлх һазр талан йовх зөв авхмч гисн заавр өгцхәв. Намаг Красноярскур һарч йовхин өмн манаһур, «Зеленая роща» тал, эврә эк талан, Анюта эгч тал, баахн хальмг көвүн Борис Джалович Павлов золһҗ ирв. Эн шиңкән Томск пединститут төгсәһәд, Иркутск балһснд одҗ көдлх зааврта бәәсмн. Манад эн долан хонг шахуд бәәв, бидн көдлх һазрурн хамдан йовцхавидн. Красноярск күртл хамдан йоввидн. Тенд би поездәс буувув, Борис цаарандан, дорд үзг темцҗ йовв. Ачинскд мадниг Мазульск төмр гүрин рудникин уулын нертә көдләч хальмг Борис Лукьянов эврә мотоцикләрн төмр хаалһин вокзалд күргв… Эдн хоюрн ода уга, үннә һазрт төрх болтха. Хоюрн эдн тууврин хөөн Хальмгин һазртан ирәд, күүкдән, ачнр-зеенрән өскәд, тоомсрта, ачта нер зүүсмн.
Крайин цутхлңгд ирхләм, «зовлңгта хаалһар йовлһн» эклв. «Зовлңгта хаалһар йовлһн» гисн үг – нертә  орс советск бичәч Алексей Толстойин романа нерн бәәснь нанд школын хол цагас авн темдгтә. «Зовлңгта хаалһар йовлһн» гиҗ би крайин спецкомендатур тал өдр болһн эврәннь йовдг йовлһан келҗәнәв. Балһсна цутхлңг талвңгд бәәдг, тосхлтарн Москвад Лубянск талвңгд бәәсн герлә мел әдл, крайин КГБ-н харвцр өңгтә күрисн ик герүр өдр болһн ирдг биләв. Эн герин дежурн, үзмҗ уга, царцсн чолун чирәтә, киитн хәләцтә залу, көдлмшт илгәсн цаасим тагчгар авад, бийим герт орулсмн уга. Намаг тәвхин өмн, аврһ моһа мекләһүр хәләҗәх метәр, кесгтән нанур, дотр санаһим медхәр седҗәх метәр, чирмллго хәләҗәһәд, шүднә заагарн келв: «Маңһдур шиидвр авхар иртн». Ґцклдүрк дежурн сольгдад, терүнә орминь мел урдкла әдл, иҗл сурһмҗта бәәдлтә, цергч эзлв. Мини сурврт эн эврә төрин тускар медх дотр телефона тойг өгв.
Пирстнд мадниг дотр-дундын цергә хувцта нег цергч күләҗәсн бәәҗ. Мадниг эн нег деревенск герт дахулҗ авч ирв, бәәдлнь, эн бәәрн комендантын гер бәәдлтә. Хораднь улан кенчрәр бүркгдсн, хуучн канцелярск стол бәәнә. Хоран булңгд төмр шкаф-сейф зогсҗана, столын хаҗуд, шилтә рамкд нернь эгл әмтиг биш, партин деед үүлд бәәх әмтиг бас әәлһдг күүнә зург өлгәтә бәәнә. Комендант һанцхн хуучн креслд сууһад, хавтхасн «Беломор» папирос һарһад, тәәз деер циркин артист метәр, амнасн ута төөнрүлҗ һарһв, маднд болхла, эрс дахулад тәвгдсн таг деер суутн гив. Мини харулч энүнд бор өңгтә нимгн папк өгв, дотрнь мини досье бәәх бәдлтә. Комендант мини нерим әрән гиҗ умшад, хаҗһрар соңсхҗ келв. Би энүг эвлүнәр чиклхлә, чирәнь улаһад, урлнь чичрәд бәәсинь оньһув. Эн бор өңгтә папкиг хәләҗәһәд, бәәдлнь, бийән тогтнулҗах бәәдлтә, чаңһ дууһар келв: «Спецкомендатурин тогтагдсн диг-дараһар та сард хойр дәкҗ ирәд темдглгдх зөвтәт. Кемрҗән эс ирхләтн – эн йовдлтн орһлһн болҗ тоолгдад, шишлңг диг-дарата зонд хөрн тавн җилә каторжн көдлмшт йовулгдхмт».
Госбезопасностин өр дотр үүдсн эн инструкциг түргәр келчкәд, комендант нанд бор өңгтә папк өгәд, тәмкәс шарлҗ одсн хурһарн һаран тәвх орм заав. 
Эн өдрәс авн хальмг спецпереселенцин бәәдлин спецконтингентин шишлңг диг-дарата җирһл эклв. Урднь политзаключенн бәәсн, Магаданд 1930-1940-ч җилмүдт эврә болзгтан сууһад һарсн әмтн Казачинск района Галанино селәнд мөңк бәәлһнд нүүлһгдсмн. һурвн җил шахуд би теднлә хамдан сард хойр дәкҗ спецкомендатурт ирәд, һаран тәвдг биләв.
2005 җ.

Енисей һолар 
Лесотехническ техникумд орснас авн, Красноярскд бәәдг болув. Мана сурһулин баг арвн класс төгсәсн абитуриентнрәс тогтагдв. Тиим болсн учрар, дөрвн җилд дасх сурһулиг мадн хойр җилдән дасҗ төгсәх болувидн. Номһн, зах һазрт бәәдг Ачинск балһсна хөөн крайин цутхлңгд, ик, өдгә цагин балһсна җисәнд орув. Эн промышленн цутхлң өрүн болһн балһсн дотр электричксин өр дотрас заводмудын болн фабриксин цехмүдт көдлмштән адһсн, эс гиҗ талдан кергәр йовҗ йовх кесг миңһәд улсиг авч ирҗ буулһдмн.
Техникумд нег һазра улсла харһув, үлгүрнь, Туруханскас ирсн Борис Нарановиг, Назаровскас Толя Романовиг болн Лида Ункуроваг, Боготолас Рая Шараповаг. Эдн – спецкомендатурин чаңһ хәләврәс алдрҗ һарад, хальмгин түрүн студентнр бәәсмн. Дәкәд маднла Прибалтикәс ирсн көвүд, күүкд сурдг билә – латышнр, литовцнр болн эстонцнр, ташр немшнр бас. Эдн цуһар, маднла  әдл, МВД-н  спецкомендатурин хәләврт бәәсмн. Болв крайин цутхлңгд спецконтингентин тоод бәәх әмтн ирҗ бүүрлсн йовдл – тоталитарн советск государствин политическ бәәдлд хүврлт болҗахин темдг билә.
Техникумин сурһульч болад, би, тер цага баһчуд мет, студенческ бәәдл-җирһлд шунҗ орлцув. Зөвәр удан цагт ВЛКСМ-н зергләнд йовсндм, намаг мана багин комсоргд шиидцхәв. 
Хөвәрм нанла хамдан общежитьд мини нег һазра баһчуд бәәцхәв: Толя Романов, Борис Наранов, Лида Ункурова болн Рая Шарапова. Чирә-зүсәрн йилһрлго, общежитьд цуһар мадн ни-негн, нег өрк-бүләр, бәәдг биләвидн. Мадн, хальмгуд, урднь бәәсн Иҗл һолын немшнрин республикәс ирсн Эдик Шварцкопф Олег Моркель хойрла батар үүрлдг болувидн.
Удлго, сурһулин җил эклснә хөөн, мадниг, Красноярскин дундын болн деед сурһулин заведеньсин студентнриг, эмнг һазрт урһсн тәрә хуралһнд йовулцхав. КПСС-н ЦК-н болн ВЛКСМ-н ЦК-н дуудврар СССР-н дорд үзгин райодт, өмн үзгин Сиврүр болн ар үзгин Казахстан тал, зууһад миңһн комсомольцнр болн комсомолд орад уга баһчуд, «эмнг болн эмнгшрсн һазр эдлхин» төлә болх ноолданд һарч йовҗасмн. Ґдр болһн цуг орн-нутгин аһуһар Москван радио олн-әмтн дурлдг «целинникүдин ду» соңсхдг билә. 
Тер җил мана орн-нутг эмнг болн  эмнгшрсн һазрас урднь үзгдәд уга ик тәрә хураҗ авсмн. Эн үүлдврт Красноярск край эврә туслң тәвцән бас орулсмн. Мадниг, студентнриг, крайин цутхлңгд, һолын вокзалын пирстнд зогсҗасн хойр палубта теплоход деер суулһцхав, бидн Енисейәр деегшән, өмн үзгүр, Минусинск балһс темцҗ һарувидн. Дүмбр болчкад берк сәәхн болҗ халта Сиврин ө-шуһу моддта һазрин бәәдл нанд тодлгдв! Күчтә Енисейин хад-чолун эргнд көкрсн ө-шуһу модар хучата, ташр Красноярскин үзмҗтә ке бахнсар өңглгдҗ сәәхрсн бәәнә. Эдн бәәдләрн, өндрәс һазрт унад, җидмүд мет шаагдсн, ик шовуна җиврин өрвлг мет болҗ медгддмн.
Студентнр, негн күртлән, цуһар, бүтү каютасн ө-модна цевр аһар киилҗ сергхәр, деерк палубд һарцхадг билә. Мини эргнд байрта инәдн, болн шог-наадн соңсгддмн. Технологическ әңгин күүкд, Люба Варнина Роза Штерн хойриг аарглсн, күүкдин эврә төр хаһлҗ, инәлдн бәәҗ күүндҗәцхәнә. Болв, ода палуб деер, мана олна нәәҗ, йир сән баянист Паша Мороз һарч ирв. Эн хар атхр үстә, инәдтә хәләцтә болдмн, һартнь хуучн баян йовна. Пашан хаҗуд – даңгин бийинь дахдг, еңсг сәәхн дууһарн орс кезәңк романсмуд дуулхдан дурта Эдик Шварцкопф.
Эдн хойриг үзчкәд, студентнр цуһар, нег дууһар хәәкрлдв: «Паша, Эдик! Орс романсмуд дуулхитн сурҗанавидн!» Дарунь гилтә, заквр угаһар, энд тагчг болв, зуг ик кермин двигателин дүүгсн ә соңсгдхас биш, палуб деер ә-чимән уга. Болсн тагчг бәәдлд баяна айс соңсгдв, эннь, Паша дууч Эдикиг белдҗ, романсин айс шүүҗ авчана. Эдик болхла, романсин һол дүрлә ниилҗ, седклән тәвҗ, “Шатыч, шатыч, мини одн” гидг романс  дуулҗана.
Энүнә толһань невчк ардагшан гедәҗ, уйдлһта нүднь һол деегәр, сансрт ончта одан хәәҗәх мет, эңгдән харна.
Кииһән авлго мадн, үгмүднь болн айснь күн болһна седкл авлдг романсар чикнә хуҗран хаңһаҗ, бахтҗ соңсҗанавидн. Эдик дууһан төгсәхлә, цуһар энүг йөрәҗ, хәәкрцхәв: «Браво! Браво! Паша, Эдик, таднд ханҗанавидн!» Эн кемлә капитана каютын радиорубкас маднд, студентнрт, таньл, целинникүдин туск, олнд тааста дун соңсгдв:

Эмнг һазр, менд,
Эврә теегтән кезә
Эңкр иньгән үзхви...

Палуб деер бәәсн баһчуд цуһар эн дууна үгмүд дахлдн дуулцхав. Дүмбр буурл Енисей деегәр, асхна теңгрт өөдлҗ, мөңк тагчгиг эвдҗ, эмнг һазриг эдлхәр йовх баһчудын дун күңкнв. Эн дун төгсхлә, ө-шуһу моднд күчтә һолын көвәһәр дүүрән болҗ, бас сәәхн чигн нег дун сольҗ күңкнв: «свой родимый край над Москвой-рекой мы оставили навсегда, чтобы здесь, в тайге, встали фабрики, встали новые города». Дарунь репродукторас «На сопках Маньчжурии» гидг кезәңк вальс чашкурдҗ күңкнв. Көвүд, күүкд хошадар биилцхәв. Боря Наранов, Толя Романов, Олег Моркель, Паша Мороз болн Эдик Шварцкопф технологическ ?нгд сурчах к??кдл? вальсин айст эргцх?в.  Күчтә һолын цевр аһар халурхсн эднә чирә сергәнә, асхна сергмҗ эднә урлынь таална, нүднь баһ насни бахмҗин герләр герлтнә.
Нарн суухла, салькн зөвәр серүцәд, намрин киитн ур медгдәд бәәв, тегәд байрлҗ шууглдҗасн баһчуд теплоходын палубас буулдад, эврәннь бүтү болвчн, дулан каютдан орцхав. Ґдртән харһнад бәәсн студентнрин хорхань көндрәд, эдн эврәннь сумксасн, рюкзакмудасн залмх хотан һарһцхав. Борис Нарановин болн мини солдатск даальңгд хойр пакет шикр, балта болн маргарин бәәҗ. «Ґдмг яһла?» – гиҗ сурхлам, Боря инәмсглҗ: «Эзән зальг, өдмгән хулдҗ авхан мартҗув», – гив. Дарунь, атысн бәәдлим үзчкәд, немв: «Коля, бичә зовад бә. Ґдмг уга болхла, балта ид. Би болхла, цә кехәр, буслһсн ус авч ирнәв». үүрм өдмг эс хулдҗ авсн учрар, һанцхн балта идх зөвтә болсн нанд йир һундлта болад бәәв. Болс-бүтцәр хотан ууһад, мадн амрхар белдвидн, зуг кесгтән мадн унтҗ ядад бәәвидн. Студентнр төвкнҗ чадлго бәәв, энд-тендәс ахр шог соңсҗах баһчудын хаһрсн инәдн соңсгдад, домино наадҗах тоотын «хард» гисн чаңһ цоклһнас көлтә унтҗ чадлго       бәәвидн.
Болв, аштнь, эргндән дүсәд номһрад, харңһу болад, цуһар нөөртән орцхав. үрглҗәсн Борис мадн хойр бас унтад одвидн.
Енисейд өрүн будта, болн салькн уга номһн болв. Ґмн бийд, нүднд харгдсн аһуд, һолын чагчм эрг бултулсн нигт цаһан будн билә. Шуугсн дольган кермин хәврһд цокна, моторин дуһрул күрҗңннә, цуг эн тоотс чилшго дүүглһнә җигшүртә нег айс болҗ медгднә. «Шулуһар күрхм биләл», – гиҗ санад, би Борисиг утар эвшәһәд, нөөрмү нүдән нухҗасинь үзүв. Нигт будн дотраһар йовх теплоход, дару-дарунь гудок өгәд йовна. Ґмнәснь ирҗ йовх кермлә сөрлцәд одх харһлдлһнас капитан саглҗасн бәәдлтә. Энүнә тускар үүртән келҗ, һол деер нанла болсн йовдлмуд тодлҗ келхләм, эн бий талм ширтҗ, оньган өгч хәләв.
үдин алднд будн талрад, чилгр нарта өдр тогтв. Удлго студентнрин негнь байрлҗ хәәкрв: «Хәләцхәтн цуһар! Тер эргцин цаад, маднас барун бийд, Минусинск балһсн үзгдх. Энтн – мини төрскн балһсн!» Тернь үнн болҗ һарв. Хадын омруна цаад эргхлә, эн кезәңк сиврин балһсн үзгдв. Ут докъя өгәд, теплоход причал тал өөрдв, студенческ отрядын ах багш мана зуучллһн төгсв гиҗ зәңгләд, пирстнд мадниг колхозмудар, совхозмудар авч одх машид күләҗәцхәнә гиҗ немв.
Удлго дежурн матрос дөрә буулһв, мадн теплоходас бууцхавидн. Пирстн деер бәәрн эмгд эврә огородын чигн, ө-шуһу модна чигн темс хулдҗацхана. Намаг, өмн үзгин һазра күүг, минусинскин тарвсмуд соньмсулв. Эдн әәдрхнә тарвсла әдл әмтәхн биш болв чигн, халта сиврин һазрт иим ик бөөлҗрһн урһснь нанд өврмҗ болв! Болв Минусинск географическ бәәдләрн Украинлә нег параллель деер бәәдгинь хөөннь медүв, тегәд энд, Красноярск крайин аһу ик һазрт, хамгин җөөлн климат бәәсмн. Эн крайин меҗәнь Туван һазрт бәәдг Саянск уулмудас экләд, Ар үзгин Мөст Далан көвә күртл татгдна.
Цааранднь, ранетк гидг нертә бичкн альмс мини оньг эзлв, эднән эмгд хулдҗ авцхатн, гилдәд магтад-бууляд бәәлдцхәнә. Эн альмс бас ө-шуһу модна киитн һазрт зуг Минусинскд урһдг бәәсмн. Көгшн хулдачнр эмгдиг байрлулхар седәд, Борис мадн хойр альмс, тарвс хулдҗ авувидн, юңгад гихлә, эн өврмҗтә темсиг төрскн һазрасн салснас нааран үзәд уга биләвидн.
Удлго багин ахлачнрин заквр соңсгдв, мадн, колхозмудар, совхозмудар тәрә хуралһна көдлмш талан һархар, автомашидт суулдцхавидн. Тер җил Красноярск крайд эмнг һазрас әвртә ик тәрәнә урһц хурагдв. Бидн, сурһулин заведеньсин студентнр, өгәнч һазрин хәәрлҗ белглсн урһц хуралһнд килмҗтәһәр шунҗ орлцлавидн.
Мана багин көвүд, күүкд – ик зуудан селәнә һазрас бәәсмн, тегәд эн тәрәнә урһц хуралһна көдлмш эднд тааста болв. Ґрүн эрт, хоша бәәдг Марфа эгчин эр такан хәәкрлһнәс босдг биләвидн. Теегәс, тәрә цокдг һазрас, бидн асхн ора, түрүн одд теңгрт чирмлдсн цагт оч ирдг биләвидн. Мадниг көдлмшәсн ирсн цагт, герин эзн күүкд күн Катя эгч, үкрән сааһад, маднд кружк болһнд бүлән үс кеҗ белдәд, каңкнсн үнртә өдмг тәвҗ өгдмн. Каңкнсн сенр үнртә өдмгән эн  ик орс бешт болһдг билә. Тиигәд эвинь олҗ, гертән, чадмг кевәр болһсн әмтәхн өдмг нанд төрүц альд чигн дәкҗ харһсн уга!
Катя эгчинд бидн дөрвүлн бәәдг биләвидн: би, Борис Наранов, Павел Мороз болн Юрий Попов. Асхндан, көдлмшәсн ирәд, хотан уучкад, бидн баянта Пашан хаҗуд суулдад, терүнә дуулсн орс хөкр частушкс соңсдг биләвидн. Баяна айс, ташр дуулсн ду соңссн цуг өөрхн-шидр бәәх гермүдәс әмтн цуглрдг билә. әмтн баяна айс соңслдад, дуулад, бииләд, сөөнә өрәләс ик ора цагла хәрцхәдмн. Мадниг өрүн эрт көдлмштән һархиг эдн меддг билә.
Катя эгчин огородын захд ик биш бань бәәдмн. Бидн мод белдәд, амрлһна өдр болһндан энд бийән уһадг биләвидн. Усна ур йир халун болснд, ташр мадн нег-негән хусм модна сәврәр чаңһар шавддгин ашт, мана арсн, чангдсн цаяхан бәәдл һарад, улаһад ирдмн. Дәкәд, хәрү көдлмштән бедрҗ һарад, дарук амрлһна өдр күртл, урдаснь иим бахтмҗд күртхәр сандг биләвидн. Мадн дөрвүлн буудян площадкст көдлдг биләвидн, эндәс цаһан буудя, механизмсин эв-арһар машинд ачгдад, буудя хадһлдг пунктд күрггддг бәәсмн. Ґдр-сө уга гилтә һурвн селгәнд күцәгдҗәх көдлмш билә.
Тәрәнә хуралһнас ирхләм,  техникумин актов залд маднд күндллһнә һашгуд болн үнтә белгүд байрин бәәдлд бәрүлҗ өггдв. 
Эн нанд хамгин үнтә ачллһ болв. 
2004 җ.

Анычар
Эрднь авһин өнр өрк-бүлд нәәмн күн бәәсмн: хойр эмгн – экнь болн наһц эгчнь, хойр дү-күүкнь, хойр бичкн  көвүнь болн бийнь авальтаһан.  
Эн күн төрхәрә олн билгтә күн билә. Хальмгудыг туухд эн Яшалтинск улусин колхозин ахлач билә. Олна шог келврмүд сәәнәр меддг, бийнь хурц, олмһа үгтә-күүртә, хальмг кезәңк дуд дуулдг, би биилдг эрдмтә күн болдмн. Шогта-нәәртә бәәдләрн, Эрднь авһ, балһсна базрт темс хулддг китд хулдачнриг дуралһҗ үзүлхләнь, кесг улс энүг йоста китдт тоолдг билә!
Эн һартан өөтә, йоста гидг модна урч, модн гер эврән тосхдг арһта бәәсмн. Хальмгуд Сиврт ирсн түрүн җилмүдт, хоша бәәдг әмтн эд-тавран хадһлх авдр энүгәр келгүлхәр чеерүдт зогсдг билә. Эрднь авһ – сәәхн заңгта күн билә, ямаранчн зовлңгиг дааҗ, шог-инәднд хүврәҗ, җирһлин түрү-зүдү бәәдлд даргдлго йовдмн. Мини хәләцәр болхла, эн – хальмг уул авъяс-заңшал бийдән шиңгәсн, цецн ухата болн өгәнч седклтә күн билә. 
Нег дәкҗ Эрднь авһ балһснас үмснә өңгтә, барвһр нооста ноха авч ирв. Эн йовдл 1945-ч җилин зунар болла. Тиигхд Улан әәрмин церг, фашистск Германиг дәәлснә хөөн, Хол Дорд үзгүр йовулгдҗасмн. Транссибирск төмр хаалһар өдр-сө гилтә дәәнә эшелонмуд давҗ һардг билә. Нег дәкҗ, эшелон зогссн цагла, перрон деер нохата баахн офицер бууҗ ирәд, Эрднь авһиг эн генткн үзәд, нохаһан сур көтлврт бәрсн, өөрдҗ ирв. Эн шотландск тохма ноха, Германиг дәәлснә хөөн, трофей болҗ энүнд күртсн болҗ һарв. Тегәд, ода эн бийнь Хол Дорд үзгүр, Японьла  дәәлдхәр одҗ йовна, нохань саалтг болад, эн нег сән күүнә һарт энүгән өгх санаһан медүлв. Эрднь авһ, арһ уга болад, офицерин зөвд багтад, эн акад белгтнь  ханлтан келәд, авх зөвтә болв. Эн кемд паровоз  доңһдад, вагонмудын төгәс  көндрәд, эшелон ут хаалһдан орв.
Офицер гиигнәр вагон дотр һәрәдҗ орад, Эрднь авһд һараран үдшәҗ дайлад, хәәкрв: «Нохаһим сәәнәр хәлә! Дәәнә хөөн харһад чигн бәәхвидн!».
һарлцсн  көвүһән дәәнд үдшәсн болҗ  Эрднь авһд  медгдв, эн чееҗәрн зовад, нүднднь нульмсн мелмлзв. Эн баахн офицер әмд-менд хәрҗ ирәд, экән байрлулх болтха гиҗ эн дотран зальврҗ ном умшв.
Ном умшсна хөөн энүнә чееҗ төвкнв, эдн хойр – медәтә хальмг болн Анычар ноха – эҗгорҗ одсн перрон деер, эшелона сүл вагон ө-шуһу модна заагт үзгддгән ууртл, зогсцхав.
Анычар  кесгтән зовҗ һаңняд, хот идлго, «мини хәәртә эзим альдаран йовулвч?» - гисн бәәдлтәһәр шин эзн тал гейүртә нүдәрн хәләһәд бәәв. Цаг эдгәнә гиҗ әмтн келцхәнә. Тиим юмн Анычарла болв. Эн бән-бәәҗ  Эрднь авһд иҗлдәд, терүг эзнд тоолдг болв.
Сиврин ө-шуһу моднд мал хәрүлхд эн – үнлҗ  болшго сән нүкд болв. Мал идшлҗ һархларн, ө-модна дотраһар тарна, тедниг хәрү цуглулна гисн – җаңһрта юмн билә. Эн кемлә Анычар цань уга туста нөкд болв, малмудыг эн  сәәхн эргүләд, хуцад, нег багд хураһад авч ирдмн. Мал идшлҗ йовсн цагт нег чигн хәрин кү өөрдүллго, сүргиг эн мандг билә.
Нег дәкҗ Эрднь авһд тәмкнь чилдг болна, асхн күртл ода чигн зөвәр дала цаг. Тәмк татх дурнь күрәд, тесҗ болҗахш. Тиигхлә, эн гергндән, цаасна тасрхад бичг бичәд, Анычарин күзүвчднь торһад, гер талан йовулчкна. Ноха Эрднь авһин герин хашад гүүҗ ирәд, гергинь олҗ авад, терүнә көлднь хоңшаран зүлгҗ, һаңняд бәәнә. Күүкд күн нохан бәәдлинь аңхрҗ, күзүвчәснь цаасна тасрха авад умшчкад, кенчрт невчкн тәмк бооһад, нохан күзүвчднь торһад, Анычариг хәрү залу талан илгәв.
Ноха эн кергиг йилһән сәәнәр күцәв. Эн – йир ухата ноха бәәсмн, кемр хальмгаһар келсн заквр соңсхларн, хойр чикән сертәлһҗ, эс медгдсн үгмүдин учр-утхинь медхәр седсн бәәдлтәһәр, кү ширтҗ хәләдг билә. 	Бәәдлнь, Анычар немш болн орс келәр өгдг закврмудыг сәәнәр меддг бәәҗ кевтә, зуг хальмг келәр өггдсн закврмудыг эн шинәс дасх болв. 
Сиврин хаврар цуг җивртн өмн үзгәс хәрҗ ирхләрн, тер тоод зерлг һалус болн нуһсд, эдн хол болн өөрхн нуурмудт бәәршлдг бәәсмн. Эн кемд браконьермүдин аңнлһн эклдмн. 
Тиим цагт нисҗ чадлго усна шагшгт бултсн шавта нуһсдыг Анычар өдр болһн гилтә герүрн  авч ирдг билә.
Анычар чаңһ-чиирг бульчңгта болсндан, Чулым һолыг амрар усчад һатлдг билә.
Анычар эзнә өрк-бүлин улсиг цугинь таньдмн. Ґрк-бүлин бичкдүдиг – ах-дү Юра Женя хойриг – хамгин сәәнәр, кинҗ хәләдмн. Зәрмдән бидн Юрала наадлҗ ноолддг биләвидн, тиигхлә Анычар гүүҗ  ирәд, энүнә баахн эзинь бичә көндә гиҗ нан  тал уурлҗ  күркрдмн.
Эн нохаг эндр күртл, Юрий Хахулов, ода ачта амрлһнд бәәдг пенсионер, тиигхд көл нүцкәр гүүҗ йовсн көвүн, бүлән үгәр тодлна.
2004җ.