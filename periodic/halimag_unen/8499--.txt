Бичкдүдин университет секгдх
21-08-2018, 09:21 
- Эн төсв һурвн кемҗәтә сурһуль-эрдмин шин системиг багтах. Түрүн девсңнь - 5-с авн 7 насндан орсн бичкдүд, эдн школын өмн сән белдвр авхмн, техникин халхар түрүн медрлән хоршахмн, - гиҗ университетд болсн күүндврин йовудт ректор Бадм Салаев цәәлһврән өгв.
Хойрдгч, эклц девсңгиг 7-с авн 11 нас күрсн сурһульчнр тогтах, цааранднь дундын болн ах девсңд 11 -17 наста арвтнр орх. Бичкдүдин университет төгсәхлә эдн цааранднь Хальмг университетд сурһулян сурх, тиим кевәр тернь товчлгч девсңнь болхмн. Тиигҗ эдн бичкдүдин садас авн школан чиләтл университетин багшнрин бүртклһнд бәәҗ, мана таңһчин һоллгч түшгч вузин техническ сән белдвртә оютнрин хань тогтахмн.
Тиим хол хәләцтәһәр эн бичкдүдин университет секгдҗәнә. Терүнә хойр давхр у-өргн гер белн бәәнә, энд капитальн сән ясвр кегдв, олн зүсн инновацин шин оборудовань орулгдсн бәәнә, Интернет, Wi- Fi энд өргәр олзлгдх. Шин университет Лермонтовин уульнцар бәәршлх, энд бүкл хонгтан харул бәәхмн, видеобүртклһн күцәгдх, тиим кевәр сурһульчнр әәмшг уга бәәдлд робототехникин болн өдгә цагин инженерин-техникин халхар нань чигн соньн медрлиг дасҗ авх.
- Бичкдүдин университетд Хальмг ГУ-н багшнр көдлх, - гиҗ энүнә директор Элеонора Манджиева келнә. -Тер мет эн көдлмшт Элстин школмудын өөдән мергҗлттә багшнр, ОГЭ-н болн ЕГЭ-н комиссьмүдин ахлачнр болн нань чигн экспертмүд көдлх.
Техникин үүдәлтин кичәлмүд бүрдәхин төлә шишлң кабинет секгдх - энд бичкдүд кегдлмүдән эврән кеҗ һарһх, терүнә төлә бурһудлһна, токарн болн нань чигн станокуд хулдҗ авгдв. Энд эмнлһнә физкультурин зал чигн көдлх, эрүл-менднь тату бичкдүд энд болх кичәлмүдт орлцх. Цуг бичдүд психологудын бүртклһнд бәәхмн. Райодас ирх ах классин сурһульчнрин төлә амрлһна өдрин школ чигн шин университетд көдлх.
Долан нас зүүһәд уга бичкдүд школдан белдх, эднә билг-эрдминь делгрүллһнә шишлң программ олзлгдх, эднлә логопедмүд, дефектологуд болн нань чигн специалистнр көдлх. Цааранднь ах классмудын сурһульчнр школын предметмүдиг, хамгин түрүнд физикиг болн математикиг, гүүнәр дасх, эдниг таңһчин олимпиадмудт яһҗ орлцдгинь, өөдән ашт яһҗ күрдгинь дасхх. Эдн Хальмг ГУ-н физико-математическ, химико-биологическ школмудын кичәлд, тер мет "Школьная лига Роснано" гидг клубин керг-үүлдврт орлцх.
Бичкдүд болн арвтнр шин университетд болх занятьдан үдин хөөн, долан хонгт хойр дәкҗ орлцх. Занятьсин төлә мөңгән өгх кергтә, сурһулин кесг төрәр телефоһар җиңнүлҗ болҗана. Хөөннь университет олн профильтә лицейд хүврәд чигн бәәхмн.
Тиим кевәр Хальмг университет мана таңһчин бичкдүдт гүн медрл өглһнә, теднә билг-эрдминь делгрүллһнә эв-арһиг өргҗүлҗ, теднд сән сурһмҗ болн гүн медрл өгхәр зуралҗана, тиим залһлдан университетин төлә сән белдвртә селгә белдлһнд ик нилчән күргәд бәәхнь лавта.
ТүРВәН һуна