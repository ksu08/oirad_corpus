Гермүдин ора ясгдв
27-11-2018, 10:22 
Хальмгт олн давхр гермүдин капитальн ясврин программ йовудтаһар бәәдл-җирһлд тохрагдҗана. 2018 җилд таңһчд капитальн ясврин программин зурала ирлцәтәһәр ут турштан 21 гер ясгдх йоста. Эн өдрмүдт таңһчд олн давхр гермүдиг шинрүллһнә көдлмш төгсчәнә. Хальмгт ода деерән 16 олн давхр гериг ясҗ бел кесмн, эннь Элст, Городовиковск болн Лагань балһсдын, Комсомольск поселкин гермүдт. Дәкәд болхла Элст болн Лагань балһсдт хойр объектин ясврин көдлмшиг дуусад, удлго эдлврт орулхмн. Элстд дәкәд нег герин ораһинь ясҗ дуусчана.
Ясврин программин йовудт тосхлтын организацс цуг кергтә көдлмшиг кеҗәнә. Гермүдин хуучрсн деевриг цуцлад, өдгә цагин некврлә ирлцҗәх шин материал олзлҗ, ораһинь шинрүлҗ сольҗана.
Дарук 2019 җилд таңһчд 23 олн давхр герин ораһинь капитальн кевәр ясхар зуралҗана, тер тоод Элст балһснд - 19 гер, Яшкуль поселкд - 2 гер, тер мет Троицкое селәнд болн Комсомольск поселкд. Хальмг Таңһчд капитальн ясврин программ экләд үүлдснәс авн, эннь 2014-2017 җилмүдин эргцд ут тоодан 74 олн давхр герин капитальн ясвр кегдсн болдг. Тегәд таңһчд 6 миңһ һар күн бәәцин таалан ясрулсмн.