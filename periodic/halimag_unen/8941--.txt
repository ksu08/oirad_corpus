Селәнә эдл-аху өргҗәд йовтха!
13-10-2018, 10:41 
Октябрин 13-д мана таңһчд болн орн-нутгт әрәсән селәнә эдл-ахун болн эд-бод кедг промышленностин көдләчин Өдр темдглнәвидн. Эн сән өдрлә салврин улсиг болн ветеранмудыг, олн әмтиг таңһчин Толһач Алексей Орлов йөрәв.
"Мана таңһчд экономикин ул-сүүринь селәнә эдл-аху тогтана, тегәд эн сән Өдр манад онц чинр зүүнә. Тәрә тәрлһнд, мал өсклһнд, хот-хоолын болн эд-бод кедг промышленностин предприятьмүдт көдлдг цуг улсиг эн негдүлнә.
Тана үнн-чик седклин болн олн зүсн хот-хол һарһдг күч-көлснә төлә эн байрин өдрлә ханлтан өргхәр седләв. Онц ханлтан агропромышленн комплексин ветеранмудт медүлҗәнәв. Туслң тана нилчәр, төрскн һазртан итклтә бәәлһнә болн профессионализмин ул деер мана таңһчин аграрн салврин ул-сүүр тогтагдсмн",- гиҗ Йөрәлин бичгт келгдҗәнә.
Тер мет таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов, әрәсән Орн-Нутгин Хүүвин депутатнр Марина Мукабенова болн Батор Адучиев селәнә эдл-ахун болн эд-бод кедг предприятьмүдин көдләчнриг болн салврин ветеранмудыг йөрәҗ, эднд хөв-кишг, бат эрүл-менд эдлҗ, кергән улм сән аштаһар күцәҗ йовхиг дурдв.