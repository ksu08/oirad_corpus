Җил насн хойран үүдәлтд нерәдсн артист
11-11-2017, 12:16 
Нертә артистиг йөрәхәр олн улс цуглрцхав. Хамдан көдлҗ йовсн әмтн, нәәҗнр, элгн-садн, нег һазра улс болн нань чигн әмтн ирцхәв. Келхд, иим ачта күүнлә улан чирәһәрн харһҗ, йөрәлин үгән күргхәр олнд темдгтә кесг әмтн чигн ирв. Таңһчин һардврин нерн деерәс Таңһчин Толһач Алексей Орлов артистиг йөрәв.
- Иван Уланов артистиг олн җилин туршт эврә үүдәлтәрн Хальмгин нер дуудулҗ йовна. Иван Алексеевич җил насн хойран искусствд нерәдсн күн болҗана. Энтн - өдгә цагин баһ наста артистнрт чигн, цуг баһчудт чигн үлгүр. Хальмг Таңһчд иим әмтн бәәтл мана омг-урмд цааранднь өсәд бәәх зөвтә", - гиҗ Алексей Маратович келв.
Дәкәд Иван Улановиг сойлын болн туризмин министр Хоңһр Эльбиков, Б.Городовиковин нертә Хальмг государственн университетин ректор Бадм Салаев, Ик Буурла района толһач Виктор Санджиев болн нань чигн олн әмтн йөрәв.
Тер асхн цуглрсн олн әмтнд "Любовь, которая не проходит" гидг ахр документальн фильм үзүлгдв. Эн фильмд Иван Улановин җирһлин болн үүдәлтин хаалһин тускар келгдв. Дарунь Иван Алексеевич театрин артистнрлә хамдан "Аваль мини" гидг наад ирсн хәләһәчнрт белглсмн. Эн нааднд Иван Алексеевич Җанва гидг дүр наадна. Артистин келсәр, эн терүнә наадҗасн хамгин сән дүрмүдин негнь болҗана.
"Мадн дундас күн болһн Иван Алексеевичлә әдл үүдәлтин хаалһар иим сәәхн кевәр йовх күслтә бәәнә. Мана ах үр соньн кесг дүр наадҗ, кесг ачлвр авсн болҗана. Иван Алексеевич кинод чигн наадла. "У порога", "Коллеги", "Миражи", "Выходили бабки замуж", "Москва - центральный округ" болн "Сибирь на экране" гидг фильмст. Театрин тәәз деер наадсн дүрмүдинь тоолх арһ уга. Мадниг Иван Алексеевич даңгин сурһна, цецн селвгүд чигн өгнә, кергтә болхла бүлән үгәр демҗнә", - гиҗ театрт көдлдг баһ наста артистнр келнә.
Иван Алексеевич алдр артист болҗана. Җирһлин насни-турштан "Бамб цецгин" оркестрт көдллә, Басңга Баатрин Келн-улсин театрин тәәз деер, кинод чигн наадла. И.Уланов Хальмгин сойлын делгрлтд ик тәвц орулсн мөн. Тегәд 85 наснд күрсн болв чигн Иван Алексеевич мадниг дәкәд олн җилдән үүдәлтәрн байрлултха!
МАНҖИН Санл
Э.Бюрчиевин цоксн зург