Төрскн кел даслһн – чинртә төр
18-10-2014, 18:09 | Таңһчин зәңгс
Октябрин 17-д Элстд, правительствин герт «Төрскн келн» гидг таңһчин советин болн хальмг келнә багшнрин ассоциацин сүүр болв. Энүнә көдлмшиг сурһуль- эрдмин министрин дарук Раиса Дякиева һардв.
Таңһчин государственн келнә туск закана проектин болн хальмг кел делгрүллһнә государственн программин төсвин тускар энд өргн күүндвр болв. Таңһчин һардвр эн төрмүдт һол оньган өгнә, хальмг келнә багшнриг дөңннә. Иигәд, таңһчин Толһачин зәрлгәр 2015 җиләс авн баһ наста багшнр 100 миңһн арслң дем авхмн, дәкәд һурвн җилин туршарт эднд җилд нег дәкҗ 15 миңһн арслңга дөң өггдх.
Тер мет Хальмг госуниверситетд хальмг кел дасҗах оютнр стипендь деер 5 миңһн арслңга мөрә авхмн, тиим зәрлгч бас батлгдсн бәәнә. Төрскн кел дасхлһна мана таңһчин, Карачаево-Черкесин дамшлтыг әрәсән Орн-нутгин Хүүв дөңнҗәнә, төрскн келнә олимпиадмуд бүрдәгдҗәх йовдл депутатнрт таасгдв гиҗ эврәннь соңсхвртан Раиса Дякиева заав. Тегәд мана райодт болн Элстд хоршасн сән дамшлтын тускар хальмг келнә багшнрт улм өргәр олнд медүлҗ бичх кергтә.
Нег үлү әрәсән Конституц төрскн кел делгрүллһнә кергт ик зөвән өгчәнә. «Республикүдт эврәннь государственн келән тогтах зөв бәәнә. Государственн йосна, бәәрн йосна, государственн учрежденьст республикин государственн келн әрәсән Федерацин государственн келнлә дегц олзлгдна.
Төрскн келән хадһллһна, терүг даслһна болн цааранднь делгрүллһнә зөвинь әрәсән Федерац цуг терүнә олн келн- улст өгчәнә», - гиҗ РФ -н Конституцин 68-ч статьяд келгдҗәнә. Тер зөвиг маднд өргәр олзлх кергтә. Таңһчин Улсин Хуралын депутатнр эн туст седвәрән орулҗ ирлцңгү закад белдх эс гиҗ батлсн закадт немрмүд болн сольврмуд орулх зөвтә. Эн төриг олна организацсла, олн әмтнлә, зөв-йос харлһна органмудла хамдан нег ик сүүр кеһәд хаһлх кергтә. Күцлдән эс күрсн болхла талдан ик сүүрт тоолврарн хувалцлһиг цааранднь кеҗ болҗана. Төрскн келнә туст тогтсн нәрн, чинвртә бәәдлиг оньгтан авх кергтә. Терүг эрк биш уурулхмн, тер күцлин төлә цугинь кех зөвтәвидн. Хамгин түрүнд учрежденьст, организацст әмтн хальмгаһар келдгиг, хальмг кел күндлдгиг, өргәр олзлдгиг күцх зөвтәвидн. Тиим күцл тәвҗ сурһуль-эрдмин министерствин көдләчнр закана төсвиг белдсмн, болв зөв-йос харһна органмуд харш болхар седәд бәәнә, теднә хәләциг бас оңдарулҗ олна тоолврла ирлцүлх кергтә.
Таңһчин һардвр хальмг кел дөңнҗәснә учрар әмтн чигн терүг дасхар седҗәнә, бичкдүд чигн эврәннь келән эрк биш дасх кергтә гиҗ Интернетд бичнә, тегәд бәәх государственн программсиг, методикиг сурһульчнрин медрлин кемҗәнлә ирлцүләд олзлх кергтә. Школмудын директормуд хальмг кел дасхлһна төрмүдт бас һол оньган өгч, багшнрла селвлцҗ хамдан ик керг - үүлдвр бүрдәхлә сән болх, кел даслһнд ик нилчән күргхнь лавта.
Хальмг келнә болн литературин специалистнриг Хальмг университетд улм өргәр белдҗ болҗана, терүнә төлә район болһнас төрскн келән меддг 15 көвүд -күүкдиг школд ирх сурһулин җил күртл белдх кергтә. Тиигхлә эдн Хальмг Таңһчин Толһачин зәрлгәс иштә ик стипендь авх, дурта эрдмәрн мергҗлтән өөдлүлх гиҗ эврәннь селвгән КГУ-н профессор Владимир Мушаев орулв. Эн туст таңһчин правительств мана һоллгч вузиг цуг халхарнь дөңнхәр бәәнә.
Тер мет хальмг кел дасхлһна чинринь школмудт өөдлүллһнә, нүүрлгч школмудын дамшлтынь олзллһна тускар чигн күүндвр болв. Хальмг кел өргҗүллһнә цутхлңгнь селән, район болһнд школ болх зөвтә, эк-эцкнрлә кедг көдлмшиг эн туст бас өргҗүлх кергтә гиҗ сүүрт орлцачнр ашлвр кев.
Түрвән һуна