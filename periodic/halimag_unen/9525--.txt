Шин лифтс углҗ тәвгдв
19-12-2018, 10:04 
Элстд лифтын оборудовань сольлһна көдлмш күцц кегдәд төгсв. Хотл балһсна 11 олн давхр герт 23 шин лифт углҗ тәвгдв.
Шин лифтс электрокүч әрвнәр олзлна, әәмшг уга бәәдл тетклһнә өдгә цагин системтә, кергтә давхрт күрәд ирхлә, ә һарна, эннь нүднә харань му улст таалмҗта. Лифтс сольлһна көдлмшин йовудт цугинь шинрүлсмн, тер дотр лифтын шахтынь яссмн, герин давхр болһнд шин үүд тәвсн болдг.
Йириндән лифтс олзллһн әәмшг чигн учрадг юмн, тегәд терүг болһамҗтаһар олзлх йоста. Тегәд чигн шин лифтс тәвснә хөөн тедниг техническ халхаснь шинҗлсмн. Түрүләд лифтсиг йовулад шинҗлсмн, дарунь ЖКХ-н болн энергетикин министерствин темдглсн болзгла ирлцәтәһәр лифтс эдлврт орулгдв. Олн давхр гермүдин әмтн ут цагин эргцд лифтс көдлхиг ик гидгәр күләҗәсмн.
Лифтин оборудованиг сольлһна болн яслһна керг дегд үнтә, эн туст керг-үүлдвр күцәлһнә төлә дала мөңгн һарһгдна. Таңһчин Толһачин өгсн даалһврар ЖКХ-н болн энергетикин министерств эвдрсн лифтсиг түргн кевәр сольлһна туст күцәх керг-үүлдврмүдин зура ухалҗ һарһсмн. 2018 җилин август сард "Мосрегионлифт" ООО подрядн организацла бооца батлгдсн билә. Лифтын оборудовань шинрүллһнә көдлмш сентябрь сард эклсн болдг. Батлсн бооцанла ирлцәтәһәр лифтс сольлһна кергт 46,9 сай арслң һарһгдв.
Маргарита АРЗАЕВА