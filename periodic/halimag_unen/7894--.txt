Чингис Сангаджиев җилин багш болв
21-04-2018, 09:46 
Апрель сарин 17-с авн 19 күртл Элстд Зая-Пандитын нертә этносойлын гимназьд "Җилин багш - 2018" гидг таңһчин марһан болв. Энд багшнр, сурһмҗлачнр, баһ наста багшнр, педагогуд-психологуд дииләчин өөдән нер зүүхин төлә хоорндан дөрлдв.
"Багш" номинацин марһан, зокал мет, йовудта болн чинвртә болв. Түрүләд "Визитка" марһанд эдн бийиннь тускар келҗ өгв, дәкәд түрүн өдрлә "Кичәл" даалһвран эдн күцәв. үдин хөөн "Методическ семинар" гидг марһан дамшлтта багшнр дунд болв. Цугтан эдн түрүләд муниципальн марһанд орлцад, дииләчин нер зүүв, тегәд цуг райодас болн Элстәс ут турштан таңһчин марһанд 12 күн орлцв. Сарпан болн Ик Буурла райодын элчнр эн багшнрин дөрлдәнд орлцсн уга. Элстин багшнр дундас "2018 җилин багш" гидг марһанд 10-ч тойгта школын тууҗин болн обществознаня багш Чингис Геннадьевич Сангаджиев орлцв.
- Чингис Геннадьевич мана школд 4 җилдән көдлҗәнә, тууҗин номин кандидатын цол зүүнә, муниципальн марһанд түрүн орм эзләд, дииләч болсмн. Урднь хотл балһсна кесг школын багшнр дөрлдҗәлә, эн җил болхла зуг нег дииләч таңһчин марһанд орлцҗана, тегәд Чингис Геннадьевич эрк биш нүүрләчнрин тоод һархар зүткҗәнә",- гиҗ үүриннь тускар 10-ч тойгта школын директорин дарук Светлана Анатольевна Годжурова келв. Түрүн өдрин ашар Чингис Сангаджиев цуг даалһвр күцәлһнд сән белдврән үзүләд ода деерән 1-ч орм эзлҗәнә. Марһана йовудт аштнь нүүрлгч 5 багш үлдв, тер тоод 2-ч ормд Лаганя 4-ч тойгта школын информатикин багш Игорь Анатольевич Тарасов һарв.
- Урднь Игорь Анатольевич һазадын келнә багш бәәсмн, англь болн французск кел дасхҗасмн, дәкәд медрлән гүүдүләд информатикин багш болв. Лаганя района марһанд түрүн орм эзллә, мана школд 17 җилдән көдлҗәнә. Марһан йир чинвртә болҗана, цуг багшнр өөдән орм эзлхәр зүткҗәнә, бидн чигн Лаганя района нериг зөвтәһәр харсхар седҗәнәвидн,- гиҗ школын директор Мерген Владимирович Очиров келв.
һурвдгч ормд Ик Царң селәнә 2-ч тойгта школын хальмг келнә багш Эрднь Потаевич Канкаев, дөрвдгч ормд Целинн района Троицк гимназин информатикин багш Елена Владимировна Романская, тавдгч ормд Яшалтан дундын школын орс келнә болн литературин багш Евгения Владимировна Хворост һарв. Тиим дигтә-даратаһар эдн цугтан цааранднь финалд күрв. Аштнь 2018 җилин багшнь Чингис Сангаджиев болв. Эдниг болн Басңга Баатрин нертә Келн-улсин Хальмг драматическ театрт ирсн кесг багшнриг бәрсн диилврләнь, марһана сән өдрләнь таңһчин Толһач Алексей Орлов йөрәв.
- Хальмг багшнр олн җилин туршарт өөдән нерән иткүлҗ йовна, эднә сурһульчнр әрәсән болн таңһчин олимпиадмудт, нань чигн марһанд өөдән аш бәрҗ эднә неринь туурулна. Багш күн сурһульчнртан чик медрл, чик хаалһ заана, бичкнәснь авн школан чиләтлнь төрскнч, шагшавдын сурһмҗ өгч өскнә, - гиҗ Алексей Маратович келсн үгдән темдглв.
Дәкәд таңһчин Толһач "Багш" номинацин дииләч Чингис Сангаджиевд болн 2 лауреатд дипломинь болн мөрәһинь, Адыгей Республикд йовх путевкинь бәрүлҗ өгв. Апрель сарин 20-д эдн Майкоп балһсн тал һарч йовх. Тиим бооцаг Адыгейин болн Хальмг Таңһчин, Ар Кавказин бас хойр субъектин сурһуль-эрдмин министрмүд хоорндан батлҗ, "Җилин багш - 2018" марһана дииләчнр Адыгейин багшнрла, теднә марһана орлцачнрла харһҗ, республиклә таньлдҗ цаган тустаһар давулх.
Дәкәд "ДОУ-н сурһмҗлач" гидг номинацд дииләчнь Целинн района "Алтн булг" садын көдләч Айса Вячеславовна Зумаева болв, хойрдгч ормд Лаганя района "Буратино" садын элч Саглара Валерьевна Одгаева, һурвдгч ормд Октябрьск района "Айс" садын сурһмҗлач Валентина Зулаевна Мацакова һарв.
"Педагогический дебют" номинацд баһ наста багшнр дунд дииләчин нериг Целинн района Целинн СОШ-ин химийин болн биологийин багш Цаһан Вячеславовна Баляева зүүв. Хойрдгч ормиг чинвртә марһана йовудт Лаганя 3-ч тойгта школын тууҗин болн обществознаня багш Виталий Баатрович Агаев, һурвдгч ормиг болхла Элстин 12-ч тойгта школын информатикин багш Станислав Сергеевич Мухин эзлв.
Тер мет дииләчнрин тоод Элстин 4-ч тойгта школын элч Кермен Васильевна Матвеева орв, "Педагог-психолог" номинацд 1-ч ормиг эн эзлв. Хойрдгч ашт Элстин 18-ч тойгта школын багш Екатерина Валерьевна Шатаева күрв, нүүрлгч 3-ч ормиг Лаганя 1-ч тойгта школын педагог-психолог Ольга Михайловна Крапивина эзлв. Нүүрләчнриг дипломсар болн мөрәһәр таңһчин Улсин Хуралын (Парламентин) Ахлачин дарук Эрднь Нуров, таңһчин сурһуль-эрдмин болн номин министр Николай Манцаев, Хальмг ГУ-н ректор Бадм Салаев, багшнрин профсоюзин ахлач Антонина Коокуева болн нань чигн күндтә әмтн ачлв. Байрин хургт орлцсн \u201cХальмг үннә\u201d ах редактор М.Конеев марһана нег дииләчд мана газетд бичгдсинь иткүлҗәх цаас бәрүлҗ өгв. Марһанд орлцсн цуг багшнрт онц номинацар спонсормуд үнтә белгүдән болн цецгүдән бәрүлҗ өгв. Таңһчин нертә артистнр байрин хургин йовудт багшнриг билг-эрдмәрн байрлулв.
ТүРВәН һуна