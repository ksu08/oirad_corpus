Ни - негн бәәхлә цуг төриг хаһлҗ болхмн
12-08-2014, 16:10 | Таңһчин зәңгс
Келн-улсин хәрлцәнд таңһчин һардвр һол оньган өгнә, яһад гихлә мана республикд зу һар келн-улсин элчнр эм- ээмән түшлдҗ ни-негн бәәнә. Болв эн халх- керг йир нәрн, яһад гихлә ямаран болв чигн үүрмг төрәр ик ноолдан –цүүгән зәрмдән һарна.
Тиим йовдлыг уурулхин төлә мана таңһчд келн-улсин хоорндк хәрлцәг теңшәрүллһнә ведомствин хоорндк көдлмшч баг үүлдҗәнә. Август сарин 9-д, субботла эн багин дарани өргн сүүр Элстд, «Родина» сойлын цутхлңд болв. Энүнә көдлмшт таңһчин Толһачин уулиг цаг зуур дааҗах Алексей Орлов орлцҗ келн-улсин диаспормудын элчнрин нәрн олн сурврт тодрха хәрү өгв.
Сүүриг таңһчин Улсин Хуралын (Парламентин) Ахлачин дарук Хоңһр Эльбиков нүр үгәр секәд, эн сүүрт олн келн- улсиг негдүлҗәх диаспормудын олна организацсин һардачнр болн элчнр цуглрв гиҗ темдглв. Эндр өдр делкәд, Ураинә өмн-дорд үзгт болҗх дәәлдән иим төрмүд ик чинр зүүҗәхинь медүлҗәнә гиҗ келәд сойлын министрин дарук, келн-улсин төр хаһлдг көдлмшч багин гешүн Николай Санджиевд үг өгв.Таңһчин һардврин даалһврар этносоциальн стратегин болн этносойлыг делгрүллһнә онц программ тогтагдҗана. Цуг келн- улсин сә хәәҗ тедн хоорнд ни- негн, эвин бәәдл хадһллһнд эн программ ик нилчән күргхнь лавта. Энүнә ул деер федеральн кесг программд орлцҗ болҗана.
Эн үүлдвриг өргҗүлхин төлә келн -улсин делгрлтин концепц батлгдх, терүнә хөөн 2017 җил күртл керг - үүлдврин тодрха зураһар онц күүндвр болхмн, терүг бидн дарук сүүрт кехвидн гиҗ Н.Санджиев товчлв.
Энүнә хөөн Бурхн Багшин Алтн сүмин толһач Анҗа лам, Элстин болн Хальмгин епархийин элч эцк Алексей, таңһчин мусульманмудын шаҗна ниицәнә ахлачин дарук Аслудин Калабегов үг келҗ концепциг дөңнв. Кесг дәкҗ терүгәр тоолврарн хувалцсна хөөн терүнд олн сольвр орулгдв гиҗ эдн темдглв. Украинә әмтнә ухан - тоолвриг оңдарулҗ, фашизмин хәләциг өргҗүлҗ орн- нутгин өмн- дорд үзгәс орс улсиг көөҗ һарһхар седҗәнә гиҗ эдн заав.
Дәкәд Алексей Орлов үг авв. « Иигҗ олар бидн түрүн болҗ хурҗанавидн. Тиим ик кемҗәтә харһлтыг җил болһн Цаһан сарла, орс Пасхин, мусульманмудын Рамадан байрла хавр ирхлә кехмн. Тер сәәхн цагла цуглрҗ нег- негән олна байрла йөрәҗ иньгллтән батрулхвидн»,- гиҗ таңһчин Толһачин үүл дааһач келв.
«Тер мет келн-улсин хәрлцәнә хамгин хурц төрәр энд күүндвр кеҗ болҗана. Бидн цугтан россиянмуд, ни –негн олн улс болҗанавидн. һазадын орнд мадниг орсмуд гиҗ нерәднә, бидн терүнд һундхшвидн. Төрскән харсгч Алдр дәәнә кемд цуг келн-улс зер- зев һартан авад орн-нутган харсла. Тер авъясан батрулҗ мана хамцу герт эвин бәәдлән батрулҗ бәәнәвидн.
Келн - улсин хәрлцәг батрулхин төлә бидн бюджетәс мөңг йилһҗ өгчәнәвидн. Терүнә кемҗәнь ода зөвәр баһ, болв цаг ирвәс тернь икдәд йовх. Бидн мана ветеранмудын деминь, бюджетин көдләчнрин җалвинь икдүлләвидн. Тер мет талдан халхар чигн финансар тетклһн өсәд йовх, хамдан дала мөңг шиңгәһәд, хамдан җирһлән ясрулхвидн.
Мана диаспормудын шунлтнь өсәд йовтха, эднә цуг эрлһнд хәрү өгхәр белн бәәнәвидн», - гиҗ Алексей Орлов темдглв.
Дәкәд азербайджанск диаспорин һардач Сабир Гулиев үг авв. Мана келн- улс Элстин өмн-деед үзгин районд бәәнә. Болв бәәрн уульнцст канализац уга,2-ч тойгта школд чигн тернь орулгдад уга. 1995 җиләс авн тротуармуд, хаалһс ясгдҗахш. әмтн эн төрәр нанд невкр тәвнә. Тер мет спортын занятьс кедг площадкс, залмуд уга, баһчудт тернь ик туста юмн болх бәәсмн.
Тер мет таңһчин Улсин Хуралд болн Элст балһсна Хургт депутатнриг суңһлһна партийн спискүд ямаран зокалар тогтагдна гисн төрәр бас цәәлһвр ахар седләв.
- Та тодрха сурврмуд өгчәнәт, тернь сән, - гиҗ таңһчин Толһачин үүл дааҗах Алексей Орлов хәрү өгв. - 2012 җиләс авн канализацин төр хаһлгдҗана. Энд ЖКХ-н министр бәәнә, уульнцсиг канализацин ситемд орулх арһ бәәхлә, тер дарунь эн көдлмшиг күцәх кергтә.
Элстин мэрий һанцарн эн төриг хаһлҗ чадшго, тегәд парвительств болн мэрий күчн-чидлән негдүләд эн көдлмшиг йовудтаһар күцәх зөвтә. Элстин талдан райодт бас эн төрәр сурвр өгнә. Таңһчин райодар болхла бидн эн көдлмшиг дигтә-даратаһар күцәҗәнәвидн, Элстд болхла дала юмн харш болҗана.
Тегәд би балһсна администрацд даалһвр өгчәнәв – 2013 -14 җилмүдт эклсн көдлмшән йовудтаһар төгсәх кергтә гиҗ. Аштнь усна болн канализацин системиг делгрүллһнә концепц, эн җилин чилгч күртл болхла госпрограмм батлҗ авхмн.
Улсин Хуралын тускар келхлә, хасг күн депуатнрин, чечен күн правительствин гешүнә тоод йовна. Тодрхаһар таднд Хоңһр Эльбиков цәәлһвр өгх гиҗ Алексей Орлов тәвсн хурц сурврт хәрү өгв.
- «Единая Россия» парть батлдг партийн спискүдт орх зөв олна негдлтд, диаспормудын олна организацст чигн бәәнә. үлгүрнь, хасг улсин «Жерлестер» негдлт шунмһаһар тер үүлдврт орлцна. Кен чигн таднд харш болшго. Таднд зуг эврәннь эрлһән өгх кергтә, – гиҗ Хоңһр Эльбиков цәәлһҗ өгв.
Тер мет келн- улсин иньгллтин гер тосхлһна, селәнә улст, тер тоод талдан келн-улсин элчнрт хошмуд, һазр түгәҗ өглһнә төрәр диаспормудын һардачнр Хатимулла Идрисов (хасг улсин сойлын «Жерлестер» негдлт), Владимир Омельчак (украинцнрин «Кобзар» негдлт), Магомедрасул Умалатов (Дагестана диаспор) келв.
Эднә сурврт бас Алескей Орлов хәрү өгв. Келн-улсин Иньгллтин Гер тосхх санан бәәнә, болв эн төриг дарунь күцәҗ болшго, энд цуг диаспормудын элчлтиг, цуг олн шаҗна мөргүлин гермүд тосхх кергтә. Тегәд невчк ухалад, адһлго эн төриг күцәх кергтә гиҗ Алексей Орлов цәәлһвр өгв.
Эн ик күүндврин чилгчәр «Бамб цецг» ансамблин болн бичкдүдин үүдәгч коллективсин концерт болв. Селәнә эдл-ахун болн нань чигн министерствин элчнр сүүрт орлцачнрт дигтә цәәлһвр өгв. Тиим кевәр эн харһлт нәрн олн төриг хаһлх арһ өгч, келн-улсин хәрлцәг батруллһнд ик нилчән күргв.