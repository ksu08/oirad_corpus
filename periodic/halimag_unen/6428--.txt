Академик Эрдниевин цецн таавр
07-10-2017, 16:32 
Би найн тавдгч җилд университет чиләһәд, багшар экләд көдлснәсн авн бас эн газет бичүлдг болув. Газетин халхст олн зүсн соньн статьяс, очеркс барлгдна. Одахн нанд Элст балһсна 10-гч тойгта дундын школын эсвин багш Манҗан Николайин Светлана җирдгч җилмүдт барлгдсн статья үзүлв. Авторнь мана алдр ачта эсвин номт, академик Эрднин Муучкан Пүрвә бәәҗ.
Ода орчлңд дала экстрасенсмүд бәәнә. Статья умшсна хөөн дәкәд нег "экстрасенсла" таньлдсн болҗ нанд медгдв. Юңгад иигҗ би келҗәхмб гихлә, нернәс иим ашлвр кеҗ болхмн, статья "2000-ч җилд күүнә җирһл ямаран болхмб?" гиҗ статья нерәдгднә. Эн статья хол 1961 җилин туула сарин арвн негнлә барас һарсмн. Энд 2000-гч җилмүдт мана җирһлд ямаран соньн хүврлтс болх гисн эврәннь тааврарн мана таңһчд күндтә, ачта номт, багш, академик Эрднин Муучкан Пүрвә тәвн зурһан җил хооран умшачнрла хувалцсмн.
Статья тавн әңгтә. Түрүн әңгнь "Электричествин болн радион күч олзллһн". Эн әңгд Пүрвә Мучкаевичин әәлдхлд (предсказании) 2000-гч җилмүдт әмтн гертәсн суңһуг угаһар радиоһар хотл балһснд эс гиҗ районд бәәдг кенләнь болв чигн күүндҗ чаддг болх мөн гинә. Гер болһнд хоран эрслә әдл ик телевизормуд бәәх. Эдн ик болчкад, дәкәд нимгн болх, олн зүсн өңгәр үзүлх. Мана әмтн гертән кинотеатрта бәәх. Күн кинотеатрт одлго гертән дурта кино хәләҗ чадх. Тер җирдгч җилмүдт кинотеатр биш бичкн телевизор гидг юмн мана улст уга билә. Мана селәнд түрүн телевизор далдгч җилин эклцәр орденәр, медальмудар ачлгдсн ачта хөөчнрин өрк-бүл түрүн болҗ хулдҗ авсмн. Эднә герт мадн бичкдүд, бөдүн улс асхн болһн цуглрдг биләвидн. Маднд телевизор кесг юм үзүлҗәхнь йир алң, соньн юмн болҗ медгдлә.
Олн зүсн өңгтә телевизор болхла, найдгч җилин чилгчәр әмтнә гермүдт орсмн. Найдгч җилд мини ах тиим телевизор хулдҗ авла. Тернь ик күнд билә. Ода болхла, эндрк телевизормуд эрсин дүңгә болчкад йир нимгн болн гиигн. Тер хол җирдгч җилмүдт Пүрвә Мучкаевич өдгә цагин телевизормуд иигҗ үзҗ йовла.
Компьютер школмудар, офисмудар экләд 2000-гч җилмүдин эклцәр орв. Компьютер гиҗ келлго, күн болһнд бичкн дегтрин дүңгә аппарат бәәх гиҗ Пүрвә Мучкаевич җирдгч җилмүдт эврәннь статьядан бичсмн. үлгүрнь, та теегт һарад, өрк-бүләрн амрчанат, дегтрин чиңгә бичкн аппаратыг авад, балһсна нег захд бәәх үүриннь номер дарчкад, та күүндҗ чадхт. Дарунь ноһан хәврһ деернь үүриннь чирә үзхт. Келсн үгинь соңссн деерән, терүнә чирәг, инәҗәх эс гиҗ шоглҗах бәәдлинь та үзхт. Энд Пүрвә Мучкаевич ноутбук, дәкәд скайп гидг юмна тускар келҗәнә. Иим юмн мана җирһлд одахн орв. Җирдгч җилмүдт күүнә ухан-сананд тиим юмн төрүц уга билә.
Цааранднь иим үлгүр өггдҗәнә: нег күн кеер аңһучлҗ йовад гер-бүлтәһән күүндхәр седхләрн, бийләрн авч йовсн бичкн аппаратарн теднләрн хамаһас болв чигн күүндҗ чадх. Энүнд академик мобильн телефона тускар келҗәнә. Җирдгч-далдгч җилмүдт сотовый биш суңһугта телефонмуд зуг селәнә конторт, школд, сельсоветд бәәсмн. әмтнә гермүдт тиим юмн уга билә. Найдгч җилин чилгчәр гер болһнд телефо орулсн билә. Талдан районур эс гиҗ балһснур җиңнүлхәр седхлә, поштд одх зөвтә билә (тендәс җиңнүлдг билә), \u201cпереговорный\u201d пункт гиҗ нерәддг билә. Ода болхла гертән сууҗаһад, әрәсәһәр биш, талын һазрмудар җиңнүлҗ болҗана. Японь, Франц орн-нутгудт бәәсн улсла скайпар Хальмг Таңһчас күүндҗ болҗана.
Яһҗ уул һазрт тоннель 2000-гч җилмүд кехинь "Радиоһар чолу хамхлҗ болхий?" гидг хойрдгч әңгд номт цәәлһҗ өгчәнә. Уулмуд һатц төмр хаалһ кехин төлә уул дораһур нүк малтдг. 60-гч җилмүдт эн көдлмш ик күнд, үнтә болн уданар күцдг билә. 2000-гч җилд тиим тоннелиг радиоһар малтдг машид кегдх; тиим машин уулур өөрдҗ ирәд, радиокүчиг залад өмәрән тәвхлә, уулын чолун күүчгдәд, үүрәд, нам җөөлдәд хәәлгдх мөн. Тоннелиг иигҗ малтхла шулун, кимд болх.
Дөрвдгч әңгд "Күүнә келсн үгиг үзгүдәр бичдг маши кеҗ болхий?" Эн әңгдән номт күүнә келсн үгиг цаасн деер шуд үзгүдәр бичәд йовдг маши кеҗ болхий гидг төр хаһлҗана. Төриг күцәхд бас радиодокья дөң болх мөн гинә. үлгүрнь: өдгә цагт Нью-Йорк балһснд ООН-а хургт цуг орн-нутгудас ирсн элчнр хоорндан күүндцхәнә. Болв теднәс кесгнь наадк орн-нутгудиннь кел медхш. үлгүрнь, Советск Союзин делегатнр орсаһар келхлә, француз, англичан улс терүг медхш. Тегәд тер хургт кесг келнд орчулхин төлә кесг зун орчулачнр көдлх зөвтә болна.
Радиокүчнә нилчәр шишлң машид кеснә хөөн тедн күүнә келсн үгинь хавлҗ авад, шуд цаасн деер бичәд һарһад бәәҗ чадхмн. Болв, тернь чигн баһ, талдан машидин нилчәр наадк кесг келнд дарунь орчулҗ болхмн. Иим машид Пүрвә Мучкаевич 2000-гч җилмүдт кегдх гинә. Ода тиим юмн бәәнә. Талын келәр келсиг, дарунь машид орчулад, цааснд барлад һарһна.
"Бензин угаһар нисдг маши кеҗ болхий?"гиҗ тавдгч әңгнь нерәдгднә. Өдгә цагт аһаһар нисдг, эс гиҗ һазр деегүр гүүдг ямаран чигн машид бензи, кероси шатаҗ, терүнәс һарсн күчнә нилчәр көдлнә. Хаалһар гүүдг машид чигн бензин угаһар йовдг болх. 2000-гч җилд иим соньн хаалһс тосхгдх: шоссейн хаалһин дораһур кабель дарата болх мөн. Машин эс гүүхлә тер кабель көдлдго мөн; кемр йовхла, кабеләр ток гүүдг, тер токас хаалһ деегүр күүнә нүднд үзгддго радиодольган тардг, тер радиодольгана күчиг машинә мотор хавлҗ авад, тер күчәр көдлх. Тиим машид бензинә үнр уга, моторнь гиигн, тиим машин ацаг икәр зөөҗ чадхмн.
Космосар нисх улст тенд нисҗ йовх чолудас гетлхднь бас радио кергтә гиҗ "Оддын күүндлһ соңслһн" гидг зурһадгч әңгдән академик келнә. Кемр космическ керм метеорла харһхла зеткртә юмн болх. Тиигхлә, кесг дуунас өмн эртәснь тер метеорин чолунд радио зөрүцлҗ тәвхлә, эн терүг үүләд, тоос кечкх.
Иигәд Пүрвә Мучкаевич хол миңһн йисн зун җирн негдгч җил өдгә цагин җирһлин тускар бичсмн. Мобильн телефоһар әрәсән улс 2000-гч җиләс авн цугтан ду һардг болв. 25 җил хооран мобильн телефо байн улс биидән хулдҗ авдг билә. Ода болхла 252 сай күн мобильн телефота. Скайп гидг юмиг 2003 җилд Эстоня көвүд Ахти Хейнла, Приит Касесалу болн Ян Таллин тогтасмн. Тер җилин намр цагла кесг миңһн әмтн Скайп гидг юмар нег-негнләрн күүнддг болв.
Эсвин номин академик Эрднин Муучкан Пүрвә һанцхн эк-эцкин биш, цуг Хальмг Таңһчин нер дуудулсмн. Номтын таңһчиннь делгрлтд күргсн нилчинь, кесн тәвцинь өсҗ-босҗ йовх баһчудт ик үлгүр болҗана. Пүрвә Мучкаевич баһчудт һанцхн эврәннь номин көдлмшәр биш, төрскнч седкләрн, төрскн келндән дурта болдгарн баһчудт үлгүр болҗана. Ода баахн улс хальмг келән медхш, дасхар седхш. Пүрвә Мучкаевич газетд бичсн статьясан хальмг келәр бичдг билә.

ЦЕВГә Даавин Нүүдлә,
В.Бембетовин нертә
Элст балһсна
10-гч тойгта школын
хальмг келнә багш