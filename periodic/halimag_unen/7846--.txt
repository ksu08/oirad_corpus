Хаалһин, көлгн-күчнә төрмүд босхв
17-04-2018, 09:19 
Одахн "Единая Россия" партин региональн Олна приемнд таңһчин әмтнлә жилищн-коммунальн эдл-ахун керг-төрин харһлт болв. Керг-үүлдврт таңһчин ЖКХ-н болн энергетикин министерствин әңгин һардач Басанг Васильев, ах специалист Саглар Очалаева, Хальмг Таңһчин государственн гер-бүүриг бүртклһнә инспекцин ахлачин үүлиг дав зуур дааҗах Валерий Тягинов болн Элст балһсна администрацин ЖКХ-н, тосхлтын болн көлгн-күчнә заллтын производственн-техническ әңгин ахлач Евгений Шевченко орлцв. Тер өдр цөөкн күн ирв, ташр цуһар Элстин бәәрн әмтн.
Хамгин түрүнд балһсна Өмн үзгин районд бәәдг күүкд күн ирв. Эн ачта амрлһндан һарч, долан җил давҗ йовна. Урднь көдлҗәх цагтнь өмн үзгин районас өрүнд көдлмштән күрхд болн асхн герүрн хәрхд берк күнд бәәсмн. Ода чигн көлгн-күчнә төр хаһлгдҗахш. 17-ч тойгта маршрутн көлгн хая-хая йовна. Нег-хойр "ГАЗель" йовдг кевтә. Терүг күләтл күн көшхмн. Дәкәд болхла тер хая нег йовдг көлгнд зә чигн күртхш. Юңгад гихлә олн күн тер көлгәр йовна. Өмн үзгин районд кесг шин уульнцс тосхгдад, эн район йир икәр өсҗ-өргҗҗ. Юңгад олн көлг тиигәрән эс йовулдв гисн сурвр тәвв. Энүнә сурврт Евгений Шевченко хәрү өгв. Балһсар әмтиг онц арһлачнр зөөнә. Тегәд эдн бийснь эврә санаһарн маршрут шүүҗ авна гив. Кемр җолачнр тооһарн дегд олн кү зөөхлә эс гиҗ әмтнлә бийән модьрунар бәрхлә, тиигхлә балһсна администрацин көлгн-күчнә керг-төрин специалистд зәңглҗ болхмн гив. Эн күүкд күн дәкәд нег төр босхв. Җил хооран 2-ч микрорайона 40-ч тойгта олн давхр гер талдан залврин компаня теткврт орсмн. Эн гер капитальн ясврин мөңг цуглрҗасн эврә шишлң тооцана тойгта бәәсмн. Болв эн җил шин квитанц ирхлә, эднә мөңгн цуг олн давхр гермүдин олна тооцана тойгт хоршагдҗахнь медгдв. Валерий Тягинов энүнд иим цәәлһвр өгв. Залврин компаньла эн эн төрәр урдаснь үгцх кергтә бәәсмн. Болв эн бәәдлиг чиклҗ болхмн. Дәкәд шинәс герин әмтнәс цуглулсн мөңгиг эврә тооцана тойгт цуглулҗ болх. Эн күүкд күн олна төлә санаһарн зовдг күн болҗ медгдв. Балһсна 101-ч кварталд бәәдг уульнцд онц эзнә гермүдин өөр даңгин дала хог-бог бәәхинь үзҗ болхмн. Өөр-шидр бичкдүдин сад бәәнә. Салькн көдлсн цагт тер хог-богд һал орад, түүмр учрад чигн бәәхмн гив. Балһсна администрацин специалистнр эрк биш эн бәәдлиг шинҗлх үгән өгв.
Дәкәд нег күүкд күн хам-хоша бәәдг әмтнә нерн деерәс келв. Элстин цутхлңд Омск въездд җир шаху җил хооран әмтн гермүдән тосхсмн. Терүнәс нааран хаалһ ясгдад уга. Энд дундлад 15 күн бәәнә, цуһар көгшн улс. Йовдг арһ уга, хаалһ икәр эвдрҗ. Зунар һаза гермүдин өөр буг өвсн урһна. Өөр-шидр Лермонтовин уульнцар бәәдг олн давхр герин һаза хайсн хог-бог салькнд тарад, онц эзнә гермүдин эргндк бәәдлиг бузрдана гив. Специалистнр Омск въездд ирҗ, эркҗән уга тогтсн бәәдлиг шинҗлҗ, нөкд болх арһ олхмн гиҗ энүг иткүлв.
Бас Элстин бәәрн күүкд күн 1-ч микрорайона 40-ч тойгта олн давхр герин һазакиг шамар герлткх, эвдрсн хаалһиг ясх төр босхв. Бас энүнә күргҗ медүлсн төр балһсна администрацин оньгт авгдв. "Единая Россия" партин Олна приемнд болсн харһлтд ирсн әмтн эдниг үүмүлҗәх төрмүдәр цәәлһвр авв.
Маргарита АРЗАЕВА