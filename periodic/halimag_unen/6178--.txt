Туризм делгрүлхд фестиваль туста болв
11-07-2017, 19:35 
Туризм делгрүллһнд ик чинр зүүҗәх
керг-үүлдвр шидр Əәдрхнд давв. Алдр зам торһн хаалһар йовх туристнр ямаран хот-хол эдлҗ йовхинь медҗ авхд тернь сән ашта болв. Əәдрхнә губернин 300 җилин өөнлә ирлцүлҗ кегдснь бас сән йовдл болв. Кесг орн-нутгас, әрәсән олн регионас, тер дотр Өмн үзгин болн Ар Кавказин регионас туризм делгрүлҗәх олн улс энд цуглрҗ ирв. Тер тоод экспертмүд, туризм бүрдәдг организацсин элчнр, эн халхин үүлдврин туст ик медрлтә болн дамшлтта специалистнр һазадын орнас чигн ирсмн.
Хальмг Таңһчин делегац эн ик фестивальд яһҗ орлцсна тускар таңһчин сойлын болн туризмин министерствин әңгин һардач Елена Манжикова "Калмыкия" РИА-д болсн пресс-конференцд келҗ өгв. Нарт-делкән эн ик төсвд - Алдр зам торһн хаалһар давҗ һарх төсвд әрәсән Федерацин нань чигн регионмудла хамдан мана таңһч орлцх зөв авсмн. Тер учрар Əәдрхнд болсн ик фестивальд хальмг делегац орлцв. Делегацин ханьд Келн-улсин музейин болн улсин үүдәлтин таңһчин герин көдләчнр, "Эрдм" фольклорн-этнографическ ансамбль, хулд-гүүлгәнә-экономическ колледжин багшнр болн оютнр, туризм бүрдәлһнә халхар
үүлдҗәх нань чигн улс орлцв. Елена Анатольевнан келсәр, иим ик үүлдврт орлцлһн медрлән өргҗүлхд йир туста болв.
Эн төсв транснациональн чинртә болҗана. Юңгад гихлә, терүнд һуч һар орн-нутгин организацс болн туризмин индустрийин элчнр орлцҗана. Кезәнә цагт хулд-гүүлгәнә халхар олн орн-нутгиг хоорнднь залһдг бәәсн хаалһ шинәс сергәгдҗ, туризм делгрүллһнә халхинь цуг арһарнь делгрүлх төр тәвгдсн бәәнә. Əәдрхнд иим фестиваль түрүн болҗ кегдҗәнә. Тегәд областин селәнә эдл-ахун, сойлын болн нань чигн министерствс йилһән сәәнәр эн
үүлдврт белдсинь ирсн улс үзв. һурвн хонгтан болсн фестивалин кемҗәнд керг-үүлин кесг
төрмүд хаһлгдв. Туризмин халх болһниг делгрүллһнә туст учрҗах шин тоотын тускар өргн
күүндвр болв.
Гастрономическ туризм делгрүллһнә олн зүсн ончлань ирсн улс энд таньлдв. Нааран Грецин, Индонезин, Арменя болн нань чигн орн-нутгудас ирсн ресторатормуд әмтиг тоолһна сән тоотарн олн улсиг таньлдулв. Дасч авх, амсч үзх тоотнь эн һурвн өдрин дунд олн болв. Эн туск медрләр бийән агслһн йир чинртә. Юнгад гихлә, туризмин һучн процентнь хот-хоолын әңгәс тогтна. Тегәд делкән экспертмүдин кесн шинҗллтин эн ашар ул кеҗ, хот-хоолыг ясруллһар, һазр болһнд эврә хотан шимтә сәәнәр медүлсн деерән, тер хотарн әмтиг эвтәһәр тоодгиг дасхд туста болв. Дәкәд болхла, тер тоовриг толһатаһар бүрдәхлә, мөңгн чигн орҗ ирлһн икдхинь ил үлгүр деер әмтн медҗ авв. Турист хаалһд һарч йовхларн деер келгдсәр, һарһҗах һарун 30 процентинь хотд һарһна. Тегәд таңһчд ирсн туристнр ховр болн шимтә хотар мана һазрт тоогдхла, тер цагт дәкнәс ирх седкл зүүхмн болҗана. Эн туст хальмгуд әмтиг өврәҗ чадх, шимтә-амтта хотар теткх сән таалта. Келн-улсин музейин
көдләчнр босхсн ишкә герин өөр нааран ирсн улсиг хальмг цәәһәр, боорцгар тооһад бәәсинь үзхд байрта билә, гиҗ Елена Манжикова келнә.- Тиигчкәд боорцгиг әмтнә өөрнь тер дарунь шарад, халун кевәр бәрүлҗ өгәд тооснь, олн улсиг хальмг ишкә герин өөр цуглулв. Ишкә герт орад әмтн этнографическ экспозицлә таньлдв. "Эрдм" фольклорн-этнографическ ансамбль хальмг ду-бииһәрн сергмҗ үүдәв. Хальмг келн-улсин ке-сәәхн хувц-хунр чигн әмтнә ик тааслт олв.
Эн ик форумд делкән ик тоомсрта экспертмүд цуглрҗ ирсәрн, эврә һазрин хот-хоолыг ямаран кевәр олнд тааста болдгар үзүлхинь, терүнә дөңгәр ирҗәх туристнрин то өскхин тускар тедн селвг өгч, медснәсн хувалцҗ мастер-классмуд кеснь сән ашта болв.
Дасч, медҗ, үзҗ авсн тоотан сәәнәр ашлад, кесг тоотынь эврә үүлдвртән олзлхар бәәхин тускар Елена Манжикова келв. Иигәд сентябрь сарин 13-14-д таңһчин Джангариад кесн кемләрн терүнә кемҗәнд соньн кесг керг-үүлдвр орулхар бәәхинь күүндврин йовудт медгдв. Гастрономическ фестиваль, келн-улсин хувц-хунрин фестиваль, "Делкән эпосмуд - Җаңһрин һазрт" гидг фестиваль болн нань чигн тоот терүнд орулҗ, таңһчин улст болн Хальмгур ирх олн улсиг сергмҗтә олн үүлдврәр өврүлҗ, оньган авлх седвәр сойлын болн туризмин министерствд бәәнә.
Туризмән өргәр делгрүллһнә көдлмшән эклҗәх таңһчд шин нег авъяс төрҗәнә. Тернь бадм цецгин фестиваль келһн. Эн җил июль сарин чилгчин алднд түрүн тиим фестиваль Лаганя района Джалыково селәнд болхмн. Эн селәнд усна тогталд бадм цецгәс урһасн арһлач туризм делгрүллһнд туслх грантыг авсн билә. Тер мөңгәр селәнд хальмг келн-улсин архитектурн татлһтаһар тосхсн хот уудг гер тосхгдсн бәәнә. Тенд фестивальд ирсн улс хотыг зооглҗ чадхмн. Фестивалин кемҗәнд нань чигн керг-үүлдврмүд болхмн. Тииглән күрхд кергтә автокөлгнә, әмтиг хотар тетклһнә, амрх таал бүрдәлһнә төрмүд ода хаһлгдҗана. Иигәд туризм таңһчд һанцхн Элстд биш райодар чигн делгрлт авхмн.

Галина ХЕЙЧИЕВА