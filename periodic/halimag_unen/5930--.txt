Барин халхд көдлҗ йовла
06-06-2017, 17:12 
Эн намрар "Хальмг үнн" газетин ончта өөн
күцхмн. Зун җилин эргцд кедү олн күн мана газетин улынь тәвҗ, төлҗлтд, өслтд чидлән өгч йовсн болх.
"Хальмг үнн" газетин ончта өөниг угтҗ, зун җилин эргцд газетиг белдлһнә кергт көдлҗ йовсн улсин нердинь сергәҗ, эднә туск статьяс барлҗанавидн. Одахн мана редакцур Элстд бәәдг Нүүдлә Борисовна Бембеева ирҗ, дәәнә өмн эцкнь "Улан Хальмг" газетд
көдлҗ йовсиг герчлҗәх архивн материалмуд авч ирв.
Бадма Бембеев 1911-ч җилд Əәдрхнә губерня Яндһа Мацгин улусин Ик Баһуда әәмгә Машин селәнд заһсчин өрк-бүлд
төрсмн.
1924 җилд селәнә школд орв. 1928 җилд энүг төгсәһәд, Ик Баһуда интернатн школд цааранднь сурһуль сурв. Дарук җилд энүг төгсәһәд, Долбанск ШКМ-д (школа крестьянской молодежи) орв. Болв энүг төгсәсн уга, юңгад гихлә баахн Бадмаг 1930 җилин эклцәр Əәдрхн балһснур Хальмг коопшколд сурһуль сурһхар илгәв. Энд һурвн җилдән сурһуль сурв, болв бас энүг төгсәх арһ учрсн уга, юңгад гихлә ВКП(б) Приволжск Улускомин бюрон шиидврәр шин бүрдсн "Улан заһсч" гидг көдлмшч заһсчнрин газетд көдлүлгв. Дарунь ВЛКСМ-ин Хальмг Обкомин бюро энүг Сталинградск областин газетин халхар партийн школур илгәв. Энд Бадма хойр җилдән сурад, медрлән өөдлүлҗ, газет кедг эрдм дасна.
Тиигәд Бадма Бембеев күч-көлснә хаалһан 1932 җиләс авн "Улан заһсч" гидг газетин редакцд эклв. Эн газетин редакцд техническ сегләтр, корректор болн зәңгч болҗ көдлв. Тиигхдән дамшлт тас уга, дала мергҗлт бас уга - зуг бичх гисн седклдән көтлгдсн зөрг. Тегәд эн бичдг дассн деерән, газет кедг эрдмәр дамшлт авна. Эн дегтр умшхдан дурта бәәҗ, оньдин дегтрмүд сүүвдсн, суусн ормдан умшад орҗ оддг бәәҗ. Наснь баһ, хурц ухата, шамдһа-шулун төләдән Бадма алькинь чигн тегш дасад авчкдг болна.
1933 җилин август сарас авн ноябрь сар күртл Хальмг советск партийн школд медрлән өөдлүлсмн. Тер җилд цергт мордад, хойр һар җил церглв. 1936 җилин март сард цергәс бууһад хәрү "Улан заһсч" газетин редакцд көдлв. Тер җилин май сард "Улан Хальмг" гидг заһсна заводын "Борьба за качество" гидг газетин дааврта сегләтрт батлгдв. Энд 1936 җилин август сар күртл көдләд, дарунь газетин халхар школд сурад, мергҗлтән өөдлүлв.
Сурһулян төгсәснә хөөн 1938 җилд Элстүр ирәд "Улан баһчуд" газетин редакцд көдлнә. Энд Бадма Манджиевич хойр җил көдлснә дару партин таңһчин комитет энүг "Улан Хальмг" газетд көдлмшт тәвв.
Советин олн әмтн социалистическ җирһлән тосххларн эврән чидлән хамцулҗ, ни-негн болхиг күцәҗ йовсиг тер цага газет үзүлдг бәәсмн.
1940 җилин май сарас авн ВКП (б)-н Хальмг Обкомин шиидврлә ирлцәтәһәр "Улан Хальмг" газетд дааврта сегләтрин үүл даав. 1928 җиләс авн ВЛКСМ-ин зергләнд йовсмн. ВКП(б)-н Элстин горкомин шиидврәр Бембеев Бадма партьд орсмн. Энүнә туст Б.Адучиев, Э.Сангаев, Ш.Швачко ахта дааврта болсмн.
Сурһульта-эрдмтә, тоолврта, уралан зөрсн седклтә Бадма Манджиевич мана орн-нутгин коммуна партин, советин йосна кеҗ-күцәҗ йовсн төрт шунмһаһар орлцҗ йовсмн. "Улан Хальмг" газетд көдлхдән Бадм нег мөслсн тоолврта, дуту-дунд, буру хамгла эвцлдән уга, газетин көдлмшиг сәәнәр медҗ, чик, хаҗһринь йилһҗ, учр-үндсинь йилһҗ, илдкҗ чаддг коммунист-журналист болҗахан медүлв. Таңһчд, цуг орн-нутгт болсн мет, коллективизац эклсн, делгү күч авад, сурһуль-эрдм, сойл делгрҗ, дүрклҗәх цаг бәәсмн. Бадма Манджиевич - шин янз, авг-бәрц, шин бәәдлд орхин төлә шунҗах, гүҗрҗәх улсин түрүн зергләнд йовҗ, икл туста көдлмш кеҗәсмн.
Болв әмтнә хөвтә җирһлиг аврлт уга дән эвдв. 1941 җилд эврә сән дурар дәәнд мордсн Бадма Бембеев залу-зөрмг кевәр дәәлдҗ, хортнас һазр-усан харсв. Сталинград балһс харслһнд баатр зөрмгәрн эн ончрсн билә. Урднь экнь хадһлҗ йовсн "Сталинградын харслтын төлә" гидг эцкиннь медалиг ода күүкнь Нүүдлә Борисовна әрүнәр хадһлна. 1944 җилд цуг хальмгудла әдл Бадма Манджиевичиг фронтас буулһсмн. Тиигәд эн Новосибирск областьд ирсмн. Энд Пелагея Дорджиевала харһад, хойрдад гер авв. Эднә өрк-бүлд 1945 җилд күүкн
төрв. Нүүһәд ирсн һазрт һарсн күүкн Нүүдлә нер зүүтхә гиҗ эцкнь келв. Сиврт Бадма Манджиевич орсаһар Борис Михайлович гиһәд бичгдҗ.
Колхозин рабочкомин үүл дааҗ йовсн Бадма Манджиевичиг нег дәкҗ Барабинск балһснур семинарт йовулсмн. Зууран эн гергнәннь элгн-саднд золһад одҗ. Хонад һар гиһәд сурад бәәсн бийнь тер семинарт цаглань күрхәр асхн ора эднә гертәс һарад поездәр йовв. Хаалһднь деермчнр поездин тамбурт дәврәд, энүнә әмнд күрч. Арсар уйсн сән һара күлтинь, һосинь, махлаһинь тәәләд авчкҗ. Арднь гергнь хө мөстә күүктәһән энүг күләһәд сууна.
Нег дәкҗ милиционер ирәд, залутн альд гиһәд сурлһ авна. Барабинск балһс орҗ одв, ирх
зөвтә билә гихләнь, энүг цогцинь үзүлхәр дахулв. Тиигәд цогцинь авхар элгн-садарн нөкд авад, көлг хәәһәд иртлнь, тер балһсна больницин өөр энүг оршачкҗ. Балһснд бәәсн хальмгуд өңгрсн күүг нег оршадмн, бичә цогцинь көндәтн гисн селвг өгв. Тиигәд Пелагея Абзаевна залуһан эврән оршаҗ чадсн уга.
Дәәнәс әмд-менд ирсн, сурһульта-эрдмтә, ухата, арһта улсин негнь бәәсн Бадма Манджиевич һал насндан әмнәсн хаһцв. Кедү сәәхн күслд күрх билә гиҗ сангдна. Төрскн һазртан ирәд, таңһчдан, олн әмтнд тусан күргх санан-седклнь күцсн уга. Күүкнь Нүүдлә эцкин бүлән хәләц, цецн үг, селвг гисн юмиг медлго өсв. Тер бийнь күүкнь эцкән дурасн мел сурһульд-эрдмд һавц, сурһуль шилтәд дасдг бәәсмн. Нүүдлә Борисовна насн-җирһлиннь туршарт комсомолын болн партин халхар дааврта үүл дааҗ йовсмн. Келхд, нег цагт Элстд комсомолын таңһчин комитетд, тер мет Октябрьск районд партин райкомин әңгин һардач болҗ үүлдҗ йовсмн. Альд көдлв чигн әмтнә сә хәәҗ, олнд дөң-тусан күргхәр шунҗ йовсмн.

Маргарита АРЗАЕВА