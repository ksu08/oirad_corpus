Эдн түрүнкснь билә
12-04-2018, 09:28 
Келхәс, театрин тускар һарсн статьяст болн цөн дегтрт Əәдрхнә искусствин техникум төгсәһәд ирәд, театрин түрүн наадд тәвлһнд орлцсн артистнрин дүриг тодлулсн нег хойр зург барлгдна. Тер зургтнь һучнас даву баһчуд, җирһлин болн үүдәгч хаалһан эклҗәх билгтә күүкд-көвүд тодлгдсн бәәнә. Тедн дунд бидн театрт олн җил көдлсн улсин чирә таньхас биш, наадкснь кен болҗахинь медхшвидн. Тер улсин нердиг медҗ авхар библиотекин искусствин әңг хәәврин көдлмш кеҗәнә. Эн үүлдврт Келн-улсин театрин литературн-художественн әңгин һардач Людмила Турченко болн библиотекин искусствин әңгин һардач Лариса Бадышева хамцу үүлдҗәнә. Сүл цагт кесг улсин нерд илдкгдв. Болв хәәвр кехд амр биш. Тууҗин йовудт кесг күнд-күчр йовдлла харһсн хальмгудын өлг-эднь, тер дотр зургуд, бичгүд, нань чигн документс хадһлгдҗ уга. Дәкәд болхла, ах үйин улсин ик зунь уга, тедн келҗ өгх бәәсн цагт эн тоотар күн эс соньмсснь басл һундлта. Болв седклтә улсин цуцрлтан уга хәәврин ашт кесг артистнрин нерд илдв, теднә зургуд чигн олдв.
Театрин түрүн директор
Хальмг театрин түрүн директор болҗ Хальмг улсин шүлгч Калян Санҗ үүлдҗ йовсинь цугтан меднә. Цаһан-Нур селәнд төрсн ик нертә билгтәс нань театрин түрүн нааднас авн терүнә үүлдврт ах-дү Михаил болн Лиҗ Хониновихн, Нүүдля Бамбушева, Кичг Лиджиев, зурач болн артист Лиҗ Очиров орлцҗ йовсмн. Эн улсин нерд сергәһәд, театрин үүлдврт орулсн тәвцинь күндлхәр селәнә әмтн библиотекин көдләчнрлә хамдан харһлт бүрдәв. Тернь библиотекин искусствин әңгин "Креатив" гидг литературн клубин кемҗәнд болв. Эн харһлт белдҗәсн кемлә Цаһан-Нуурас дәкәд нег артист түрүн зергләнд йовснь медгдв. Терүнә нернь Аршана Хазг. Харһлтыг секҗәһәд, Лариса Бадышева Цаһан-Нуурас бас нег артист йовсна тускар келв. Ара Балтыков гидг нертә бәәсинь, ода терүнә тускар тодрхаһар медҗ авх кергтән тускар зәңглв.
Цаһан-Нур селәһән туурулсн улсин тускар музейд шишлң әңг бәәхин тускар келәд, Цаһан-Нуура школын музейин һардачин негнь Ольга Санджиева Калян Санҗин болн Хоньна Михаилын тускар тодлулҗ, музейд бәәх теднә туск материалмудар цәәлһвр өгв.
Төрскән харсгч Алдр дәәнә ветеран, нертә бичәч болн партизан Хоньна Михаилас нань театрт ахнь Лиҗ наадҗ йовсмн. Михаил ахдан нерәдсн шүлгиг библиотекин көдләч Евгения Решетникова умшҗ өгв. Хоньна Михаилын түрүн гергнь Нүүдлә Бамбушева түрүн артистнрин зергләнд йовсмн. Энүнә ахр болн соньн җирһлин хаалһин тускар күүкнь Людмила Михайловна Модункаева келҗ өгәд, ховр зургудыг үзүләд, ямаран нааднд экнь наадҗ йовсиг тодлулв. Экнь Нүүдля Н.Островскийин "Гроза" нааднд һол дүр бүрдәсн зургинь режиссер Лев Александров Людмилад белглсмн. Артистнр Лиҗ Хониновин болн Аршанов Хазгин тускар Людмила Михайловна ахрар келҗ өгв.
Улсин җирһллә залһлдата
Артист Лиҗин Кичгин тускар ач күүкнь Людмила Намыровна Церенова келәд, Хальмг театрин найн җилин өөнд нерәдсн шүлгән умшв. Көвүнь Валерий Церенов Кичгин тускар кегдсн хәәврин тускар келв. Күүкнь Цаһан Церенова Лиҗин Кичгин дәәнә зөрмг үүлдвринь тодлулсн зургудын презентац кеснь цугтад йир соньн болв.
Кичгин авальнь Монти бас артистк бәәсмн. Дәәнд одад, тенд әмнәсн Кичг хаһцсна хөөн Монти дәкнәс хәрд һарв. Ода терүнә ач көвүнь ээҗиннь туск материал цуглулад, шинҗллт бичҗ. Москвад ГИТИС-т сурчасн цагтан Монти хальмг актерск студийин комсорг болад, үүрмүдән хамцулҗ йовсмн. Дәкәд болхла, Монти сурһулян йилһән сәәнәр сурад сталинск стипендиат бәәсмн. Хальмг студяс зурһан күн сталинск стипендь авчасмн. һурвдгч курсас авн хальмг студь институтдан цуг халхарн нүр орм эзләд, дамҗҗ өггддг Улан тугиг бәрҗ йовсмн. Хальмгуд Сиврәс нүүҗ ирснә хөөн таңһчар гастрольд йовхларн Көтчнрә районд ах үйин артистнр Монтила харһсна туск тодлврарн Хальмг улсин артист Сергей Гучинович Мучиряев хувалцв.
Театрин эклц тууҗд Лиҗ Очировин нерн чигн зөвәр соньн орман эзлҗәнә. Билгтә артист бәәсн деерән Лиҗ Очиров Хальмгин профессиональн түрүн зурачнрин негнь болсн учрар нернь темдгтә. Иван Нусхаевла хамдан зурачнрин түрүн һәәхүл бүрдәһәд, зурачнрин Ниицәнә улынь тәвҗ, зургудын түрүн галерей һардҗ йовсн күн бас Цаһан-Нуурт өсҗ боссмн. һәрән Санҗ болн Өлзәт гиһәд хотнд хойр медәт билә. Өлзәтин садн бәәснь шидр илдв. Лиҗ Очировин көвүнь Артур талдан һазрт өсҗ боссн бийнь Цаһан-Нуурур һәрән Өлзәтд бичг бичдг бәәснә тускар хальмг келнә багш Валентина Овьянова тодлврарн хувалцв.
Номт Уташ Очиров дәәнд орлцсн артистнрин туск хәәвр кеһәд, теднә ик зунь дәәнд офицермүд болҗ орад, зөргәрн болн эв-доварн нер һарсна тускар келәд, Цаһан-Нуурас тиим олн артистнр болн дәәчнр һарснь ик омгта йовдл болҗахинь номт темдглв.
"Мана зөөр" гидг буйнч үүлдврин саңгин һардач, Хальмг Таңһчин күндтә иргн Иван Басанговин келсәр, иим харһлтс үйнрин хоорндк залһлдаг батлна, тууҗин халхсиг сергәһәд, ах үйин улсин үүлдврлә әмтиг таньлдулна.
Соньн эн харһлтд Айса Ханинова хальмг ду дуулв, Майя Горяева домбр цокв. Харһлт седклин сән таалд давв.
Театрин өслт-өргҗлтд тәвцән орулсн Калян Санҗин, Хоньна Михаилын, Хоньна Лиҗин, Бамбуша Нүүдлән, Лидҗин Кичгин, терүнә аваль Монти, Аршана Хазгин нердиг эн харһлтд тодлҗ, кеҗ-күцәсинь сергәҗ, эндрк үйин әмтн теднд күндллһән медүлв. Таңһчин тууҗ, сойлын тууҗ терүнд күн болһн орулсн тәвцәс тогтна. Эн өдр Цаһан-Нур селәнәс һарсн улс хальмг улсиннь сойлд орулсн тәвцин тускар келгдв.
Галина ХЕЙЧИЕВА