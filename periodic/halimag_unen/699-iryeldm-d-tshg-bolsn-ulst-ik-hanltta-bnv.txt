җирһлдм дөң-түшг болсн улст ик ханлтта бәәнәв
24-10-2014, 20:52 | Таңһчин зәңгс
Би, Цаһана Нина, октябрь сарин 25-д найн насан зүүҗәнәв. Би 1934 җилд үстин района Татал хотнд төрҗ һарлав. Эцкм Эдән Ядаш гидг күн билә, цааснд Ядаш Горяевич гиҗ бичгддг бәәсмн. Экм Шовһра Манура Байн билә. Эк-эцкдм дөрвн үрн билә: ууһн көвүн Федя (1930 җилә), Роза күүкн (1932 җилә ), һурвдгчнь - би, дөрвдгч үрн - Цаһан гидг нертә көвүн билә (1939 җилә). Эцкм завхоз болҗ көдлҗ йовсмн, экм көдлдго билә.
Дән эклхлә, эцким дәәнд авв. Энүг Манҗин Саңһҗ-һәрәтә хамдан әәдрхнә военкоматд авч одла. Мадниг Сиврyр туухас өмн экдм «авальтн зәңг-зә уга геедрв» гисн учр-утхта бичг ирлә. үрдм «Санл» гидг дегтрт мини эцкин тускар бичгдсинь олҗ авв. Ода эн дегтр мана өрк-бүлд хадһлгдна.
1943 җилин декабрь сарин 28-д манад һурвн күн орҗ ирснь тодлгдна, негнь хальмг билә, эн наадк хойрин келсиг маднд цәәлһәд келәд бәәв. Эдн маднд гертәсн бичә һартн, юм-күмән цуглултн, тадниг холд авад йовҗана гив. Ахм гемтә билә, зууран хаалһд өңгрҗ одв. Хот уга бидн әрә торад Сиврт күрвидн, юмна сүүлд Красноярск крайин Енисейск балһснд поездас бууввидн. Тер үүмәнд Роза эгчм геедрв, яһсн-кегснь медгдлго тиигәд хуурв.
Сиврт мана эк күнд көдлмш кев, эн мод келкәд йовулдг билә. Баракд бәәршлвидн. Энд өлзәт эмгн билә ( цуһарн энүг бурхч-ээҗ гидг билә). Дәкәд баракд Утнасунова Эрвң (Оленова Гаман эк), Пярсянкиева Бадм, Цурюмов Нимә болн нань чигн дала әмтн билә. Невчк бәәҗәһәд, зәрминь Новосибирск балһс орулв. Маднас 25 дуунад Маклаково балһсн билә. Тенд Баруна дала әмтн бәәлә, тер тоод Пәркәсә һучн, Пәркәсә Гаңгуш, Саңһҗин Бүрлдән, мини үй көвүн Маша гидг дү күүктәһән.
Сиврт экмдн икәр царцад, гемтәд баракд кевтв. Мадниг орсмуд хәләвр уга улс гиһәд талдан баракд орулад, килмҗән өгәд, хот өгдг болв. Мана эк 1946 җилин апрель сард өңгрв, мадниг, энүнә үрдинь, өнчн бичкдүдин Герт орулв.
1952 җил күртл Енисейск өнчн бичкдүдин Герт дүүтәһән бәәләвидн. Би арвн нәәмтә болув, тегәд нанд энд бәәх зөв уга болв. Нег хальмг залу би тана элгн- садн гиһәд мадниг тендәс герүрн авв. Болв эн күн мадниг зархар авсн бәәҗ. Энд бәәҗ болшго болад, дүм хәрү өнчн бичкдүдин Герт орв. Хөөннь дүм сән сурһуль сурад, летн школ чиләһәд, летчик болла. Тенд, Енисейскд, Цаһан гидг дүм 1984 җил күртл летчик болҗ көдлҗ йовла. Тер җилин февраль сарин 11-д самолетнь унад, дүм сәәһән хәәв. Би болхла тер хар саната саднасн көлтә сурһуль уга хоосн үлдүв. Түрүн авгтан җе гитлән түрҗ йовлав. әмтнд заргдад, бийән теҗәдг биләв. Енисей һолын барун көвәд гаха өскдг совхоз билә,тенд көдлмшт орад, һаха хәләдг болув.1955 җил Новосибирск балһснас Цаһана Яша гидг баахн залу нүүҗ ирв. Яшан дү күүкн Варя намаг ахдм од гиһәд үгдән орулад, мадниг ханьцулла.
Яша 1932 җилә, нанас хойр насн ах билә. Яша Сиврүр Элстәс туугдсн бәәҗ. Ода чигн Утяевихн гиһәд Яшан дала элгн - садн Элстд бәәнә. Яша Сиврт тракторн бригадын һардач болҗ көдлдг билә. Мадн 1956 җил өркән өндәлһвидн. 1957 җил Володя көвүн һарла. Тер җилин ноябрь сард әәдрх эргәд, Никольскийд күрәд, тендәсн Барунд ирләвидн. Энд дөрвн үртә болвидн: Надя (1959 җилә), Наташа (1961 җилә), Саша (1963 җил ),Ира (1966 җилә). Ууһн көвүм Володя сәәһән хәәлә.
Надя ачта амрлһнд бәәнә. Наташа Баһ Дөрвдә дундын школд завучар көдлнә, хойр үртә, күүкнь Америкд бәәнә. Саша Ик Царңга ПТУ-д көдлнә, гергнь - дундын школын директор. Отхн Ира күүкн Харбан школд багшлна.
Сиврәс ирхләрн би Барунд тосхлтын әңгд эклҗ көдлләв. Учетчикәр чигн көдлүв. Школд хот кедгәр невчкн зуур көдлләв, клубд техничк болҗ көдлләв, тендәсн пенсьт һарлав. Авальм Барунд моторист-механикәр болн маши залачар олн җилдән көдллә. һундл төрхд, авальм 2000 җилин үвләр сәәһән хәәлә. Ода 7 ач-зеетәв, 4 җичтәв. Нег ачм- Володя китдин торһуд күүк авла, ода Пекинд бәәнә. Эн авальтаһан хамдан нег фирмд көдлнә. Тер китдин бердән Герлә гидг нер өгләвидн. Ут нас зүүҗ, ачнр-җичнриннь җирһл үзҗәхдән ик байрта бәәнәв. Мини насн-җирһлин туршарт нанд, мана өрк-бүлд нөкд болсн улст ик ханлтан өргҗәнәв.