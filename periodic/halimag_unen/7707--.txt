Хамгин һавшунь диилв
03-04-2018, 09:27 
Уйн наста көвүд-арвтнр дунд онц күн болһна зачетд "дистанц - йовһн улс - залһлдан" гидг дөрлдәнд иим онц спортсменмүд нүүрт һарв. Дииләчин күндтә нериг энд Элст балһсна 17-ч тойгта школын элч Леонид Гаврилов эзлв. Хойрдгч ормд Приютна района командын элч Иван Трофименко һарв, нүүрлгч һурвдгч ормиг болхла Көтчнрә районас ирсн Данир Эммеров эзлв. Тиим кевәр эн школмудын элчнр марһанд йилһән сәәнәр белдҗ, тренерин селвгиг соңсҗ, туризмин нәрн кесг дисциплинәр сән дамшлт хоршаҗ өөдән ашт күрв, марһана йовудт чигн бәәсн цуг неквриг күцәв.
Дарук марһанд көвүд болн күүкд орлцв. "Дистанц - йовһн улсин төлә - холван- залһлдан" гидг дөрлдәнд командс чидлән сөрв. Дииләчин нериг Элстин 17-ч тойгта школ зүүв, сән белдвртә специалистнр командын спортсменмүдиг негдүлҗ, эднд хамгин өөдән үзмҗд күрхин төлә ик урмд өгв гиҗ келх кергтә. Хойрдгч ашиг Приютна района команд үзүлв, һурвдгч ормд Элстин Келн-улсин гимназин уйн наста спорстменмүд һарв.
Цуг марһана то-дигәр командс дунд иим нүүрләчнр йилһгдв: негдгч ормд Элстин 17-ч тойгта школын спортсменмүд, хойрдгч ормд Приютн селәнә лицейин команд. Эдн цуг марһана нәрн даалвһвриг сәәнәр күцәһәд, җилин туршарт сәәнәр белдсән үзүлв. Эн җил марһа бүрдәлһнә таал ясрулгдв, тегәд сурһульчнр туризмин кесг янзар сән аш үзүлҗ чадв. Эднлә хамдан дииләчин нер зүүхин төлә Көтчнр селәнә олн профильтә гимназин арвтнр дөрлдв, болв спортивн дамшлтнь невчк тату болад, эдн һурвдгч ормд һарв. Цуг орлцачнр нүүрләчнрин үлгүрәр дарук таңһчин марһанд дигтә-даратаһар белдәд улм өөдән үзмҗ бәрхнь лавта.
ҖААХАН һуна