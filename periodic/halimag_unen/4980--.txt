Йиртмҗ харлһн - олна керг
25-01-2017, 11:19 
Өцклдүр таңһчин правительствин президиумин дарани сүүр болв. Энүг таңһчин правительствин Ахлач Игорь Зотов һардҗ давулв. Сүүрин йовудт кесг чинртә төрмүд хәләгдв. Түрүләд таңһчин йиртмҗин зөөрин болн эргндк бәәдл харлһна министрин дарук Михаил Строганов энҗл таңһчд экологийин Җил давуллһнд нерәдгдсн керг-үүлдврмүд
бүрдәлһнә тускар илдкл кев.
Эргндк бәәдл харлһна керг-төриг шунҗ хаһлхмн. Тер төләд бәәцин хог-бог ахуллһна үүлдвриг шинрүлхмн. Хог-бог асхдг шин һазриг эд-бод кеҗ бел кех. Йиртмҗд хорлт
күргдг тоотыг салу цуглулхар бәәнә. Тер мет аһар харлһна туст үүлддг закана неквриг күцәлһиг бүрткхмн. Эргндк бәәдл бузрдадг объектсин государственн диг-дара тогтагдх.
Таңһчд гөрәс хадһллһна кергт ик оньг тусхагдхмн. Тегәд эн ховр аңгиг харлһна шишлң инспекц мана таңһчд бүрдәх саната. Гөрәс хархин төләд рейдмүд, эн аңгиг аңһучлдг йовдлмудыг хөрлһнә керг-үүлдвр күцәхмн.
Тер мет таңһчд урһмл мод тәрлһнә кергиг шинәс босхҗ күцәлһн энтн ик чинр зүүҗәнә. "Всероссийский день посадки леса" гидг акц, экологическ субботникүд, фестивальмуд, йиртмҗ харлһна туст нань олн зүсн керг-үүлдврмүд бүрдәгдхмн. Дәкәд болхла усар тетклһнә халхиг делгрүлх. Усна магистральн турваһас Ик Буурла, Целинн болн Приютна райодын селәдүр усна сурвлҗ татхмн. Тер мет Лаганьд, Садовое селәнд, Городовиковск балһснд усна сетьмүд ясгдҗ шинрүлгдхмн. Товчлад келхлә, йиртмҗ харлһна кергт олн улсиг орлцулҗ, эн туст кегдҗәх көдлмшин тускар олнд өргәр зәңглхмн.
Дарунь таңһчин селәнә эдл-ахун министр Баатр Болаев 2017 җилд кех көдлмшин тускар зәңглв. Селәнә эдл-ахун халхин һол үүлдврнь энтн махна бод мал, торһн нооста хөд өсклһн. Эн җил малын тоог баһруллго һарһдг эдл-уушин кемҗәг 102 процентд өөдлүлхәр, ноос болн үс авлһна кемҗәг ниднәк үзмҗлә әдл хадһлхар зуралҗана. Эн җил селән һазриг делгрүллһнә программ күцәлһнә йовудт селәдт әмтнә төлә гер-бүүр, усар тетклһнә сетьмүд тосхгдхмн. Крестьянск эдл-аху дөңнлһнә программс күцәгдх. Тер мет СПК-ст материальн-техническ улынь батруллһна төлә грантмуд өглһнә государственн программс түрүн болҗ тохрагдх.
Мал үвлзүллһнә, төл авлһна кем, хаврин тәрәнә көдлмш, урһц хуралһна, малын хот белдлһнә төрмүд тер кевәрн чинртә болҗ тоолгдҗана. Эн җил үвлзллһн боомтг угаһар давҗана. Цуг эдл-ахуст ут тоодан 600 миңһн тонн шүрүн хот, тер тоод селәнә эдл-ахун предприятьмүдт 116,3 миңһн тонн ода деерән үлдсн бәәнә.
Селәнә эдл-ахун кергт олзлгддг һазриг эд-бод келһнә туск федеральн шишлң программ
күцәлһнә йовудт царңгудт (12 миңһн гектар) өвс хадҗ, һазр көдәрлһиг зогсахин төлә
керг-үүлдврмүд күцәхмн. Өвсн урһдг хотхр һазриг усллһна керг-төрәр заллт бүрдәх күслтә.
Таңһчин район болһнд мал бордлһна болн мал һарһҗ, эд-бод келһнә комплексмүд секлһнә, селәнә эдл-ахун эдләчнрин кооперациг делгрүллһнә кергиг цааранднь күцәхәр бәәнә.
Эн җил селәнә эдл-ахус әрәсән селәнә эдл-ахун министерств бүрдәх цуг керг-үүлдврмүдт, һәәхүлмүдт орлцҗ, эврәннь дамшлтарн хувалцҗ, күцәмҗиннь тускар медүлхмн.
Тер мет таңһчин сурһуль-эрдмин болн номин министр Николай Манцаев эн халхин үүлдврин болн эн җил күцәх зурасин тускар келҗ өгв. Эн җил цааранднь ФГОС бәәдл-җирһлд тохрагдх, эн җил 7-ч классмудын сурһульчнр энүнә некврмүдлә ирлцәтәһәр сурһуль сурхмн. Билгтә күүкдиг илдкҗ, эдниг ямр нег халхар гүүнәр медрл өглһнә керг-төр хаһлгдхмн. Билгтә бичкдүдин Цутхлң секхәр зуралҗана. Тер мет немр сурһуль-эрдмин төрмүдт оньг бас тусхагдмн. Эн җил секцст, кружокудт ордг күүкдин тооһинь икдүлх саната. Нег үлү бичкдүдт
төрскнч сурһмҗ өглһнә кергиг делгрүлхмн. Школмудт шин музеймүд секҗ, музейин кергиг өргҗүлхәр бәәнә. Тер кевәрн күүкдин эрүл-мендинь батруллһна, эдниг эрүл-дорул, чаңһ-чиирг өскҗ-босхлһна керг-төрт ик оньг тусхагдхмн. Тер төләд школмудын спортивн залмудт, стадионмудт ясвр кегдхмн, күүкдиг физкультурар болн спортар улм икәр соньмсулх.
Хальмг кел даслһна керг-төриг министерств кезә чигн оньгасн алдхш. Төрскн келнә шин дегтрмүд дәкәд шинәс барлгдх, төрскн һазрин тууҗ болн сойл даслһна дегтрмүд белдҗәнә. Тер мет эн җил сурһульчнриг дегтрмүдәр тетклһиг ясрулх кергтә.
Дунд шишлң сурһуль-эрдмиг делгрүллһнә кергиг цааранднь күцәхмн. Эн җил зәрм колледжмүдт шин зүсн-зүүл эрдм экләд дасхгдх. Номин халхар үүлдҗәдг улст грантмуд өгч, эдниг
дөңнхмн гив.
Сүүрин чилгчәр зәрм министерствсин болн ведомствсин һардачнр Улсин Хуралд (Парламентд) орулгдҗах таңһчин закадын төсвсин тускар зәңглв. Таңһчин һазрин болн өлг-эдин министр Борис Лиджиев һазрин участк өңгәр авдг льготн багд Əәдрхн - Кизляр төмр хаалһ тосхлһнд орлцсн улсиг бас орулхин төр хаһлгдҗана гиҗ темдглв. Таңһчд инвестиц орулҗ үүлдвр күцәҗәх предприятьмүдт алвна туст льгот өггдхмн гиҗ экономикин министр Зоя Санджиева зәңглв.

Магарита АРЗАЕВА