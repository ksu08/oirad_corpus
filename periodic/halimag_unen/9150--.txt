Сурһульчнр сергмҗтәһәр амрв
03-11-2018, 09:24 
Хальмг Таңһчин сурһуль-эрдмин министерств болн Городовиковск РМО хоорнд батлгдсн бооцанас иштә намрин амрлһна кемд района сурһуль-эрдмин учрежденьст өдрәр үүлддг лагерьмүд секгдв. Ут тоодан 508 күүкн-көвүн эн лагерьмүдт сергмҗтәһәр амрв. Района сурһуль-эрдмин заллтын методист Татьяна Качанован келсәр, лагерьмүдт олн үртә болн баһ тетквртә өрк-бүлмүдин, сурһулян йилһән сәәнәр сурдг болн олна бәәдл-җирһлд шунмһаһар орлцдг бичкдүд амрв. Октябрь сарин 29-с авн ноябрь сарин 2 күртл үүлдсн лагерьмүдт профильн отрядмуд бүрдәгдв. Эн отрядмуд волонтермудын болн сән дурар үүлддг улсин җилд нерәдгдв.
Амрлһна кемд бичкдүдин эрүл-менд батрулҗ, эднә төлә сергмҗтә керг-үүлдврмүд бүрдәҗ, эдн сул цаган тустаһар давулхин төлә лагерьмүд үүлдв. Ах классмудын сурһульчнр лагерьмүдт вожатнр болҗ көдлв, эдн өрүн болһн бичкдүдлә зарядк кев, олн керг-үүлдвр давуллһнд дөң-тусан күргв. Хамгин түрүнд бичкдүдт әәмшг уга бәәдлин, бийән чикәр бәрлһнә туст цәәлһвр өггдв. Дарунь отрядмуд тогтагдад, теднә командирмуд йилһҗ авгдв, нань чигн бүрдәмҗин төрмүд хаһлгдв. Бичкдүд хоорндан таньлдхин төлә "Снежный ком", "Путаница", "Импульс", "Колечко" болн нань чигн керг-үүлдврмүд давулгдв.
ДООҖАН Наталья
ЗУРГТ: амрлһн соньн болв