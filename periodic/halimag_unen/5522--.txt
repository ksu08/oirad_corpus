Бәәцин сән таал тогтахар зүткнә
17-04-2017, 15:22 
Өцклдүр Элстд, таңһчин правительствин
сүүрин ик залд Хальмгин жилищн-коммунальн эдл-ахун халхин 95 җилин өөнд нерәдгдсн байрин хург болв. Эн керг-үүлдврт таңһчин Толһач А.Орлов, таңһчин Улсин Хуралын (Парламентин) Ахлач А.Козачко, таңһчин правительствин Ахлачин дарук М.Бадма-Гаряев, Элст балһсна администрацин толһачин дарук Б.Манджиев, министерствсин болн ведомствсин, таңһчин РМО-син һардачнр, ЖКХ-н халхин көдләчнр болн ветеранмуд орлцв.
Байрин сүүрин эклцәр Хальмгин коммунальн халх бүрдәлһнә болн үүлдврин тууҗин туск фильм олна оньгт тусхагдв. Цуглрсн улс энүг ик соньмслттаһар хәләҗ, хуучн цаган сергәв.
2011 җилин июль сард таңһчин Толһачин зәрлгәс иштә Хальмг Таңһчин жилищн-коммунальн эдл-ахун болн энергетикин министерств бүрдәгдв. Министерств түләнә-энергетическ комплексин (тер тоод электроэнергетикин, газар болн дулаһар тетклһнә), электрокүч әрвллһнә болн энергетическ олз-тусиг өөдлүллһнә, әмтн бәәдг һазрт инженерн инфраструктур делгрүллһнә, әмтиг уудг усар тетклһнә, таңһчин селәдт газ оруллһна төрмүд хаһлҗана. Мана таңһчд әмтн бәәдг һазрин ик зунь газар теткгдсн бәәнә. Нам хотл балһснас ик ууҗмд бәәдг селәдт чигн газ орулгдв. 2020 җил эклтл үлдсн сүл тавн бичкн селәнд газин сурвлҗн татгдхмн. Тер мет сүл җилмүдт кесг селәнд хуучн котельнс ясгдад шинрүлгдҗ автономн диг-дараһар көдлнә. Эннь олзта-туста болҗана.
Таңһчин ЖКХ-н болн энергетикин министерствин һол зөрүллтс - энтн "2013-2017 җилмүдт Хальмг Таңһчин әмтиг хуучн, эвдркә гер-бүүрәс нүүлһлһн" гидг программ күцәлһнә йовудт эвдрсн гермүдт бәәх әмтиг шин бүүрәр тетклһнә, тер мет таңһчин олн давхр гермүдт капитальн ясвр келһнә төрмүд хаһллһн болҗана. 2008 җиләс авн мана таңһчд хуучн, эвдркә гермүдәс нүүлһлһнә программ бәәдл-җирһлд тохрагдҗана. Кесг миңһн күн шин бүүртән орв. Эн җил шин 124 патьрта гер эдлврт орулгдх. Олн давхр гермүдин капитальн ясвр келһнә программ бас йовудтаһар күцәгдҗәнә. Герин ораһинь, подъездмүд, инженерн коммуникацсинь ясҗ шинрүлҗәнә. Энүнәс иштә олн улс гер-бүүрин таалан ясрулв. Ода деерән ут тоодан 354 олн давхр гер ясгдсмн. Даруһас 59 герт капитальн ясвр кегдх.
Таңһчин Толһач Алексей Орлов йөрәлин үгдән хамгин түрүнд жилищн-коммунальн халхин ветеранмудын ач-тусинь темдглҗ, ханлтан өргв. ЖКХ-н халхин тускар үг һархла, Санджи Комбирович Комбировин нерн тер дарунь уханд орна, эн халхин делгрлтд ик тәвцән орулсн
күн, наадкснь бичә һундтха, олн күүнә неринь тодлҗ келдг арһ уга. Ветеранмуд селвгән өгч, байн дамшлтарн хувалцҗ, кесг үй көдләчнриг сурһсмн. Ода теднь ЖКХ-н халхар
күцәмҗтәһәр көдлҗ, олн әмтнд, таңһчдан тусан күргҗ йовна.
әмтн сарул, дулан, сән таалта герт бәәдгнь энтн коммунальн эдл-ахун көдләчнрин нилч. Тер мет балһсна болн селәдин цевр бәәдл эдн бас теткнә. ЖКХ-н халхин көдләчнр өдр-сө уга
көдлҗ әмтнд сән кец-таал тогтаҗ, дөң-тусан күргнә. Эврәннь эрдмдән итклтә, кергән кинән кевәр күцәдг, дааврта улс эн халхд көдлнә.
Эн халхд ут цагин туршарт үүлдҗәсн һардачнр Долгин, Бабичев, Деревенченко, нань чигн улс ик ач-тусан күргсмн. ЖКХ-н халхд 50 һар җил көдлсн ветеранмуд бәәнә, зәрмнь ода чигн көдлҗәнә. Тедн дунд Л.Джахнаева, Л.Кукшева, Т.Буджилова, нань чигн улс, гиҗ министр Нелли Ткачева йөрәлин үгдән темдглв.
Керг-үүлдврин йовудт олн җилдән үнн-чик седклтәһәр көдлҗәх улсиг байрин бәәдлд олн зүсн ачлврмудар ачлв. Хальмгин артистнр билг-эрдмән үзүлҗ, цугтаднь сергмҗ үүдәв.

Маргарита АРЗАЕВА
А.Зундугинован цоксн зургуд