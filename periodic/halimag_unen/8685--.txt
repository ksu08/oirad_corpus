Лаганя районд чинртә хүврлтс учрҗана
11-09-2018, 11:27 
Дарунь таңһчин Толһач Лагань балһснд ирв. Энд Л.-Г.Б. Очировин нер зүүҗәх 3-ч тойгта дундын школд, И.М.Люлякинә нер зүүҗәх 1-ч тойгта дундын школд, олн халхин эрдмин гимназьд одв. Алексей Орлов сурһульчнриг болн багшнриг сурһулин шин җиллә йөрәҗ, эднд эрүл-дорул, амулң менд, улм өөдән күцәмҗд күрхиг дурдв. Цуг школмуд тал хату девскртә хаалһ тосгхдсмн. Намрин хур-чиг ода күүкдт харшлт болшго. 1-ч тойгта дундын школд спортивн зал капитальн кевәр ясгдҗ. Ода күүкд-көвүд сән таалд физкультурар болн спортар дамшхх арһта болв. Школын сурһульчнр олн зүсн янзин спортар района, таңһчин, әрәсән марһаст үзмҗтәһәр орлцҗ, диилвр бәрнә.
Лаганя школмудт төрскн һазр-усндан дурта болн итклтә болдгин сурһмҗ өглһнә кергт ик оньг тусхагдҗана. Тегәд чигн школмудт юнармейцнрин отрядмуд бүрдәгдсн бәәнә. Лаганя РМО-н толһач эднд байрин бәәдлд шишлң хувц-хунр белглв. Тер мет Алексей Орлов "Солнышко" бичкдүдин садт ямр кевәр ясвр кегдсиг шинҗлҗ хәләв.
үдин хөөн таңһчин Толһач района организацсин болн предприятьмүдин, олна ниицәсин һардачнрла харһҗ, таңһчин болн Лаганя района социальн-экономическ бәәдл-җирһлин болн делгрлтин тускар күүндв. Мини өгсн даалһврмуд цаглань күцәгдҗ бәәнә, районд темдгтә хүврлтс учрҗана гиҗ Алексей Орлов келҗ, РМО-н толһач А.Манджиевин кеҗәх үүлдвриг өөдәнәр үнлв.
Маргарита АРЗАЕВА