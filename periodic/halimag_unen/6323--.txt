Тууҗин дамшлтыг - әмтнә җирһлд
18-09-2017, 10:39 
Сентябрь сарин 13-д Элстд, правительствин Герин сүүрин залд, Октябрьск революцин 100 җилин өөнд нерәдсн Цугәрәсән номин конференц болв. "әрәсән алдр революц орн-нутгин Өмн үзгин келн-улсин җирһлин хаалһд" гиҗ эн нерәдгдв.
- Алдр революц әрәсәд бәәсн кесг келн-улсин тууҗин йовуд оңдаруллһнд, йирдән әрәсән делгрлтд ик нилчән күрглә, тер цагас нааран 100 җил давсн бийнь тер революцин олн зүсн ашнь ода чигн чинрән гееҗәхш. Тер цага эндүг илдкҗ эндрк мана җирһлд терүг һарһх зөв угавидн, - гиҗ РАН-а КНЦ-н директор Виктория Куканова конференциг секҗәһәд темдглв. Революц энтн әрәсәг шинрүллһнә болн модернизацин төсв бәәсмн гиҗ зәрм номтнр тоолҗана. Бурхн-шаҗн, урднь бәәсн ямта-цолта улсин обществ уурулгдв, кесг миңһн әмтнә цусн асхрулгдв. Йирдән бидн давсн цагин сурһмҗиг тоод авад, өдгә цагин җирһлән ясрулҗ, ашлвр кех зөвтәвидн.
Советск Союзин болн орс хаана цагт государственность батруллһнд һол оньг өггдҗәсмн, тер хәләцин ул деер социальн халхиг батрулх кергтә. Мана орн-нутгт гражданск обществ тогтад бәәтл тиим хәләцин ик олз-тусинь бидн олзлх зөвтәвидн. Тер мет сурһуль-эрдмин хуучн системд бас кесг сән тоот бәәсмн, терүг бас эндр өргәр олзлхмн гиҗ номтнр ашлвр кев гиҗ КНЦ-н һардач келв.
Дарунь конференцд орлцачнриг номтнрин ик темдгтә форум эклсн йовдлла таңһчин Толһач Алексей Орлов йөрәв. \u201cМана орн-нутгин номин болн сойлын темдгтә үүлдәчнриг Элстд үзхд йир туста болн ончта йовдл болҗана. Октябрьск революц әрәсән болн цуг делкән җирһлин ул-сүүринь оңдарулҗ сольв. Октябрин туст эндр олн зүсн хәләц бәәнә. Болв бидн тер цага йовдлыг үнн-чикәр үнлх зөвтәвидн. Тиигчкәд энтн ик һашута йовдл болсмн, гражданск дәәнә йовудт кесг сай күн әмнәсн хаһцв.
Октябрьск революц ик чинртә болн ик кемҗәтә йовдл болсмн, терүг чикәр үнлх кергтә, революцас көлтә кесг хурл, орс чонҗ хамхлгдсмн, шаҗна кесг миңһәд улс хаҗ алгдсмн, кесг сай әмтнә җирһлнь үрәгдв, кесг әмтнә хәләцнь күчәр оңдарулгдв. Орн-нутгин делгрлтин хаалһ бас сольгдв. Эгл улст сән-сәәхн җирһл тосххар седҗәсмн, болв тер санань ямаран эв-арһар күцәгдҗәсинь бас оньгтан авх кергтә.
Тегәд революцин туст номтнр нег хамцу хәләц зүүҗ чадҗахш. Мана тууҗас бидн сурһмҗ авад, ашлвр кех зөвтәвидн. Мана иргчин тускар бидн бас ухаһан туңһаҗ, мана өвкнрин эндүг давтлго, чик хаалһар йовх зөвтәвидн\u201d - гиҗ Алексей Маратович товчлҗ келв. Дарунь таңһчин Улсин Хуралын (Парламентин) Ахлачин дарук Николай Нуров, правительствин Ахлачин дарук Боова Бадмаев, ахлгч федеральн инспектор Александр Беляев, Бурхн Багшин Алтн сүмин лам Муутл, Элстин болн Хальмгин архиепископ Юстиниан, "Наше наследие" гидг саңгин ахлач, олна үүлдәч Иван Басангов йөрәлин үгән келҗ эн конференц әрәсән Өмн үзгин регионмудын тууҗинь шинҗлҗ эндрк өдрин делгрлтд нилчән күргх зөвтә гиҗ темдглв.
Тер мет әрәсән Өмн үзгин келн-улс революцин хөөн сурһульта, олн зүсн эрдмтә улс, эмчнр, багшнр, йосна элчнр, политикүд болв. Болв революцин туск худл-үнниг йилһҗ эндрк өдрин болн иргчин төлә олзлхмн гиҗ эдн заав.
Дарунь конференцин һоллгч докладмуд эклв. Энд таңһчин Парламентин Ахлачин дарук Николай Нуров, тууҗин номин доктор, профессор, РАН-а КНЦ-н номин көдләч Константин Максимов, тууҗин номин доктор, КНЦ-н номин көдләч Уташ Очиров, Узбекистана номин академийин Каракалпакийин гуманитарн шинҗллтин институтын тууҗин әңгин һардач Аскар Джумашев, Приднестровск Молдавск Республикин документацин болн архивин Заллтын һардач Зинаида Тодорашко болн нань чигн номтнр докладмуд кеҗ, Октябрьск революцин чинрин, гражданск дәәнә, келн-улсин государственностин болн политикин тускар тодрхаһар келҗ өгв.
үлгүрнь, хальмг улсин тонь ода 1897 җилд бәәсн хальмгудын тоола ирлцҗәхмн болҗана, тиим кевәр зу һар җилин туршарт мана то өссн уга болҗана. Граҗданск дәәнәс, өлн бәәлһнәс, 30-ч җилмүдин цааҗллһнас, 1943 җилин тууврас көлтә бидн кесг миңһн күүһән геесн болҗанавидн. Тернь бас Октябрьск революции нег һундлта ашнь болҗана. Болв революцин нилчәр мана таңһчд ода цугтан сурһульта, эрдмтә улс болҗ өсҗәнә, билг-эрдмән, сойлан делгрүлҗәнә.
үдин хөөн 2 секцин сүүр болв. Түрүн секцд революц әрәсән Өмн үзгин келн-улсин җирһлд ямаран чинр зүүҗәснә тускар ил күүндвр болв. Энд кесг номтнр революцин тууҗин болн документсин, государственностин моделин болн кесг нань чигн төрәр тоолврарн хувалцҗ докладмудан кев.
Хойрдгч секцд " әрәсән болн СССР-ин тууҗд келн-улсин - государственн тосхлтын төрмүд" гидг төрәр номтнр тоолврарн хувалцв. Профессор Константин Максимовин 80 насна өөнд, терүнә номин школд нерәдсн докладмуд энд бас умшгдв.
Тиим кевәр конференцд әрәсән тууҗла болн эндрк өдрлә залһлдата соньн кесг төрәр номтнр тоолврарн хувалцҗ, эндрк мана җирһлин төлә чигн туста ашлвран кев. Зун җил хооран болсн Октябрьск революц маднд эндрк өдрин тускар ашлвр кех, ухалх арһ өгч, номтнрин селвгиг оньгтан автн, тиим эндү дәкҗ бичә һарһтн гиҗ саглулҗана.

ТүРВәН һуна