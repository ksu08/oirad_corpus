Багшм сән сурһмҗ өглә
20-03-2017, 17:49 
Багш күүнә күңкл сурһмҗ
Бальчр цагасм зүрким батлла,
Орчлң делкәд орман олхдм
Оньдин чик үзгим медүллә.
Эн шүлгин бадг нертә бичәч Дорҗин Басңгин "Теегин цолд" гидг дегтрт бәәнә. Көгшн багштан Көглҗәнә Манҗд нерәдсн "Ачинь
мөңкрүлхәр" гидг шүлгнь мана багш Эрнҗән Хазыкович Мутляев бичкдүдт өгсн сурһмҗла ирлцҗәнә. Юңгад гихлә, Эрнҗән Хазыкович дәәнә хөөн багшин эрдм сурад, олн җилмүдин эргцд, амрлһнд һартлан, школд көдлҗ йовла. Тиигхдән күүкд-көвүдт уха-тома зааҗ, медрл өгч, эдниг җирһлин чик хаалһд орулсмн.
Э. Мутляев 1922 җилд Талтахн әңгә Цаһан Нур селәнд, һазалан Худг хотнд, угатя өрк-бүлд
төрсмн. Бичкнәсн авн юуһар болвчн соньмсдг, тууль-тууҗ соңсхдан, умшхдан дурта бәәҗ. Эрнҗән Хазыкович-билгтә, медрлтә тууҗин багш билә гиҗ бидн, сурһульчнрнь, келнәвидн. Дәкәд шүлгүд бичдг билә.
1940 җилд Баһ Дөрвдә улуст арвн класс төгсәсмн. Эрнҗән Хазыковичта хамдан школд сурад, терүг төгсәсн нертә академик Пүрвә Мучкаевич Эрдниев, дәәнә ветеран Широклагерьт ГЭС тосхҗ йовсн Церн Хуцаевич Бамбышев, Сохуров Санҗ Шарнут селәнәс болн нань чигн үүрмүднь билә. Теднә тускар көвүнь Элвг келсн билә. Тер 1940 җилин бар сарин 11-д цергт мордҗ һарсмн. Цергә сурһулян Барун Украинд, Черновцы балһснд церглҗ, танк йовулдг эрдм дасч.
1941 җилд немшин босхсн дәәг орн - нутгиннь меҗәд зогсаҗ, хөрлт кеһәд эклҗ дәәлдсмн. Фашистнр самолетасн бомб хайҗ, танк, товарн хаһад, күч авад шунмһа дәврлт кеҗәсмн. Аврлт угаһар генткн дәврлт кесн немшнрин цергәс Улана әәрм хооран цухрҗ.
Тер дәәлдәнә цухрлтыг Эрнҗән Хазыкович тодлвртан иигҗ келсн билә: "Хортна чидлнь,
күчнь икдәд, шунмһа дәврлт келә, хооран цухрад халдҗ йовхла, танкин сумн чилв, горючнь чиләд зогсвидн. Тер саамд немшнр аарглад, бүсләд, бәрәнд авцхав. Түрүн авгтан Винница болн Бердичев балһсдт бәрлә. Дәкәд Польшин Сдольце балһснд күрглә. Цааранднь Финляньдин болн Норвегин концлагерьмудт немшнр Улан әәрмин салдсмудиг бәрлә. Икл киитн үвл болдг һазрмуд бәәҗ. Тиим олн орн-нутгуд һатлҗ һардг, орһҗ зулҗ гүүдг арһ уга билә", - гиҗ Эрнҗән Хазыкович тодлҗ келсн билә. Нег хальмг көвүн хамдан йовсн бәәҗ. Хоюрн нег шинелян доран делгәд, дәкәд негәрнь бийән хучад унтдг бәәҗ. Зуг би тер хальмгин неринь тодлҗ чадсн угав.
"Халдад гүүҗ йовад, сумнла харһад үкснь амр болх билә, - гиҗ һундрхҗ келлә. - Кедү баахн
көвүдин цогц күүнә һазрт нерн уга үлдсн болдг. 1945 җилин зунар Норвегияс мадниг Англин холва әәрм сулдхад кермәр Мурманск балһснур авч ирлә". Цааранднь фильтрационн лагерьт 1946 җил күртл бәәҗ.
Уйн баһ насндан түрү, зовлң дааһад, көгшрх насндан бас дала му үзәд, зовсн болвчн Эрнҗән Хазыкович уйдҗ, урудҗ, седклиннь урмдан геесн уга. Цаһан седклтә, төвшүн заңта, у өргн чееҗәрн, сарул сегәтә, ут насан эдллә.

Седклин урмдын ормд
Санлын зөөр аса!
Омг шантрсн саамд
Олнд түшән бол!
Урмд хәрсн цагт
Урудҗ бичә һашурд!
Зүркнәннь халун күсл
Залу кевәр делд!

Эн шүлгиннь бадг умшхла, күүнә санан-серлд омг, зөрг өргҗүләд бәәх гиҗ санҗ бәәнәв.
Эрнҗән Хазыкович әңг-отгтан ик тоомсрта, күндтә күн билә. һольшг, һоодан бәәдг, эврә керг-үүлдврән сәәнәр күцәһәд йовдгинь әмтн меддг бәәсмн. Хоома-хуурмг, ховч, худлч улсиг таасдго бәәсинь шүлгүдәснь меднәвидн.
Немшин концлагерин бәрәнд бәәвчн, зүркндән теегән хадһлад, санад, зүүдндән үзәд йовсн болх. Җилин дөрвн цагин негнь халун зун. Зунын һаң халуг халун гилго көвүдән: Элвг, Артур хойран дахулад, малдан үвлин хот, өвс, эс гиҗ хулсинь һар шалһар, хадурар хадҗ авдг билә. Өвснә, хулсна хадлһнд теегин, нуурин йиртмҗ һәәхәд, шинҗләд бәәдг бәәҗ. Бичкнәсн теегтән өссн күн, аңгуд, шовуд үзәд, ямаран өвсн, цецгүд, ноһан урһдгинь, ямаран өвснд малан идшлүлхинь меддг хальмг теегин үрн бәәсмн.
Эцкнь 1940 җилд Баһ Дөрвдә улусин школд сурчаһад, классарн цокулсн зург Э.Мутляевин
көвүнь Элвг өглә. Эн зургт хальмг көвүд дунд Пүрвә Мучкаевич Эрдниев бас бәәҗ. Баһ цагтан хамдан сурһуль сурад, үүрлҗ йовсн иньгтән бас шүлг нерәдлә.

Пүрвә - салдст


Хөн сарин йиснд
Харңһуг Нарн диилсн өдрт
Номин ах салдс
Насарн цацу иньгт
Менднь зүркәрн эрҗәнәв.
Минь зу күрхинь ицҗәнәв.
Эңкр таңһч дундан
Эрдмәр шинҗллһ чаңһа,
Элдү сәкллтәр хаңһа,
Эрүл-менд бә, оньдинд хә,
олнд падр!


Эрнҗән Хазыковичин бичкн блокнотын түрүн халхднь Леонардо да Винчин келсн үгнь бичәтә: "Только с пользою прожитая жизнь долгая". Тернь учрта гиҗ би саннав. Э.Мутляев йирн дөрвн нас эдләд, нидн җил моһа сарин 24-д сәәһән хәәлә. Күндтә, тоомсрта, медрлтә багшиннь санлд шүлгән нерәдләв.


Това, бомбан хаһрулҗ,
Төвкнүн маһарсн өрүн
Төрскнүрнь дәврсн хортнла
Түрүн босад дәәлдҗ.

Дуута Җаңһрин дуудврар мет
Дегц зерглдҗ цергәр зогсад,
Өрүн әмтәхн нөөртә нутган
Өрчәрн хааҗ, Эрнҗән халхлсмн.

Дөрвн җилин дәәнә
Диилврин байрнь дембрлнә.
Делкә дүүрәд дүрклнә,
Дууһин айснь күңкннә.

Өлзәтә цагнь ирлә,
Өрк - бүләрн җирһлә.
Шуугсн, ниргсн бичкдүдтә
Школд багшар көдллә.

Бахтмҗ-бахмҗар кичәл давулсн
Берк билгтә тууҗин багш.
Өрчднь баргдшго медрлин булгта.

Кецү цагин күнд хөвин
Күчр зовлңгинь дааҗ йовлат.
Ут наснаннь адрута хаалһдан
Урмдта җирһлиннь күслән күцәләт.


Багшасн сән медрл авсн сурһульчнрнь, өрк-бүлнь, ачнр-зеенрнь Эрнҗән Хазыковичин неринь зүркндән хадһлҗ, ухандан санҗ бәәцхәнә.

Николай ХАТУЕВ