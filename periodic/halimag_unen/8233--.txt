Хальмг келнә болн сойлын цутхлңгин һардач
07-06-2018, 09:57 
- Мингиян Алексеевич, тана институтд кедү оютн сурна? Кедү кафедр үүлднә?
- Хальмг келн-бичгин болн дорд үзгин шинҗллтин институтд эндр өдр 560 оютн сурчана. Өдртнь 311 күн, наадкснь болхла эчнән (заочн) сурна. Теднәс 42 оютн һазадын орнас: Моңһлас, Афганистанас, Китдәс, Вьетнамас, Казахстанас, Киргизәс, нань чигн орн-нутгудас. Дәкәд болхла әрәсән регионмудас ирсн 17 оютн сурчана. Эдн Тываһас, Калугас, Ростовск областяс, Ставропольск крайас, Крымас болн нань чигн. Эдн цуһар хальмг болн моңһл келәр, сойлар, тууҗар, авъясар соньмсад манад сурхар ирсмн.
Институтд тавн тиңкм (кафедр) бәәнә: хальмг, моңһл болн алта кел шинҗллһнә, хальмг утх-зокъялын болн седкүлчин (журналистикин), амн зокъялын болн социальн сойлын, гүн ухана болн сойлын, һазадын келнә болн эврә һазран шинҗллһнә тиңкс мөн.
- Кедү оютн эн җил сурһулян төгсәҗәнә? Теднә медрл ямаран?
- Ода 92 оютн дөрвдгч болн тавдгч курсан төгсҗәнә. Теднәс 37 күн "улан диплом" авх зөвтә. Институтын оютнр КалмГУ-д цугтаһаснь сәәнәр сурһулян сурна. Яһад гихлә бидн җил болһн эн туст шинҗллт кенәвидн. Терүнә ашар мана оютнр хамгин өөдән рейтингтә болна. Келхд, хальмг болн солңһ (корейский) кел дасчах оютнр сүл тавн җилин туршарт хамгин сән гисн оютнрин тоод йовна. Тегәд чигн эдн сар болһн авдг оютнрин теткмҗ (стипеньд) деерән немр мөңг авна.
Номин халхар чигн мана оютнр хамгин сән талас бийән үзүлнә. Энҗл зу һар күн номин конференцст орлцад, соньн илдклмүд умшад, һашгудар, үнтә белгүдәр ачлгдв. 26 күн җил болһн һазадын орна ик сурһульд сурад, моңһл, китд, солңһ келнә халхар мергҗлтән өөдлүлнә. Тер мет оютнр әрәсән РАН-а кел шинҗллһнә, нарт-делкән литературин, дорд үзгин бичмрин, востоковеденя, лингвистическ шинҗллтин институтмудт - нертә күрәлңмүдт номин халхар дамшлт авна. Заасн институтмудын һардачнр маднла сурһулин болн номин халхар бооца батлсмн. Тедн мана багшнриг өөдәнәр үнлнә, җилин дөрвн цагт мана оютнр чигн, багшнр чигн тенд медрлән өөдлүлнә, тедн чигн мадн тал ирәд нөкцлтнә. үлгүрлхд, ода мадн хамдан хальмг болн моңһл келнә халхар кесг төсвс күцәҗәнәвидн. Эн көдлмшиг профессор Владимир Мушаев һардҗана. Профессор Евдокия Хабунова болхла теднлә амн зокъялын болн сойлын халхар залһлда бәрнә. Профессор Валерий Бадмаев гүн ухана, бурхн шаҗна халхар теднлә нөкцлтҗәнә. әрәсән номтнрин келсәр, хальмг номтнрла көдлхд йир соньн болн туста.
- Соньн төсвсин тускар келҗ өгхитн сурҗанав?
- Энҗл, дөрвн сар хооран, КалмГУ-н факультет болһнд "Программа развития факультетов и института на 2018-2020 гг." гидг төсв давла. Мана институт бас эн марһанд орлцад, төсвән белдлә. Терүнд бидн эврәннь институтын иргчин тускар бичләвидн. Төсвин жюрин ханьд КалмГУ-н ректор Бадма Салаев, проректормуд Эльза Мантаева, Баира Натырова, Дмитрий Лапушко, Кермен Бадмаева, төсвин офисин һардач Ирина Кавкишева (директор Проектного офиса КалмГУ), сурһуль-эрдмин чинр үнллһнә Цутхлңгин һардач Элеонора Манджиева, таңһчин болн муниципальн организацсин дааврта көдләчнр мана көдлмшиг үнлсмн. Теднә шиидврәр мана институт түрүн орм эзләд, мөңгнә мөрәһәр ачлгдла.
Бас эн җилд бидн "Хамгин сән залврин дамшлт" гидг төсвд орлцад, хойрдгч-һурвдгч орм шүүһәд, мөңгнә мөрә авлавидн.
- Давсн җилд университет опорн региональн һоллгч вуз болв. Эн туст ямаран көдлмш кеҗәнәт?
- Университет иим өөдән чинртә болсн учрар сурһулин болн номин олн зүсн халхар үүлдҗәнә. Мана институт бас эн көдлмшт орлцад, "Калмыкия как трансграничный регион в восточном векторе России" гидг нертә көтлвриг (программиг) күцәҗәнә.үлгүрнь, давсн җилин чилгчәр эн көтлврәр бидн "Сетевое востоковедение" гидг нерәдлһтә номин ик конференц бүрдәҗ давуллавидн. Терүнд Моңһлас, Китдәс, Киргизәс, Узбекистанас, Абхазәс, әрәсән кесг регионас номтнр орлцсмн. Дорд үзгин шинҗллтин халхар тодрха болн соньн күр болв. Келхд, эн халхар үүлдәд, мана номтнр таңһчин нер дуудулҗахнь лавта. Яһад гихлә Хальмг Таңһчин бәәдл-җирһлиг олнд медүләд, бизнесин халхар үүлддг компаньсин хоорндк нөкцлтин зам татҗанавидн.
- Мингиян Алексеевич, институтын иргчнь ямаран болх гиҗ санҗант?
- Баһ наста номтнрин тахшлтд ик оньг өгнәвидн. Эн җилмүдт институтын хойр баахн номт Баира Коваева болн Марина Тюмидова кандидатск диссертацан бичәд, күцәмҗтәһәр харсад, филологин болн тууҗин номин кандидатнрин цол зүүсмн. Бас эн җилмүдт РАН-а нарт-делкән литературин Институт маднд шишлң орм өгв. Ода мана баһ наста номт тенд аспирантурт сурхмн. Энтн ончта йовдл гиҗ тоолҗанав, юңгад гихлә нер туурсн институт күн болһнд шишлң орм өгхш. Арвн ормас негинь мана институтд өгчәнә.
Дәкәд нег үлгүр, одахн келн-әмтнә Цинхайск университетәс номтнр ирәд, мана университетлә бооца батлв. Энтн бас ончта йовдл, яһад гихлә орчлңд темдгтә китдин университет хамгин түрүнд хальмг ик сурһульла бооца батлсмн. Мана багшнр болн оютнр тенд өңгәр мергҗлтән өөдлүлх үрвр эдн кев. Мадн эврәннь халхасн бас теднд үрвр кевүвидн.
- Институтын багшнрин мергҗлтин тускар келҗ өглт.
- Мана багшнр цуһар өөдән мергҗлттә. Институтд 60 багш көдлҗәнә. Теднәс 18-нь ассистент болн ах багш, 28-нь номин кандидат, 14-нь профессор болн номин доктор. Эдн цуһар гүн медрлтә багшнр, номтнр. һанцхн Хальмгт биш әрәсәд, һазадын орн-нутгудт нертә номтнр гиҗ келх кергтә. Мана оютнр ик зуудан Хальмг университет төгсәһәд, дарунь китдин, моңһлын, солңһин ик сурһульд һурвн җилдән сурад, аспирантур, магистратур төгсәһәд, ода мана оютнрла дамшлтарн, медрләрн хувалцҗана. үнәртнь келхд, дорд үзгин халхар үүлддг Москва балһсна зәрм ик сурһульд хальмг номтнрла әдл мергҗлттә көдләчнр уга. Бәәҗ-бәәҗәһәд теднд Москваһас үрвр ирнә. Болв бидн иргч селгәнә тускар ухалҗанавидн. Энҗл кесг оютн Китдт магистратурт сурһуль сурх саната. Эн туст институт 20 шаху бооца батлв, нурһлҗдан Моңһлын ик сурһульла батлсн бооцас. Мана оютнр Моңһлд өңгәр бәәһәд, өңгәр сурһуль сурна. Теднә оютнр болхла манад сурна. Тиим таал һанцхн мана институтд бәәнә. Тегәд университетд бидн һанцхн үндсни институт болад нерән дуудулҗ йовнавидн.
- Институтд хальмг келнд ямаран оньг өггднә?
- Институтд төрскн келн һол орм эзлҗәхнь маһд уга. Хальмг келнә ард орад, ээҗ-аавин келән сәәнәр дастн гиҗ бидн оютнртан даңгин келнәвидн. Хальмг келән өргҗүлхәр, делгрүлхәр бидн кесг керг-үүлдвр давулнавидн. үлгүрнь, институтд бидн хальмг келнә кичәл өңгәр өгнәвидн. Төрскн келән сәәнәр медхәр, дасхар бәәх седклтә сурһульчнр, көдлдг бөдүн улс, пенсьт бәәдг әмтн чигн кичәлд ирнә. Медәтнрин келсәр, тедн ачнр-җичнртән төрскн кел дасххар ирцхәнә. Ода насн ирәд, ухан орҗана гицхәнә. 16 наста баһчудас авн 70 һарсн наста улс күртл хальмг келнә кичәлд ирәд төрскн келән дасна.
Энҗл таңһчин школмудт көдлҗәх зун багшин мергҗлтинь өөдлүлүвидн. Яһҗ хальмг кел, утх зокъял, амн зокъял сурһх кергтәһинь зааҗ өгүвидн.
Дәкәд болхла энҗл бидн хальмг келәр тотальн диктант бүрдәҗ давулвидн. Университетин арвн факультетәс багшнр, оютнр, талдан чигн көдләчнр ирәд диктант бичв, ут тоодан 150 күн. Теднәс 10-нь йир сәәнәр бичәд, нүүрт һарв. Хальмг келәр үүлддго багшнр болн оютнр сән талас бийән үзүлснд бидн алң болувидн. Инженерн факультетин багш Виктор Онкаев, ФСПО-н багш Баира Хайчеева, 2-ч тойгта оютнрин общежитин заведующ Валентина Чедырова, нань чигн улс хамгин сәәнәр диктант бичсмн. Дииләчнрт сертификатмуд бәрүлҗ өгәд, үнн-седкләсн йөрәввидн.
- Мингиян Алексеевич, аштнь ю келхәр седҗәнт?
- Җил ирвәс мана институт делгрәд, тооһарн икдәд, медрләрн өсәд йовна. Өдгә цагт бидн 2020 җил күртл зуралсн зураһар көдлҗәнәвидн, терүг эрк биш күцәхәр бәәнәвидн. Эн туст таал бәәнә. Мана институтын багшнрин, оютнрин арһ-чидләр энүг күцәх санатавидн. Зуралсн ямр нег керг-үүлән бидн хамдан негдәд күцәнәвидн. Тегәд мана институтын багшнрт, көдләчнрт, оютнрт ханлтан өргҗәнәв. Мана зуралсн, күцәхәр бәәх төсвсиг Хальмгин ик сурһулин һардач Бадм Катинович Салаев болн проректормуд даңгин дөңннә. Эднд бас ик ханлтан өргҗәнәв.
- Тодрха болн соньн интервью өгсндтн байрлҗанав!

ШААКУН Василий