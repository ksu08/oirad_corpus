Иссык-Кулин көвәһәс мана теегт ирв
20-09-2018, 11:25 
Хальмг Таңһчд бәәдг олн келн-улс дунд киргиз улс онц орм эзлнә гиҗ келҗ болҗана. Юңгад гихлә эдн дунд хальмг улсла нег уңг-тохмта сарт хальмгуд бәәнә. Тегәд чигн эдн хальмг һазрт ахнр-дүүнр дундан гертән бәәснлә әдл, энд иҗлдәд үлдв. Мадниг Хальмг университетин оютнр бәәсн цагт Киргизәс баһчуд сурһуль сурхар ирсн билә. Эндр чигн мана КалмГУ-д эн орн-нутгин элчнр сурчана. Эн хаврар таңһчин әмтнә социальн теткврин комплексн Цутхлңгин седвәрәр олн үртә өрк-бүлмүд дунд бүрдәгдсн марһанд Джумаевихнә өрк-бүл диилвр бәрсн билә. Бидн эднлә таньлдад, эднә бәәдл-җирһлин тускар хөөннь бичхәр үгцсн биләвидн.
Таалайбек Асанкожоевич болн Мээрим Азизгановна Джумаевихн Хальмг Таңһчд 2005 җиләс авн бәәнә. Герин эзнә ах энд 2000 җиләс авн бәәнә, тегәд эдн түрүләд теднә менд медхәр ирдг бәәсмн. Нег дәкҗ ахнь төрскн һазрурн кергәр йовхлань Таалайбек авальтаһан энд күүкдинь хәләхәр үлдв. Тиигәд эдн Хальмг Таңһчд бәәхәр шиидвр авв. һурвн сарин эргцд эдн әрәсән иргнмүдин документ авад, арв шаху җилдән энд бәәнә.
- Бидн Чолпон ата гидг курортн балһснд номин академин пансионатд хамдан көдлдг биләвидн. Тенд таньлдад, өрк-бүлән өндәлһвидн. Хуучн авъясар би таасгдсн күүкиг хулхалҗ авад, зәңг орулсна хөөн хүрмән кесн биләвидн. һундл төрхд, мана ууһн көвүн гемин уршгар сәәһән хәәв, тегәд орман сольхар нааран нүүснь бас хара биш. Энд мини ах болн мана зе күүкн өрк-бүлмүдтәһән бәәнә. Тегәд келн-улсин байрин өдрмүдлә бидн һурвн өрк-бүләрн цуглрҗ нәәрлнәвидн,- гиҗ Таалайбек Асанкожоевич келв.
Келхд, эн орс кел сәәнәр меднә. "Та альд орс кел дасвт?"- гиҗ соньмсв. Тиигн гихнь эн орс школд сурсн бәәҗ, хөөннь педагогическ училищ төгсәсмн. Советск Союзин цагт өсәд-боссн төләдән эн Калуга балһснд әәрмд церглсн бәәҗ. Хальмг көвүд энүнлә церглсиг эн тодлна. Советск йосна цагт Киргизьд орсмуд олн билә, тегәд энүнә үүрмүд дунд орс күүкд-көвүд бәәсмн. Күүкднь орс кел дасад, сән сурһульта болхин төлә нааран нүүх шиидвр авснь бас нег учр болсмн.
Эднә өрк-бүл дөрвн үртә. Альбина 5-ч класст сурна, Байэл көвүнь 3-ч классин сурһульч, икр Амина Амир хойр һунта, бичкдүдин садт орна. Эдн гертән күүкдтәһән эврә келәрн күүнднә, өвкнриннь авъяс-заңшал зааҗ өгнә. Авъяст тохрсар долан хонг болһн басң өдрлә эцкнь көвүдтәһән номд орна. Дәкәд эн өдр плов чандг авъяс бәәнә. Келн-улсин Ураза, Курбан-байрам болн Навруз сән өдрмүдлә эдн элгн-садтаһан харһҗ, нег-негндән гиичд одна. Мээрим олн зүсн хот-хол болһхдан дурта, тегәд эн хашаны, лагман, бешбармак болн нань чигн сенр хот белднә. Альбина экән дахад келн-улсин хот-хол болһдгиг дасна. Сән өдрмүдин байрла герин эзн күүкд күн курма-цә болһна. Эннь хөөнә өөкнд һуйр шарад, деернь үс немәд болһдг хот болҗана. Дәкәд эдн хальмг цәәд цуһар дурта.
Джумаевихнә өрк-бүл сул цаган хамдан давулна. Эдн хотл балһсна уульнцсар хамдан йовҗ, сәәхн бумблвс һәәхнә. Байэл көвүн спортар соньмсҗ бөк бәрлдәнә секцд орна. Альбина үүл бәрҗ, наадһастан хувц уйна, зург зурхдан дурта, школдан чигн эн сәәнәр сурна. Эк-эцкнь күүкән көгҗмин школд орулад, домбр цокдг дасхх саната. Олн үртә өрк-бүл таңһчин әмтнә социальн теткврин цутхлңгин "Өрк-бүл" гидг әңгин керг-үүлдврмүдт шунмһаһар орлцна. Бичкдүд англь келнә занятьд орна, һарин эрдмин кружокд олн зүсн кегдлмүд дасна. Таалайбек Асанкожоевич болн Мээрим Азизгановна болхла эк-эцкнрин төлә давулгддг тренингд, харһлтд орлцна. Мээрим наадк олн үртә экнрлә хамдан йоган занятьст орлцҗ, цогц-махмудан батрулна. Келхд, эн Цутхлң олн үртә өрк-бүлмүд дунд давулсн марһанд эдн кегдлмүдин һәәхүл белдәд, Джумаевихнә уңг-тохмин журм кесн билә. Олн салата моднд эдн һурвн үйин нерд заав.
Хальмг һазрт бәәдг төләдән эдн Цаһан Сар, Зул байрин өдрмүдиг темдглҗ, бас боорцг шарна, җомба чанна. Мээрим Азизгановнан элнцг экнь сарт хальмг бәәсмн, тегәд эн бичкнәсн авн эн сән өдрмүдин тускар меддг билә. Ода эднә өрк-бүл нурһлҗ бәәрн йосар, киргиз келн-улсин авъяс-заңшалар бәәнә. Эдн кен ахан күндлҗ, эрк биш "та" гиҗ дуудна. Күүкд күн толһа нүцкн бәәх зөв уга, тегәд эдн даңгин альчур боона. Гертән цуһар төрскн келәр күүнднә. Сән өдрмүдин байр болхла герин эзн "чапан" эс гиҗ "кармама" гидг келн-улсин хувц өмсҗ кеернә.
Эн зунар Джумаевихн төрскн һазрурн йовҗ, аав-ээҗдән золһв. Иссык - Куль нуурин эргндк ке-сәәхн йиртмҗ һәәхәд, Барскооне уул деер һарч сергмҗтәһәр амрад ирв. Аав-ээҗнь мал бәрнә, эврә сад-һарудта, тегәд зеенрнь олн зүсн зер-земш болн темс хураҗ, үс цокҗ дөң болснд теднь байрлв.
Арв шаху җилдән хальмг һазрт бәәх Джумаевихнә өрк-бүл энд иҗлдәд, олн таньл-үзлтә болв, күүкднь хамдан школд болн бичкдүдин садт ордг күүкд-көвүдлә үүрлнә. Элст балһснд эдн йир дурта, энд эднә күүкднь һарсмн. Эдн өвкнриннь авъяс-заңшал хадһлҗ, хальмг улсин сойл, тууҗ күндлҗ, Хальмг Таңһчиг эврә төрсн һазрла әдлцүлнә.
Наталья ДАВАЕВА