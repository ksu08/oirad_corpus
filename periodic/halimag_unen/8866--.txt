\u201cТаңсг седклтә танд өлзә дурдҗ бәәнәв!\u201d
04-10-2018, 11:34 
Октябрин 5-д мана орн-нутгт болн таңһчд багшин Өдр темдглнә. Цуг сурһульчнр болн оютнр эн өдр дурта багшан йөрәҗ цецгүд бәрүлнә, бүлән үгән келнә. Мана таңһчд кесг миңһн багшнр дундын школмудт, бичкдүдин садмудт көдлҗ сурһульчнрт бат медрл өгнә.
Ода багшнр кичәлмүдтән интерактивн самбр, компьютермүд, электронн учебникүд олзлна, тегәд сурһульчнр кесг соньн тоот дасҗ чадна, багшин үгиг оньган өгч соңсна. Тиим шин технологийсиг өргәр олзлдг багшнр баһ биш, теднәс зәрмднь "Хальмг Таңһчин ачта багш" гидг өөдән нерн одахн зүүлһгдлә.
Тер тоод Городовиковск балһсна 1-ч тойгта школын багш Наталья Владимировна Буриновад, Элстин лицейин багш Виктория Ивановна Бейд, Лагань балһсна 3-ч тойгта школын багш Анна Джимбеевна Дорджиевад, үстин района Цаһан Амна 2-ч тойгта дундын школын багш Вера Очировна Тельмеевад, Сарпан района Шарнута дундын школын багш Анастасия Васильевна Даваевад болн нань чигн кесг багшнрт өөдән нерн зүүлһгдв.
Багшин көдлмшин таалыг ясрулхин төлә кесг школмудт капитальн ясвр кегдв, спортзалмуд ясгдв. Приютна, Хар һазра, Сарпан болн нань чигн райодт тиим ик чинртә көдлмш күцәгдв. Школмудын таал цааранднь чигн ясрулгдад бәәх, шин школмуд Элстд, Троицкд болн нань чигн селәдт эдлврт орулгдх.
Тиим таалд сурһульчнрин медрл чигн өсәд йовна, эднәс кесгнь таңһчин олимпиадт орлцна, нег үлү эклц классин сурһульчнр орс келәр, эсвәр болдг олимпиадт Элстәс болн райодас, хол бичкн селәдәс чигн ирҗ орлцна, тиигҗ эдн марһлддгиг, медрлән үзүлдгиг дасна. Ах классмудт болхла эсвин олимпиадт Элстин лицейин, олн профильтә гимназин, классическ гимназин сурһульчнр йилһрҗ өөдән орм эзлнә.
Эднәс Лаганя, Хар һазра, Городовиковск, Приютна, Яшалтан, Яшкулин, Сарпан болн нань чигн райодын сурһульчнр ард үлдхш, тегәд нүүрлгч орм эзлхин төлә мейәрклһн чинвртә болна. Тиим таалыг цааранднь делгрүлх кергтә, селәнә сурһульчнр Элстин школмудын элчнрлә әдләр олимпиадмудт нүүрлгч орм эзлхин төлә әдл эв-арһ эдлҗ дөрлдх йоста. Энүнә төлә Интернетин, дистанционнн сурһулин болн нань чигн эв-арһиг өргәр олзлхмн.
Талдан чигн предметсәр, тер тоод һазадын келәр, тууҗар, зөв-йосна, таңһчин сурһульчнр гүн медрл үзүлҗ таңһчин болн Цугәрәсән олимпиадмудт нүүрлгч орм эзлнә. Эн туст Цугәрәсән экологийин олимпиадт нүүрлгч орм эзлдг Цаһан Амна гимназин сурһульчнриг нерәдҗ болхмн. Олн җилин туршарт биологийин болн экологийин халхар гүн медрл сурһульчнртан дамшлтта багш Нина Очировна Ходжаева өгнә, эднәс хамгин билгтәһинь шүүҗ авад олимпиадт белднә. Тиим багшнр мана таңһчд баһ биш.
Тегәд чигн багшин тоомср өдгә цагт өсәд-өргҗәд йовна, эднә нилчәр школан төгсәсн күүкд-көвүд мана орн-нутгин хамгин ик тоомсрта вузмудт сурһульд орна. Эднәр багшнрнь, эк-эцкнь бахмҗ кенә. Ода немр сурһулин учрежденьс бичкдүдин олн зүсн билг-эрдминь делгрүллһнә үүлдвриг сән аштаһар күцәнә.
үлгүрнь, Элстин "Бичкн Эйнштейнмүд" гидг клубд бичкдүд робототехник, программировань, англь кел, хальмг кел, ду, би болн кесг нань чигн эрдмәр медрлән гүүдүлнә. Эдниг дамшлтта багшнр дасхна. Робототехникәр энд сурдг зурһата-долата болн терүнәс ах бичкдүд ик күцәмҗ бәрнә, одахн Америкд болсн марһанд эдн түрүн орм эзлҗ дииләчнрин өөдән нер зүүҗ, әрәсән болн мана таңһчин нериг делкәд туурулв.
Сурһульчнрин тонь школмудт җил ирвәс өсәд йовна, тер тоод талдан регионмудас әмтн хәрү таңһчдан ирҗәнә, негдгч класст ордг бичкдүд бас немгдәд бәәнә. Тернь байрта йовдл. Ода цуг бичкдүд садт орна, тегәд цааранднь ясльд орх нилхдиг ормар теткх кергтә, ода тиим таал көдлмштән һарһхар седҗәх күүкд улст тогтагдҗана. Мана таңһчд Элстин садикүдт немр гермүд тосхгдад, тенд ясльмуд бәәршлүлхәр бәәнә. Тиим тосхлт ода йовуд авчана.
Маңһдур, октябрь сарин 5-д, цуг багшнр эврәннь сән өдрән темдглх, эдниг сурһульчнрнь, элгн-саднь йөрәх. Бидн бас мана күндтә багшнриг йөрәҗ, олна тоомср эзлҗ, сурһульчнртан бат түшг болҗ ик күцәмҗ бәрҗ йовтн гиҗ дурдҗанавидн.
ТүРВәН һуна