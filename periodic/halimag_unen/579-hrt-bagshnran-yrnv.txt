Хәәртә багшнран йөрәҗәнәв
10-10-2014, 19:39 | Таңһчин зәңгс
Комсомольск гидг селәнд зүркнд эңкр хойр багшм бәәнә: Николай Кичикович болн Булһн Дюцеевна Чудаевихн. Хол 1962 җил баахн багшнр мана Яшкулин района бичкн Хоһн гидг хотнур мөрн тергәр нүүҗ ирсинь ода күртл тодлнав. Эдн мини түрүн багшнр, Хоһна эклц школд ирҗ багшин хаалһан экллә. Бидн тер цагт орс келн уга,цугинь хальмгар келдг биләвидн. Тегәд эсвин кичәлд хальмгарн тоолдг биләвидн. Дәкәд һашун селәнүр нүүҗ одад, дунд школд хоюрн күндтә амрлһнд һартлан багшлад, олн күүкдт уха-медрл заасн цаһан седклтә,гүн медрлтә, цецн ухата, ик дамшлтта багшнр болҗана.
Николай Кичикович школын һардачар чигн көдллә, тууҗин кичәл давулдг билә. Булһн Дюцеевна болхла , хальмг келнә багш болад, алдр җаңһрла, келн-улсин соньн тууҗла мадниг таньлдулсн күн. Эн хойр багшин күчәр чигн би багш болад, хальмг келән делгрүлҗ , өөдлүлхәр зүткҗ йовнав. Дурта «Хальмг үнн» газетин дөңгәр эңкр таднан , тана чирәд цуг багшнриг багшнрин сән өдрлә әрүн цаһан седкләсн цуг тана сурһульчнрин нерн деерәс йөрәҗәнәв. Ут нас, удан җирһл дурта таанртан дурдҗанав.
Тамара Нимеева,
Элст балһсна 4-ч тойгта школын хальмг келнә багш