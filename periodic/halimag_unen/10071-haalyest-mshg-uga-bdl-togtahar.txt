Хаалһст әәмшг уга бәәдл тогтахар
27-11-2019, 09:44 | Таңһчин зәңгс » Эндрк өдрин төрәр
Урҗ өдр Элстд таңһчин Толһачин медлд үүлддг хаалһин җисәнә әәмшг уга бәәдлиг өөдлүллһнә керг-төрин Комиссин сүүр болв. Керг-үүлдвриг таңһчин правительствин Ахлач Юрий Зайцев һардҗ давулв.
Сүүр деер таңһчин тосхлтын, көлгн-күчнә болн хаалһин эдл-ахун министрин дарук Евгений Ченкалеев Хальмг Таңһчд «әәмшг уга болн сән чинртә автомобильн хаалһс» гидг келн-улсин төсв күцәлһнә йовудын туск илдкл кев. Эн келн-улсин төсв дөрвн федеральн төсвәс тогтна. Мана таңһч «Хаалһин сеть», «Хаалһин эдл-ахуг делгрүллһнә эв-арһ», «Хаалһин җисәнә әәмшг уга бәәдл» гидг һурвн федеральн төсвд орлцҗана.
«Хаалһин сеть» гидг төсвин йовудт нормативн некврмүдлә ирлцдг региональн автомобильн хаалһсин тооһинь 50 процент күртл икдүлх, дегд олн көлгн йовдг хаалһсин тооһинь 10 процентд баһрулх, урзн җиләс дорхнь зеткр учрдг ормсин тооһинь баһрулх күсл тәвҗәнә.
Келн-улсин төсвиг күцәлһнә йовудт 2019-2024 җилмүдт таңһчд 502 дууна региональн автомобильн хаалһсиг ясч, нормативлә ирлцүлхәр бәәнә. Тер дотр 4 дууна хаалһиг шинрүлхмн. Эннь цуг региональн хаалһсин 53,1 процент нормативлә ирлцх зөвтә. Дәкәд болхла Элстин өөр-шидр бәәх селәд тал ясх хаалһсиг тоолхла, келн-улсин төсв күцәлһнә кемд ут тоодан 616 дууна хаалһс ясгдх, шинрүлгдх болн тосхгдх.
Таңһчд 2024 җил күртл келн-улсин төсвиг күцәлһнә кергт федеральн бюджетәс 7045,8 сай арслң йилһгдхмн. Региональн төсв күцәхин төлә ут тоодан 9233,3 сай арслң керглгдҗәнә. Тегәд таңһчин консолидированн бюджетәс йилһгдх мөңгнә кемҗән 2187,5 сай арслң (эннь дундлад 300-350 сай арслң) тогтаҗана.
2019 җилин март сард Федеральн хаалһин агентствин болн таңһчин правительствин хоорнд 2019-2021 җилмүдт 1095,005 сай арслңга межбюджетн трансферт йилһҗ өглһнә туск Бооцан батлгдсн билә. Эн җилин апрель сард таңһчин тосхлтын, көлгн-күчнә болн хаалһин эдл-ахун министерствин болн Приютна РМО-н администрацин хоорнд 38,258 сай арслңга дөңцл мөңг йилһҗ өглһнә туск Бооцан батлгдсмн. Тер мет министерств Элст балһсна администрацд 405,862 сай арслңга дөңцл мөңг йилһҗ өглһнә туст Бооца батлсн болдг.
2019 җилд 53,8 дууна региональн хаалһсиг ясч, нормативн бәәдллә ирлцүлхәр зуралҗана. Региональн хаалһсиг яслһна туст 11 бооца батлгдсмн. Бооцанас иштә ясврин көдлмшт 499,908 арслңга мөңгн һарһгдх зөвтә. Эндр өдр хаалһсиг яслһна көдлмш 96 процентд күцәгдсн бәәнә.
Дарунь Элст балһсна администрацин толһачин негдгч дарук Константин Шурунгов хотл балһснд «әәмшг уга болн сән чинртә көлгн-күчнә хаалһс» гидг келн-улсин төсв яһҗ күцәгдҗәхин тускар зәңглв. 2019 җилд утдан 10 уульнцд 13 һар дууна хаалһ 17 участкд ясгдх. Эн кергт 417 сай 662 миңһн арслң һарһгдх йоста. Тосхлтын организацс темдглсн болзгасн оратҗ көдлҗәнә. Батлгдсн немр бооцанас иштә ноябрь сарин 30 күртл көдлмшән төгсәх зөвтә. Зәрм уульнцст эн болзгт чигн көдлмшән дуусхмн аль угай гиҗ Комиссин гешүд алмацв.
Тер мет федеральн хаалһас Приютна района Песчаный поселк тал хаалһин ясврин көдлмшиг темдглсн болзгас зөвәр оратҗ эклв гиҗ Приютна РМО-н администрацин толһачин дарук Алексей Лахнов келв. Тер учрар көдлмшиг цаглань төгсәшго бәәдлтә.
Хаалһд учрдг зеткрәс көлтә әмтн әмнәс хаһцдг йовдлмудыг баһруллһна керг-үүлдврмүдин зура күцәлһнә төрәр таңһчин эрүл-менд харлһна министр Юрий Кикенов, сурһуль-эрдмин болн номин министрин үүлиг дав зуур дааҗах Николай Манцаев болн Хальмг Таңһчин әәмшг уга хаалһин җисәнә ах государственн инспектор В.Раев илдкл кев. Сүүрт орлцачнрин темдглсәр, сүл җилмүдт хаалһд учрдг зеткрәс көлтә әмтн хордг йовдлмуд икдв.
Сурһулин учрежденьст хаалһин җисәнә зокалмуд күцәлһнә, зеткртә йовдлмудас саглуллһна туст ик көдлмш кегдҗәнә. Эн төрлә залһлдата олн зүсн керг-үүлдврмүд, марһас бүрдәгднә. Госавтоинспекц хаалһин җисәнә әәмшг уга бәәдл тетклһнә халхин төрмүдәр таңһчин әмтн дунд зәңгллһнә болн цәәлһврин көдлмш шунҗ күцәҗәнә.
Маргарита АРЗАЕВА