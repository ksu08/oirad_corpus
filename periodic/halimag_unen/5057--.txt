Шүлгчлә болсн харһлт
06-02-2017, 17:59 
А.Амур-Санана нертә Келн-улсин библиотекд Хальмг улсин бичәч Нуура Владимирла харһлт болв. Келн-улсин краеведческ әңг терүгинь бүрдәв. Хальмг келнә болн литературин, эклц классин багшнр эн харһлтд орлцв. Хальмг келн эклц классмудт яһҗ дасгдҗахин тускар харһлтд күүндвр болв. Бичкн умшачнрт нерәдсн шүлгүдиннь тускар шүлгч тодрхаһар келҗ өгв. "Алтн авдр" гидг хураңһуд орсн шүлгүдин тускар келгдв. Эн хураңһун әңг болһнд орсн шүлгүд җилин литлә, долан хонгин өдр болһнла, йиртмҗин бәәдллә сурһульчнриг амр сәәхн келәр, тер дарунь тодлгдҗ, келнднь ордгар бичгдсинь багшнр темдглв. Келән дасхд, өөр бәәх тоотла хальмг шүлгин дөңгәр таньлдх сән таал тернь өгчәнә. Шүлг болһн яһҗ үүдснә туск тодлврарн нертә шүлгч багшнрла хувалцв. Иигәд академик Пүрвә Мучкаевла нег харһхднь, номт хальмг тооһин тускар шүлг бичтхә гиҗ сурҗ. Тиигәд "Негнәс арвн күртл" гидг бичкн цикл үүдсн болҗ һарв.
Багшнрин сурврар Нуура Владимир эврә шүлгүдән төрскн болн орс келәр умшҗ өгв.
Дарунь библиотекин көдләчнр бичкдүдт нерәдҗ кегдх керг-үүлдврлә, терүг бүрдәлһнә зурала, шин төсвслә багшнриг таньлдулв. Көглтин Даван өөнд нерәдҗ, Цугәрәсән керг-үүлдвр кегдҗәхин тускар тодрха цәәлһвр өггдв.
Эклц классин бичкдүдт нерәдҗ, хальмг бичәчнр бичсн үүдәврмүдин тускар электронн эв-арһар библиотекин көдләчнр цәәлһвр өгв. Библиотекд белдгдсн методическ болн библиографическ кесг дөңцлмүд хальмг келиг дасхлһнд, тер дотр кичәлмүдт хальмг бичәчнрин үүдәврмүдиг олзлхд йир туста болҗана.
Хальмг келнә багшнр библиотекин цуг әңгүдәр йовад, альд, ямаран дөңгәр эднә үүлдврәс сән тоотынь көдлмштән олзлҗ болхинь медҗ авв. Иим харһлтсиг цааранднь чигн кехлә йир туста болхмн.

ҖИРһЛИН Кермн