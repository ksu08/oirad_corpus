Искусствин бичкдүдин школмудт - делгрлт
28-08-2018, 10:02 
Августын 27-д П. Чонкушовин нертә искусствин колледжд сурһулин шин җилиг угтгч конференц болв. Терүнд сойлын болн искусствин халхар үүлдҗәх сурһулин заведеньсин һардачнр болн багшнр цуглрҗ ирв. Райодын муниципальн бүрдәцсин болн бичкдүдин искусствин школмудын элчнр августовск эн конференцд ирв. Хальмг Таңһчин Улсин Хуралын (Парламентин) Ахлач Анатолий Козачко, танһчин сойлын болн туризмин министр Хоңһр Эльбиков, сурһуль-эрдмин болн номин министрин дарук Герман Санджарыков конференцин көдлмшт орлцв.
Художественн сурһуль-эрдмин бачм чинртә төрмүдәр конференцд өргн күүндвр болв. Таңһчин сойлын болн туризмин министр Хоңһр Эльбиков илдкл кев. 2019-2022 җилмүдт "Сойл" гидг Келн-улсин программ әрәсән кемҗәнд күцәгдҗәхәс иштә билг-эрдмин специалистнр белдлһнә, билгтә бичкдүдиг дөңнллһнә, иим кадрмуд белддг учрежденьсин материальн-техническ көрңгиг батруллһна тускар, эн туст тодрха зура батлҗ авч үүлдлһнә төрт министр оньган тусхав. әрәсән Президент болн орн-нутгин һардвр өсч йовх бичкдүдт цуг халхин сурһмҗиг, нег үлү шагшавдын сурһмҗ өглһиг һол төрмүдин тоод орулснь сойлын учрежденьсин, нег үлү билг-эрдмин халхар сурһуль дасхчах багшнрин болн специалистнрин даавринь кесг холванд өсҗәнә.
Олн делгү сурһуль өгсн деерән билг-эрдмин халхар үүлдҗәх сурһулин заведеньс эрдмин халхар күцц сән белдвр өгхдән цуг халхарн шунх зөвтә болҗана. Искусствин бичкдүдин школмуд билг-эрдмин халхар сурһуль дасхлһна түрүн девсңнь болҗана. Тер учрар эн туст көдлмшиг цагин некврлә ирлцүлҗ, шин кемҗәнд һарһҗ үүлдлһнд туслх тоотын тускар күүндврт орлцсн специалистнр тоолврарн хувалцв. Яшкулин района бүрдәцин толһачин дарук Галина Шининова, Городовиковск бичкдүдин искусствин школын директор Татьяна Журба, Ик Царң селәнә бичкдүдин искусствин школын директор Мария Далтаева, Элстин искусствин колледжин багшнр Наталья Кущ, Ольга Ледникова күүндгдсн төрәр эврә хәләцән медүлҗ, эрк биш күцәгдх төрмүдиг зааҗ келв. Хәләгдсн төрәр искусствин школмудыг цааранднь делгрүллһнүр залгдсн ирлцңгү шиидвр батлҗ авгдв.
Сурһулин шин җиллә цуглрсн багшнриг үнн седкләсн йөрәһәд, искусствин школмудын сурһуль-эрдмин халхинь делгрүллһнд, материальн-техническ көрңгинь батллһнд, кадрмуд белдҗ, тедниг көдлмшин ормднь батллһнд туслх керг-үүлдврмүд күцәлһнд дөң болхан Таңһчин Улсин Хуралын (Парламентин) Ахлач Анатолий Козачко иткүлв. Хальмг Таңһчин сойлын ачта көдләчин күндтә нер зүүсн Стелла Мухтаровад болн Галина Поляковад ачлвринь Анатолий Васильевич бәрүлҗ өгв. Элст балһсна бичкдүдин искусствин негдгч тойгта школ әрәсән эн халхин сән гисн 50 школын тоод орв. Школын директор Герельта Цеденовад тер иткл цаасн байрин бәәдлд бәрүлҗ өггдв.
Галина ХЕЙЧИЕВА