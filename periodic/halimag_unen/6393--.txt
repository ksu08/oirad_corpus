Медрләрн ончрв
03-10-2017, 15:58 
Одахн хойр өдрин эргцд Элстин Т.Хахлынован нертә медицинск колледжин ул деер "У истоков жизни" гидг Цугәрәсән марһана региональн девсң болв. Медицинск болн фармакологическ халхар дунд сурһулин программар белдвр күцәдг сурһуль-эрдмин организацсин һардачнрин цугәрәсән селвлцәнә ашар һарһгдсн шиидврәр эн марһан бүрдәгднә. Дунд профессиональн сурһуль-эрдмин чинринь өөдлүлх, иргчдән акушерин эрдмәр көдлх ах курст сурчах оютнр дунд хамгин медрлтә болн билгтә баһчудыг илдкх күслтәһәр эн марһан давулгдв.
Темдглхд, кесг җилин эргцд медицинск колледжд "Акушерск керг" гидг әңгд сурчах оютнр дунд "Хамгин сән акушер" гидг марһан бүрдәгднә. Медрләрн ончрсн оютнр Күндллһнә һашгудар, белгүдәр, мөңгнә мөрәһәр чигн ачлгдна.
Одахн болхла акушерин эрдм дасчах баһчуд дунд цугәрәсән марһана региональн девсң давв. Удл уга сурһулян төгсәх оютнр дасчах эрдминнь туст марһана кесг нәрн даалһврмуд күцәв. Жюрин ханьд О.А. Шунгаеван нертә Перинатальн цутхлңд көдлҗәх өөдән мергҗлттә, ик дамшлтта акушермуд орҗ, оютнрин медрлинь шүүв. Баһчуд дасчах эрдмәрн сән белдвр үзүлв. Марһанд орлцачнр дундас Айслу Горяева ончрҗ, диилвр бәрв. Тегәд чигн акушерин эрдм дасчах хамгин сән эн оютн гүн медрлән үзүлҗ, Краснодар балһснд болх марһана хойрдгч девсңд орлцх зөв авв.

Мана зәңгч