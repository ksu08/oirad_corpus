Нум харвлһиг делгрүлхәр
01-08-2018, 09:46 
Ут тоодан таңһчин гиичнр Элстд хойр өдртән бәәсмн. Түрүн өдрт эдн Хальмгин Толһач Алексей Орловла харһв.
"Хальмгин өвкнр кезәнәс авн нум харвдг бәәсмн. Нумар аңһучлҗ бийән теҗәлә, дәәлдҗ Төрскән харсла. Тегәд саадг харвлһн - хальмг келн-улсин зөөр болҗана. Энүг эрк биш делгрүлх кергтә. Таңһчин Толһач болн спортын министерств цааранднь чигн эн спортыг делгрүллһнд ик оньган өгхмн гиҗ иткҗәнәвидн. Мадн чигн, федерацин һардвр, чадсарн тусан күргхмн", - гиҗ Владимир Ешеев темдглв.
Бас федерацин президент Владимир Ешеев, хамцу командын зер-зевч Петр Турунин болн хамцу командын ах тренер Зоригто Манханов бичкдүдин үүдәлтин региональн Цутхлңд хойр өдрин эргцд семинармуд давулцхав. Эн семинармудт немр сурһуль-эрдмин, таңһчин физкультурин багшнр, бичкдүдин үүдәлтин региональн цутхлңгин сурһульчнр болн "Нум харвлһна ветеранмудын болн баһчудын ниицәнә" гешүд орлцсмн. Июль сарин 28-д гиичнр бичкдүдлә тренировк кев. Немәд келхд, бичкдүдин үүдәлтин региональн Цутхлңд үүлддг зунын бичкдүдин лагерьт ода "Бичкн харвачнр" гидг селгән көдлҗәнә.
Санҗин Санл