Көдлмш олхд нөкд болҗана
17-09-2014, 10:00 | Таңһчин зәңгс
өцклдүр Элстд социальн делгрлтин, күч-көлснә болн әмтиг көдлмшәр тетклһнә министерств дәәнәс көлтә Украинәс таңһчур зулҗ ирсн улсин төлә вакансин яарм бүрдәв. «ЕвроСибОйл», «Респект», «Энергосервис», «Гипермаркет «Магнит», «АвтоСпецСервис», «Консервпищепром» гидг ниицәсин, «Одн» заводын болн нань чигн предприятьмүдин элчнр эн керг-төрт орлцад, Украинәс ирсн улсла харһад, көдлмшин төрәр күүндв.
Таңһчин социальн делгрлтин, күч-көлснә болн әмтиг көдлмшәр тетклһнә министрин дарук Эльза Нахатинован келсәр, таңһчд Украинәс ут тоодан 600 һар күн ирлә. Июнь сард эднә төлә цаг-зуур бәәдг дөрвн пункт сегдсн билә. Терүнд 376 күн бәәлә, тер тоод 140 бичкн. өдгә цагт эн пунктс хаагдв, юңгад гихлә эдн талдан регионмудт одв. Мана министерств тер регионмудын элчнрлә күүндәд, 151 күүнд көдлмш олхднь нөкд болв. үлгүрлхд, Хабаровск крайд 21 күн көдлмшт орв, Тульск областьд – 20 күн, Мордва Республикд – 14 күн, Екатеринбург балһснд – 14 күн, Южно-Сахалинск балһснд – 8 күн. өдгә цагт мана таңһчд Украинәс зулҗ ирсн 241 күн бәәнә. Эдн элгн-садндан бәәршлҗәнә.
Министерств мана таңһчд нефть оллһна үүлдвр күцәҗәх «ЕвроСибОйл» гидг компаня элчнрлә бас көдлмшин төрәр күүндв. Тегәд чигн вакансин яармд әмтн энд бас көдлмш олхнь лавта. «КомсомольскНефть» гидг ООО-н специалист Светлана Шараева эднә ниицәнд маши залачнр, диспетчермүд, хот уудг бәәрнд ааһ-сав уһадг болн һаза-дотаһинь ахулдг көдләчнр кергтә гиҗ әмтнд келв.
«Консервпищепром» гидг ООО-н юристин нөкд Александр Бардаковин келсәр, эднә ниицән Украинәс зулҗ ирсн 8 күүг көдлмшт авад, эднд арһ-чидләрн нөкд болҗана. Целинн РМО-н администрацин толһач Виктор Джанжиев өрк-бүлмүдт бәәр өглһнә төр хаһлв. үрдинь школд болн бичкдүдин садт орулхд чигн тусан күргв.
Министерствин һардвр болн специалистнр Хальмг Таңһчар үүлддг әрәсән ОФМС-ла, РК-н күч-көлснә государственн инспекцлә, миграционн Цергллтлә ниитәһәр көдлҗ, дәәнәс көлтә Украинәс таңһчур зулҗ ирсн улст цаһан седкләрн нөкд болҗана.