«Бидн - нег өрк-бүл»
10-09-2019, 09:52 | Таңһчин зәңгс » Сойл
Тавн җил дарандан мана таңһчд «Бидн – нег өрк-бүл» гидг керг-үүлдврин медлд бииһин болн келн-улсин хот-хоолын фестивальмуд болҗана. Таңһчин сойлын болн туризмин министерствин седвәрәр болҗах эн фестивальмуд келн-улсин кергүдин федеральн агентствин дөңгәр бүрдәгднә. Олн келн әмтн хоорндан иньгллтин залһлдаг батрулҗ, сойлан, авъясан делгрүлҗ, нег-негнәннь бәәдл-җирһләр соньмсҗ, нег өрк-бүл кевтә ниитә бәәхин төлә эн керг-үүлдвр давулгдна. җил ирвәс терүнд орлцдг коллективсин болн келн-улсин ниицәсин то икдҗәхнь эн керг-үүлдвр туста болн кергтә болҗахиг иткүлҗәнә.
Хотын сәәнинь - гиичнртән
Сентябрь сарин 6-д Н.Пальмовин нертә Келн-улсин музейин талвңд «Вкусная Калмыкия» гидг фестиваль болв. Нааран ирсн әмтн олн зүсн шимтә болн амтта хот-хоолын үнр ик холас соңсч, шулуһар терүг амсхар седв. Мана таңһчд бәәдг олн келн-улсин ниицәс хальмг, даргин, армян, корей, түрг, хасг улсин хот-хол белдв. Олн зүсн темстә шарсн темәнә махн, хөөнә толһа, плов, һуйрин зүүтә кегдлмүд болн нань чигн хот-хол жюрин оньгт тусхагдв. Темдглхәс, эн фестивальд гемтә-шалтгта болн медәтнрин Гер-интернатын көгшд орлцсн билә, тегәд эдн цуг эн сенр хот-хол амсв. Келн-улсин ниицән болһн белдсн хот-хоолын тускар келсн деерән, терүг яһҗ белддгин, эрүл-мендд тернь ямаран тус күргдгин тускар келҗ өгв.
Фестивалин йовудт соньн марһас давулгдв. Тиигәд, хойр минутын алднд кен хамгин икәр боорцг идхинь йилһҗ авв. Эн марһанд һурвн көвүн орлцад, диилвр бәрхәр зүткв. Элстин 17-ч тойгта школын 6-ч классин сурһульч Саша Церенов эн ахр кемд арвн негн боорцг идәд, диилвр бәрв. Энүнә келсәр, эн боорцг идхдән йир дурта. Экнь болн ээҗнь дару-дарунь боорцг шарна, тегәд көвүнд эн марһана даалһвр күнд болсн уга. Саша эн җиләс авн «Тюльпанчик» гидг бииһин коллективин ханьд орв, эн фестивальд үүрмүднь билг-эрдмән үзүлв, тегәд эн үүрмүдән дөңнхәр ирсн бәәҗ.
Сүл цагт мана таңһчур олн гиичнр ирдгнь йир сән болҗана. Хальмг улсин сойлар, авъясар соньмсад ирсн туристнр келн-улсин хот-хол амсхар седнә. Хам-хоша бәәдг регионмудас ирсн гиичнрт бәәтхә, хол һазрас ирсн гиичнрт хальмг цә, боорцг, хөөнә махн таасгдна. Тегәд эдн олн зүсн сувенир хулдҗ авсн деерән бәәрн арһлачнр кеҗ һарһдг хот-хол бас авч хәрхәр седнә гиҗ фестивалин бүрдәһәчнр тоолад, олн зүсн эдл-уушин яарм бүрдәв. Хар һазра района «Первомайский» эдл-аху махна зүүтә эдл-ууш, «Арсан» предприять ишксн махта хот-хол, «Бургуста» болн «Лола» үснә зүүтә хот-хол хулдв. «Первомайский» эдл-ахуд кеҗ һарһдг махна зүүтә эдл-уушиг хулдсн Люаза Мартунован келсәр, эдн хөөнә болн үкрә махар кесн кегдлмүд, дотр, махта хаш авч ирв. әмтн дарунь эднә эдл-уушиг хулдҗ авад, баһар авч ирснд һундв. «Бургуста» предприятьд үс, кефир, ряженк болн йогурт кенә, әмтн эднә эдл-уушиг бас дарунь хулдҗ авв.
Фестиваль шуугата-байртаһар давв гиҗ келх кергтә. «Масис» гидг армян улсин сойлын Цутхлң, «Азербайджанский конгресс», хасг улсин «Жерлестер», «Дагестанская диаспора», «Общероссийская объединение корейцев», «Барт» гидг дагестан улсин, түрг-месхетинцнрин Ниицәс билг-эрдмән үзүлҗ, үзмҗтә нәр-наад үзүлв. «Бурхн Багшин Алтн Сүм» Цутхлң хурл вегетарианск хот-хол, Хальмгин болн Элстин епархь христианск хот-хол белдҗ, бас эн фестивальд орлцв. Жюрин гешүдт дииләчнриг йилһҗ авхд зөвәр берк болад бәәв. Тер бийнь ямр чигн марһанд дииләч йилһҗ авгдх зөвтә.
- Олн келн улс хот-хоолан үзүләд, байрин нәәрт эс гиҗ өдр болһн болһдг хотан олна оньгт тусхав. Мана таңһчд бәәдг олн келн-улсин ниицәс эн фестивальд шунмһаһар орлцҗ, билг-эрдмән үзүлҗ, эврәннь сенр болн шимтә хотар мадниг тоов. Эн фестиваль келн-улсин иньгллтин, амтта хот-хоолын, келн-улсин сойлын ик нәр болв,- гиҗ жюрин ахлач, таңһчин сойлын министрин дарук Николай Санджиев келәд, дииләчнрин нерд олнд зарлв.
Тиигәд, «Вкусная Калмыкия» гидг фестивалин гран-при хасг улсин «Жерлестер» гидг сойлын Цутхлң шүүҗ авад, дипломар ачлгдв. Азербайджан, армян, корей болн дагестан улсин Ниицәс Күндллһнә дипломсар темдглгдв.
Сәәхн бииһәрн зүрк авлв
«Жизнь в вихре танца» гидг фестиваль бас болв. Хойр өдртән болсн фестиваль Ик Буурл селәнд байрин бәәдлд секгдәд, маңһдуртнь Элстд давв. Ростовск областяс «Росинка», Ар Осетияс «Сармат», Чечняһас «Турпалхо» ансамбльмуд билг-эрдмән үзүлхәр ирв. Ик Буурла сойлын болн искусствин цутхлңд болсн байрин концертд Эмба Манджиевин нертә «Герл» ансамбль болн олн-әмтнә үүдәлтин «Торһа» гидг бииһин коллектив гиичнриг хальмг улсин сойлла таньлдулв.
Маңһдуртнь фестивальд орлцачнр «Хореографическ зөөр болн бииһин технологийс» гидг төрәр болсн «төгрг ширән» сүүрт цуглрв. Терүнд орлцсн коллективсин һардачнр келн-улсин бииһин өвәрциг хадһллһна, өдгә цага эв-арһс олзллһна болн дорас өсч йовх үйнрт өвкнриннь сойл медүлҗ өглһнә төрәр күүндв.
әрәсән болн Хальмг Таңһчин искусствин ачта үүлдәч, Хальмгин Герой, «өөрднр» бииһин театрин художественн һардач Петр Надбитов фестивальд орлцхар ирсн гиичнриг бүләнәр тосч, мана таңһчур ирснднь ханлтан өргв.
- Иим фестивальмуд кергтә болн туста. Эн тавн җилдән дарандан болҗана, тегәд сән авъяст тохрҗах керг-үүлдвр болҗана. Терүнд орлцҗах коллективсин то өсәд йовхнь байрта. Бидн хоорндан таньлдад, келн-улсиннь сойлын тускар медүләд, ямаран хувц өмсдгинь, яһҗ би биилдгинь медҗ авнавидн. Бидн цуһар әрәсәд нег өрк-бүлд бәәнәвидн, тегәд нег-негән медх кергтә, хоорндан ниитә, дән-даҗг уга бәәх зөвтәвидн. Мана таңһчд эндр бииһин олн ансамбль бәәнә, эннь сән. Дорас өсч йовх бичкдүд олн зүсн би дасч авх зөвтә, болв хальмган геехмн биш, - гиҗ Петр Тимофеевич келв.
Чечняһас ирсн «Турпалхо» гидг бичкдүдин ансамбль эн фестивальд һурвдад ирҗәнә гиҗ художественн һардачнь Хусейн Магомедов келв. Эдн биилсн «Даймо» гидг би «төрскн» гиҗ орчулгдна, эдн чечен улсин сойлла таньлдулсн деерән талдан коллективсин үүдәлтлә таньлдв. Ростовск областин «Росинка» ансамбль эн фестивальд түрүн болҗ орлцҗана, болв мана таңһчур хойрдад ирв. Эдн 2016 җилд хазгудын сойлын фестивальд орлцсн бәәҗ. Хальмг Таңһчд эдниг йир сәәнәр тосв гиҗ биичнр темдгләд, «Чичрдг» би дассна тускар байртаһар келв.
Хальмг Таңһчин сойлын болн туризмин министрин үүлиг дааҗадг Хонгор Эльбиковин келсәр, фестиваль өргмҗтә кевәр давв. Сенр хот-хоолын фестивальд урднь тавн-зурһан келн-улсин ниицәс орлцдг бәәсн болхла, эндр арв шаху элч орлцҗана. Бииһин фестивальд орлцачнрин то бас өсчәхнь байрта. Маднла хам-хоша бәәдг регионмудын коллективс манаһур ирхдән дурта, эднлә иньгллтин тагт батрҗана. Эн җил түрүн болҗ бәәрн арһлачнр эдл-уушин яарм давулв, әмтн эднә кеҗ һарһдг хот-хол таасч хулдҗ авв. Сентябрь сарин 22-т Лаганьд болх Мәәдр гегәнә көшә секлһнә байрин керг-үүлдврин йовудт бас ик фестиваль давх гиҗ Хонгор Бадмаевич келв.
«Жизнь в вихре танца» гидг фестивальд орлцачнр тәәз деер һарч, олн келн-улсин би биилҗ, сойл олн әмтиг негдүлдгиг үзүлв. Хальмг, орс, чечен, осетин улсин би үзмҗтә болн сәәхн болҗахиг цуһар үзҗ, дор ормдан тесч сууҗ чадлго теднлә хамдан биилв.
Наталья ДАВАЕВА
И.Музраеван цоксн зургуд