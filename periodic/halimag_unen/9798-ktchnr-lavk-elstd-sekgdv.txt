Көтчнрә лавк Элстд секгдв
06-06-2019, 09:14 | Таңһчин зәңгс » Зәңг
Рыночн хәрлцәнә таалд хулд-гүүлгә делгрүлнә гисн амр биш. Нег үлү сетевой хулд-гүүлгән делгрсн цагт мейәрклһиг дааһад, олзтаһар көдлхд күчр болна. Тегәд чигн урднь таңһчин район болһнд гилтә үүлдҗәсн райпос хаагдад, көдлдгән уурв. Харм төрхд, ода таңһчд зуг Көтчнрә болн Хар һазра райодт райпо бәәнә.
Көтчнрә райпо олзта-орутаһар көдлҗәнә. Олн җилдән энүг Валерий Мучкаев, Петр Надбитов чадмгар һардҗ йовла. Эндр района эдләчнрин ниицәнә советин ахлач - Мингиян Кекеев. Баһ наста һардач нәәһинь олҗ көдлҗәнә. җил ирвәс райпон делгүрмүдин то өсәд йовна гиҗ темдглх кергтә. Материальн-техническ көрңнь җил ирвәс ясрҗана. Райпон медлд үүлддг «Көтчнрә коопторг» гидг ООО чигн секгдв. Октябрьск, Сарпан, Целинн, үстин, Баһ Дөрвдә райодт райпон делгүрмүд көдлҗәнә. Селәнә әмтиг эдн кергтә эд-таврар, хот-хоолар теткнә. Зәрм селәдт бичкн лавкс дала орута биш болв чигн эд-таврар тетклһнь йир сән.
Давсн долан хонгин бемб өдр Элстд, гүртм хулд-гүүлгәнә рынкд, Көтчнрә райпон делгүр секгдв. Герин өлг-эд, ааһ-сав, бәәцд кергтә эд-тавр энд хулдгдхмн. Энд гүртмднь чигн хулд кеҗ болна. Шин делгүр секгдсн учрар болсн байрт орлцсн Калмпотребсоюзин ахлач Валерий Зурганов, Көтчнрә РМО-н ахлач Санал Годжуров, Көтчнрә района депутатнрин Хургин ахлач Геннадий Шарапов, Ергенинск СМО-н ахлач Баатр Саджаев йөрәлин үг келхләрн потребкооперац рыночн хәрлцәнә таалд делгрлтин хаалһд орсиг, коллективин ниитә көдлмшиг темдглв. «Района бюджетд эдн сән тәвцән орулна, юңгад гихлә алв өглһнә халхд даңгин нүүрт йовна. Дәкәд болхла селәнә әмтиг көдлмшәр теткнә. Райпон коллектив олна җирһлд, буйнта керг-үүлдврмүдт шунмһаһар орлцна»,- гиҗ района ахлач Санал Годжуров келв. Района администрацин нерн деерәс ханлтан өргҗ, райпон ахлач Мингиян Кекеевиг Күндллһнә һашгар ачлв.
Мингиян Сергеевичин келсәр, эдн дәкәд чигн Элстд делгүрмүд секх зурата. әмтиг сән чинртә, кимд эд-таврар тетклһн - мана һол керг гиҗ эн темдглв.
Мана зәңгч
Инна Музраеван цоксн зург