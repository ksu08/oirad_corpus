Оратад көдлмш кегдҗәнә
23-10-2019, 12:30 | Таңһчин зәңгс » Зәңг
Шидр Элстд «Балһснд сән кец-таалта бәәдл тогталһн» гидг төсв күцәлһиг тетклһнә ведомствсин хоорндк комиссин сүүр болв. Сүүрин йовудт Элстд олн улс амрдг ормс: «Диилвр» («Победа») паркин болн таңһчин правительствин Герин өөр-шидрк аллейин бәәдлиг ясруллһна, үстин района Цаһан Амнд паркиг ясруллһна көдлмшин йовудын туск төрмүд хәләгдв. Тер мет Лагань балһснд бичкн паркиг ясруллһна көдлмш кесн кемд дуту-дундс һарһҗ, тегәд чиклҗ, шинәс көдлмшиг келһнә тускар бас күүндвр болв. Нурһлҗдан көдлмш темдглсн болзгасн оратад кегдҗәнә. Тегәд чигн комиссин гешүд шалһҗ, төсвин керг-үүлдврмүдиг даавртаһар күцәгдх зөвтә гисн тоолвран медүлҗ, темдглсн болзгт дуту-дундс чиклтхә гисн сүв-селвг орулв. Таңһчин ЖКХ-н болн энергетикин министр кегдҗәх көдлмшин чинриг бүртклһнә төрт оньган тусхах кергтә гиҗ муниципальн бүрдәцсин элчнрт тодлулҗ дәкн нег давтҗ келв.
Мана зәңгч