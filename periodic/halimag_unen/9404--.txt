Оютнрин төсвс таңһчдан туста болтха!
05-12-2018, 09:56 
Одахн Элстд Хальмг госуниверситетин ул деер "Инновационная Калмыкия" гидг таңһчин форумин кемҗәнд оютнрин "УМНИК" гидг марһан болсмн. Тиигҗ баһчудыг түрүн курсас авн йоста инновационн төсвс күцәлһнд орлцулна. Тиим кевәр эдн Цугәрәсән инновацд тусан күрглһнә саңгин бүрдәсн "УМНИК" марһанд орлцна. Җил болһн Хальмг университетин элчнр ик күцәмҗ бәрҗ үүлднә, эднә 200 төсвиг саң дөңнәд 100 сай арслң һарһсмн.
Эн җил чигн Хальмг ГУ-н оютнр марһанд орлцад, күцәмҗ бәрҗ 31 күн финалд орлцв. Эднәс 12 төсв саңгин марһанд йовулгдв, тер мет Майкопск технологическ университетин (Адыгея Республик) оютнр белдсн 5 төсвиг саңгин экспертмүд хәләх. Хальмг оютнр селәнә эдл-ахун, экономикин болн промышленностин кесг салврар төсвән белднә.
Тер тоод медицинә болн биотехнологийсин, шин прибормудын болн производствин технологийсин, шин материалмудын болн химийин технологийсин, энергетикин, то-диг олзлдг технологийсин халхар белдсн төсвс марһана йовудт хәләгдв. Тиим кевәр арвад төсвәс тер 17-нь шүүҗ авгдв. Оютнр, аспирантнр, баһ наста номтнр Хальмг ГУ-н физикин, математикин болн зәңгллһнә технологийсин факультетәс болн инженерн-технологическ, талдан чигн факультетәс "УМНИК" марһанд кесг җилин туршарт 2011 җиләс авн орлцҗана.
Тер цагин эргцд кесг оютнр болн аспирантнр эн марһана дииләчнр болн лауреатнр болад, 500 миңһн арслңга грантар ачлгдла, эднд эврәннь көдлмшән өөдән кемҗәнд күцәх таал тогтагдв. Эднәс кесгнь улм нәрн төсв белдәд "Старт" марһанд орлцх зөв авсмн, аштнь проектс эднд 2 сай арслңга грант өггдсмн. Тер төсв-шинҗллтән күцәснә хөөн эдн эврә баһ предприять секәд йоста арһлачнр болсмн.
- Эн марһаг Хальмг ГУ-д йилһән сәәнәр бүрдәснә тускар келхәр седләв. Пленарн сүүр правительствин герин сүүрин залд болв, тегәд университетин һардвр таңһчин йосна органмудла сән залһлда бәрнә, өргәр нөкцлтнә гиҗ келҗ болхмн, тегәд марһана кемҗән чигн өөдән кемҗәнд болв.
"УМНИК" марһанд орлцҗах оютнр болн аспирантнр, баһ наста номтнр дунд бат медрлтә йоста специалистнр йовна, тер мет шинҗллтән экләд күцәҗәх 2-3 курсин оютнр бәәнә, эднә белдврин кемҗән бас әдл биш.
Зәрмнь төсвин коммерциализацин, терүг яһҗ олзлхин, кенд хулдхин тускар келҗ чадхш. Эдн болхла цаасн угаһар төсвин тускар келх зөвтә, диилх седкл бәәхлә тиим белдвр кергтә. Тиим кевәр зәрмнь йилһән сәәнәр белдҗ, йоста сән презентац кев, төсвән харсҗ чадв, наадкснь болхла дуту-дундтаһар белдҗ.
Тер мет эн өдрмүдт Хальмг ГУ-н Бичкдүдин университетин ул деер болсн таңһчин "Ученик" марһан тиим ут тууҗта биш. Энүнд Элстин болн райодын школмудын сурһульчнр орлцна, дииләчнр Хальмг университетин 20 миңһн арслңга грантар ачлгдна. Ноябрин чилгчәр болсн марһанд 21 күн орлцҗ төсвән харсв. үлгүрнь, Элстин олн профильтә гимназин сурһульчнр Элстин иргнмүдин төлә онц сайт тогтахар бәәнә. Терүнә дөңгәр балһсна әмтн эндр бәәх экономикин, ЖКХ-н, хулд-гүүлгәнә болн көлгн-күчнә кесг төрәр тоолврарн хувалцҗ тер төриг яһҗ хаһлхин туск хамцу шиидвр батлҗ чадҗана.
Элстин 3-ч тойгта школын сурһульчнр күүнә цогцд туста хот-хоолын тускар келҗ, төсвән харсв.
Яшалтан района Октябрьск дундын школын 11-ч классин сурһульч Виталий Лужнов һаза шатдг шамиг яһҗ олзта-тустаһар олзлхин тускар келв. Шамиг сурһульчнр школасн хәрҗ йовх кемлә асхн 5-6 часла эрк биш шатах кергтә, терүнә төлә шишлң реле бәәнә, терүг талдан чигн халхд, тер тоод шову өсклһнд, олзлҗ болхмн гиҗ Виталий заав.
Тер мет 11-17 наста арвтнрин төлә "ЦИФРОВАЯ ЭКОНОМИКА. ПОКОЛЕНИЕ Z" гидг марһан болв. Роботизацин халхин номинацд Бичкдүдин университетин элчнр бас орлцв. Селәнә эд-ахуд роботла әдл механизмс олзллһна туск төсвән эдн харсв. Командын ханьд Мошулдаев Кармасонам (Элстин 4-ч СОШ), Сумьянов Арслан (КНГ), Лиджиев Анджа (Зая Пандитын нертә КЭГ), Арашаев Очир (17-ч СОШ), Олюшкиев Максим (20-ч СОШ), Очиров Данир (4-ч СОШ) орв.
Эднә көдлмшиг жюрин гешүд өөдәнәр үнлв. "Бичкдүд әмтнд кергтә кесг төриг хаһлхар шунна, тер тоод уульнцин шамиг тустаһар олзллһна,ө-шуһу мод урһалһна төсв маднд онц таасгдв. Тиим билгтә арвтнриг иргчдән Хальмг ГУ-н абитуриентнрин болн оютнрин тоод орулх зөвтәвидн",- гиҗ инженерн-технологическ факультетин декан, профессор Валерий Эвиев келв.

ТүРВәН һуна