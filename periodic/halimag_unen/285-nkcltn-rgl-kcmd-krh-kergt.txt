Нөкцлтән өргҗүлҗ күцәмҗд күрх кергтә
04-09-2014, 14:30 | Таңһчин зәңгс
Эн зуна халун өдрмүдт Таңһчин Толһачин үүл дааҗах Алексей Орлов райодар йовҗ олн әмтнлә харһҗ бачм олн төр хаһлҗасмн. Болв хотл Элст балһсна бәәрн әмтн чигн таңһчин һардачин оньг угаһар үлдҗәхш. Иигәд, эндр, сентябрин 3-д, Алексей Орлов Хальмг госуниверситетин профессорск - багшнрин ханьла болн оютнрла харһв. Харһлтыг КГУ - н ректор Бадм Салаев, сүл цагт университетин бәрсн күцәмҗин тускар келв.
Эндр өдр таңһчин һоллгч вузд 2000 һар оютн сурчана. Эднә төлә Хальмг Таңһчин Толһачин мөрә батлгдсн бәәнә. Оютнриг көдлмшәр тетклһнә төр йовудтаһар күцәгдҗәнә. Алексей Орловин нилчәр шин специальностиг, тер тоод нефтин болн газин халхин, һазрин кадастрин, фармацийин специалистнриг сурһлһна арһ өгчәх лицензьмүд КГУ-н төлә Рособрнадзор йилһҗ өгв. Тиим кевәр КГУ - н һардврин, оютнрин болн багшнрин кесг сурвр дарунь гилтә күцәгднә, һоллгч вузд ик дөң күрггднә . Кемр мадниг региона һардвр дөңнхлә, цуг төриг бидн хаһлҗ чадхвидн гиҗ ректор темдглв.
- КГУ- н оютнрла болн багшнрла харһхларн теднә селвг- сурвриг оньган өгч соңснав, энд болдг күүндврәс мана көдлмшин туск ашлвр кенәв, иргч зураһан батлнав гиҗ күүндврән эклҗ таңһчин һардач келв.
Мана нөкцлт җил ирвәс батрад өргҗәд йовна, батлсн зураһан бидн дигтәһәр күцәҗәнәвидн, тернь сән. Ямаран болв чигн үүлдвр зуралгдх зөвтә, тиигхлә күцәсн көдлмшин ашнь йир сәәнәр медгднә гиҗ Алексей Маратович темдглв.
Оютнриг көдлмшәр теткхин төлә предприятьмүдәс бидн госказла әдл даалһвр авхмн. Тер мет түлүнә -энергетическ комплексин, селәнә эдл-ахун болн нань чигн халхин предприятьмүдт оютнр дамшлтан авч, хөөннь тенд көдлҗ чадхмн, тиигҗ көдлмшәр тетклһнә чинртә төр хаһлгдхнь лавта.
Эндр өдр Хальмг университет номин цутхлң болв, таңһчин экономикиг делгрүллһнә кергт тана вузин специалистнр шунмһаһар орлцҗана, хамгин шин технологийс эдлврт оруллһнд тадн дөң болҗ чадхт. Номтнр ямаран халхд шинҗллт кехәр седҗәхән правительствд медүлх кергтә, дәкәд тадн таңһчд көдлҗәх компаньсла болн предприятьмүдлә нөкцлтән өргҗүлхт.
Шин 2015 җилин бюджетд бидн КГУ - ла нөкцлт бәрлһнә төлә шишлң мөрә, онц мөңг хәләхвидн. Терүг номин шинҗллтд, оборудовань хулдҗ авлһнд эс гиҗ нань чигн төрмүд күцәлһнд йовулхан тадн эврән номин советд шиидхт гиҗ А.Орлов заав.
Дәкәд вузин багшнр болн оютнр сурвран өгв. Тер тоод хальмг келнә төр өдгә цагт му бишәр күцәгдҗәнә, тер керг-үүлдвриг КГУ-н багшнр дөңнҗ, терүг хаһллһнд шунмһаһар орлцҗана гиҗ келгдв.
- КГУ-д хальмг келнә багшнр белдлһиг ясрулх кергтә, тер мет хальмг кел һазадын кел мет дасхлһна методикиг үүдәҗ терүг школмудт өргәр олзлх кергтә, - гиҗ Алексей Орлов заав.
Университетин багшнрин болн оютнрин төлә бичкдүдин ик сад тосхҗ болҗана,терүнә төлә КГУ-н, балһсна һардврла шишлң бооца батлх кергтә. Тер мет х сурһулин багшнрин садын-һарудын ортгин төлә һазрин төр эн җилин чилгч күртл хаһлгдх гиҗ таңһчин һардач тоолвран келв.
Тер мет баһ наста специалистнрин, багшнрин, тер тоод КГУ-н номин көдләчнрин төлә ипотекәр патьрмудар тетклһнә төриг таңһчин һардвр хаһлхар седҗәнә. Патьрин үнин өрәлинь таңһч даах, үлдсн өрәлинь специалист эврән өгх. Арвн җилд үлдсн мөңгинь хувахла сардан миңһн арслң өгх кергтә болҗана. Терүг пенсьт һарчах багшнр чигн даах гиҗ Алексей Орлов келв.
Ода селәнә эдл- ахун эдл-ууш хулдлһар Хальмг Таңһч орн-нутгин нүүрт һарч адх угай гиҗ багшнр сурв.
- Ода Хальмг Таһчд эдл-ууш һарһлһиг икдүлх, олз- оруһан икдүлх сән таал бәәнә, терүг олзлх кергтә. әрәсә нарт делкән хулд-гүүлгәнә организацд орлһна кемд бидн шин таалд көдллһнә тускар санҗалавидн, терүнд белдҗәләвидн, тегәд санкцин цагт чигн бидн дарунь кергтә- керг-үүлдвр күцәҗ чадхвидн. Ода райодар мах эд - бод келһнә предприятьмүдән тосхҗанавидн, зәрмнь эн җилин чилгчәр эдлврт орхмн. Тегәд йилһән сән чинртә мах худлһна халхар бидн нүүрт һарад чигн бәәхвидн, болв терүг сәәнәр эд-бод кех кергтә гиҗ Алексей Маратович заав.
Тер мет нефтин болн газин халхин төлә кадрмуд белдлһнә төрәр сурвр бас өггдв. «Лукойл», КТК- Р болн нань чигн компаньсла нөкцлтлһнә төр дарунь күцәгдсн уга, эднлә кесг җилин туршарт күүндвр кегдҗәсмн, аштнь эдн мана һазрт көдлхәр ирсмн гиҗ таңһчин һардач онц темдглв. Ах сурһульта специалистнр керглгдхлә тедниг КГУ белдх, тиим даалһвриг таднд ик компаньс өгхмн.
Ода Жирновск техникумин филиал Элстд секгдв, тенд ода 60 күн сурчана, иргчдән теднә то 150 күн күртл өсх, яһад гихлә көдлмшч улс ода деерән икәр керглгдх, гиҗ Алексей Орлов ашлҗ келв. Тиим харһлт бүрдәснднь оютнрт болн багшнрт ик ханлтан өргв. Иим күүндвр иргчдән улм гүн утхта, ик туста болтха гиҗ таңһчин һардач йөрәв.