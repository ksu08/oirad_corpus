Ветеранмудт байр белглв
14-05-2019, 10:16 | Таңһчин зәңгс » Күн болн җирһл
Алдр Диилврин өдрин өмн өргнд көгшдин болн гемтә-шалтгта улсин Гер-интернатд байрин керг-үүлдвр болв. Эндр эн социальн учрежденьд 7 ветеран бәәнә, эднд әрәсән Президент Владимир Путинә Йөрәлин бичг бәрүлҗ өггдв. Хальмг Таңһчин социальн делгрлтин, күч-көлснә болн көдлмшәр тетклһнә министрин үүлиг дааҗадг Марина Ользятиева терүг ветеранмудт бәрүлҗ өгәд, Алдр Диилврин өдрлә медәтнриг йөрәв.
Ачлвр авсн ветеранмудын дунд йирн зурһата Е.М. Бембетова билә. Елена Михайловна зурһатаһан эк уга үлдәд, эцкдән нөкд болхин төлә эрт күч-көлснә хаалһан эклсмн. Дәәнә цагт эн танксиг зогсадг нүк малтад, тылд көдлҗ йовсмн. Сталинград балһснд болсн ик бәрлдәнд шав авсн салдсмудыг бий деерән һарһҗ авч, әмнәсн хаһцсн дәәчнриг оршадг билә. Хөөннь Сталинград балһсиг босхҗ авлһнд орлцсмн. Хар гөрәр цааҗла харһад, Сиврин һазрт тууврт бәәһәд, тенд хәрд һарсмн. һундл төрхд, күүнә һазрт хойр күүкнь мөңкинд үлдв. Ор һанцхн көвүтәһән ода медәт көгшдин Гер-интернатд бәәнә. Алдр Диилврин өдр өөрдхҗ, хортыг төрскн һазрасн сулдхд ик тәвцән орулсн медәт ода шаңһа учрежденьд бәәхнь йир һундлта. Нүднә харань тату болад Елена Михайловна 1-ч багин инвалид болна.
Байрин өдрин өмн өргнд сән дурар үүлддг буйнч седклтә улс ветеранмудыг йөрәхәр ирсиг темдглх кергтә. Евгения Сангаджиева «ДетскийДом08» гидг багд орлцачнрин цуглулсн мөңгәр олн зүсн хот-хол авч ирв. «АстМаркет» лавк ветеран болһнд вентилятор белглв, «ЮвелирБагет» мастерскойин, «Салон света» лавкин, «Элакрас» тосхлтын фирмин, «Мария» гидг һуйрин зүүтә кегдлмүдин болн «Флорес Элиста» лавксин волонтермуд медәтнрт байр үүдәлһнә кергт демән күргв. Гер-интернатын директор Александр Каманджаевин келсәр, эдн учрежденьд болдг керг-үүлдврмүдт шунмһаһар орлцна, дөң-тусан күргнә. Эдн буйнч седклтә, седвәртә болн ах үйин улсиг тевчдг баһчуд.
Ветеранмудыг йөрәһәд, ачлврмуд бәрүлҗ өгснә хөөн спартакиад эклв. әрәсән ДОСААФ-ин региональн әңгин көдләчнр медәтнрин болн учрежденя көдләчнрин дунд пневматическ бууһар халһна марһа давулв. Тер мет КРО-н ахлачин дарук Давид Ковников Калашниковин автомат цуцлһна диг-дара үзүләд, медәтнриг соньмсулҗах сурврмудт тодрха цәәлһвр өгв. Дәкәд Байрта Овкаджиева саадгар хадг дасхв.
Алдр Диилврин өдрин өмн өргнд эн учрежденьд дәкәд П.Жемчуевин нертә таңһчин больницин эмчнр ирәд, медәтнрин эрүл-мендин бәәдл шинҗлв. Ут тоодан 102 күн эмчнрт бийән үзүләд, специалистнрин сүв-селвг авад, эмчнрлә күүндв. Цуһар эдн учрежденьд эмнлһ авна, тер бийнь специалистнрин селвг эднд туста болв. Таңһчин больницин ах эмч Санл Манджиевин келсәр, эдн учреждениг онц хәләврт авад, медәтнрин шинҗллт давуллһнд ик оньг өгнә. Тиигәд, арв шаху медәтд нүднднь месллһ кев, эднд өөдән чинртә медицинск дөң күрггдв. Алдр Диилврин байрин өмн өргнд таңһчин больницин эмчнр хотл балһснд бәәдг дәәнә ветеранмудт гертнь одад, теднә эрүл-менд бас шинҗлв.
«Георгиевск тасм» гидг акц түрүн болҗ Гер-интернатд бас болв. Таңһчин баһчудын Цутхлңгин директор Борис Муджиков болн «Негдсн әрәсә» партин молодогвардейцнр учрежденя медәтнриг болн көдләчнриг Диилврин өдрлә йөрәҗ, Георгиевск тасм хатхв.
Наталья ДАВАЕВА