"Улан Зала" марһана дииләчнриг йөрәв
14-03-2018, 12:12 
Эврәннь йөрәлин үгдән Таңһчин Толһач искусствин болн сойлын халхар кегдҗәх ик көдлмшиг өөдән үнләд, таңһчин сойлын үүлдәчнр олн зүсн халхар эрдмән делгрүлҗ, улан залатнрин билгиг таңһчд бәәтхә меҗә һатц, һазадын ордудт күргҗ медүлҗәхинь, үзүлҗәхинь таасҗ заав. Сүл җилмүдт таңһчд үүдәгч коллективс шин наадд тәвҗ, концертн программсан шинрүлҗ, олн хәләһәчнриг байрлулҗана. Билгтә дуучнрин, көгҗмчнрин, биичнрин болн артистнрин шин селгән өсчәнә. Искусствин болн сойлын халхар кегдҗәх ишкдлмүдиг, билгтнрин үүдәгч хәәвриг дөңнх арһиг таңһчин һардвр даңгин хәәнә. Терүнә герчнь - "Улан Зала" марһан.
Хальмгт бәәх келн-улсин оюни болн сойлын зөөриг хадһлҗ, цааранднь делгрүллһнә, сойлын болн искусствин үүлдәчнриг йосна халхас дөңнлһнә күслтәһәр "Улан Зала" гидг таңһчин марһан зарлгдсн билә. Хойр җилд нег дәкҗ эн марһана аш диглгднә.
Марһана ашар "Муза" гидг мөрә бәрүлҗ өггднә. үүдәгч марһана ашнь 15 номинацар диглгдҗ, дииләчнр йилһгднә.
Эн җилә мөрә авсн лауреатнр дунд "Живая вода" балет белдҗ тәвсн, әрәсән искусствин ачта үүлдәч Петр Надбитов, "Сойлын зөөр" номинацд "Калмыкия" РИА-н дегтрин-журналын редакцин ах редактор Данара Дорджиева, барин халхар "Степные вести" интернет-газетин әңгин һардач Елена Болдуринова, зурач Виктор Дорджиев мөрән лауреатнр болв.
Хальмгин нериг талдан һазрт олнд ик темдгтә болхд билг-эрдмәрн туслҗ йовх дуучнр Юлия Яшкулова болн Михаил Ходжигиров бас "Муза" мөрәһәр ачлгдв. "Эн чинртә мөрә цаарандк үүдәлтд маднд ик урмд өгчәнә", - гиҗ баһ наста болвчн, нернь холд туурсн билгтнр тоолврарн хувалцв. Элстин көгҗмин училищд билгин түрүн ишкдлән кесн дуучнр, консерваторьт ах сурһуль сурад, әрәсәд темдгтә дуучнр болсмн.
Таңһчин тәәз деер түрүн болҗ опер тәвгдснь сойлын җирһлд ик чинртә йовдл болла. "А зори здесь тихие" гидг опер белдҗ тәвсн Мерген Настинов "Муза" мөрән лауреатин нер зүүв. Эмба Манджиевин нертә "Герл" бичкдүдин бииһин коллективин художественн һардач Александра Манджиеван үүлдвр чигн мөрәһәр темдглгдв. "Өөрднр" бииһин театрин биич Гиляна Сангаева, Келн-улсин драматическ театрин артист Эренцен Авяшкиев, Хальмг Таңһчин ачта артист Игорь Лазарев, "Бамб цецг" ансамблин директор Тюрбя Босхомджиев эн өдр мөрәлгдв.
Эврәннь эрдмдән ик күцәмҗ бәрсн, сойлын делгрлтд тәвцән орулҗах улс эн өдр "Муза" мөрән дипломсар, мөңгнә мөрәһәр ачлгдв. Эднә үүдәгч үүлдвр тиигҗ өөдән үнлгдв. Бас тер мет таңһчин Толһач сойлын халхд үүлддг баһ наста специалистнрт мөрә бәрүлҗ өгв. Мөрә авсн улсин нерн деерәс Игорь Лазарев ханлтын үг келв.
Байрин керг-үүлдврт таңһчин Улсин Хуралын (Парламентин) Ахлач А.Козачко, әрәсән орн-нутгин Хүүвин депутатнр Б.Адучиев болн М.Мукабенова орлцв. Парламентин Ахлач сән гисн оютнрт болн сурһульчнрт бас мөрә бәрүлҗ өгв.
ҖИРһЛИН Кермн
И.Березовскаян цоксн зург