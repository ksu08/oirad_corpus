Нертә бичәчиг тодлад
17-02-2018, 08:38 
"һурвн зург" гидг келвриг бидн сәәнәр меднәвидн. Цааҗла харһад Сиврт туссн хальмг улс ямаран зовлң үзснә тускар бидн эн келврәс меднәвидн. Бичкн Боря көвүнд зовад, терүнлә әдл зөрмг, цаһан седклтә болхар седнәвидн.
Балакан Алексей мана школур кесг дәкҗ ирсн билә. Сүл дәкҗ 1995 җилд иим харһлт болсмн. Мана багш Любовь Дорджиевна Мусаева бичәчлә болсн харһлтсиг тодлҗ, шүлгүдинь маднд умшна, умшлһна конференцс, литературн марһас давулна.
Нег тиим харһлт 1981 җилд (зургт) болсмн. Мана школур бичәчнр Балакан Алексей, Григорий Кукарека болн Олег Манджиев ирсмн. Эднлә хамдан мана школ төгсәсн баахн шүлгч Василий Чонгонов бас ирҗ. Балакан Алексей энүнә шүлгүдинь чиклҗ, сүв-селвгәрн дөң-тусан күргдг бәәсмн. Күндтә гиичнр сурһульчнрин болн багшнрин сурврмудт хәрү өгч, үүдәлтин тускар келҗ, шүлгүдән умшсмн. Эн харһлтын өмн сурһульчнр дунд болсн литературн марһанд диилвр бәрсн Светлана Надбитова, Наталья Цакирова, Светлана Курдюкова, Марина Мещерякова, Татьяна Литвинова, Геннадий Цеденов болн Абуезид Исмаилов эдн гиичнрин шүлгүд умшла гиҗ мана багш тодлврарн хувалцв.
Одахн бидн "һазрин туск домг" гидг үүдәврлә таньлдвидн. Эн түүкд икр ахнрин тускар келгдҗәнә. Бамб болн Бемб сурһульчнр, эдн чирәһәрн әдл болв чигн, заңгарн, авг-бәрцәр ончрна. Хойр көвүнә җирһлин үлгүрәр бидн иньгллтин сурһмҗ аввидн. Бичәч эн үүдәвртән хальмг теегин сәәхниг үзүлҗәнә, эннь төрскнч сурһмҗ өгнә.
Балакан Алексейин үүдәврмүдиг бидн цааранднь чигн умшхвидн, үүдәлтин хаалһарнь соньмсхвидн. Төрскн һазриннь тууҗиг, хальмг улсин авъяс-заңшалыг бидн бичәчин үүдәврмүдәс шиңгәҗ авч, тиим кевәр Алексей Гучиновичин санлыг хадһлхвидн.
Валерия ЛИДЖИЕВА,
Целинн района Ик-Чонса
С.Дорджиевин нертә школын сурһульч