әмтнә җирһл - зургудт
22-03-2018, 11:55 
Эн зургт Элстд бәәдг олн дунд тоомсрта Иван Нимгирович Басангов һурвн зеетәһән. Тимур, Очир болн Басң наһц аавдан йир дурта. Эдн хамдан олн зүсн чинртә керг-үүлдврмүдт орлцна. Җил болһн Алдр Диилврин Өдр дәәнд әмнәсн хаһцсн цергчнрт нерәдҗ босхсн Мемориалд одад, теднә санлынь тевчәд, цецгүд тәвнә. Төрскнч седклтә ах үйин улс, тер тоод эн бичкдүдин наһц аавнь эднд сән үлгүр-үзмҗ болҗана. Таңһчин сойлын, баһчудын төрмүдиг сәәнәр хаһлҗ йовсн Иван Нимгирович ода чигн дорас өсчәх үйнрлә сән дамшлтарн хувалцад, эднд ик дөң-тусан күргҗәнә.


Байр Борисович Бастаев 1945 җилин май сарин 9-д төрсмн. Энтн зөвәр өврмҗтә йовдл болҗана. Эк-эцкнь ончта өдр төрсн көвүндән "Байр" гидг нер өгсмн. Насни өөннь эн туурмҗта йовдлын өөнлә даңгин ирлцнә. Арв һар җил хооран Алдр Диилврт нерәдгдсн мана "Хальмг үнн" газетин шишлң халхд эн зург һарла. Тиигхд Байр Борисович Баһ Дөрвдә селәнд райодын хоорндк алвна испекцд көдлҗәлә. Гүн медрлтә, седвәртә специалист өргн үүлдвр күцәҗ йовла. Мана зәңгч Б.Бастаевин тускар статья бичлә. Көдлмшән оньдин сәәнәр күцәҗ йовсн Байр Борисович кесг дәкҗ ачлгдла.


2003 җилин декабрь сард мана газетин баахн журналист Баатр Амтеев Социалистическ Күч-көлснә Герой һәрә Гакович Менкеновла харһад, интервью (зургт) авла. Эдн нег һазра улс. Тиигхд мана зәңгч Көтчнрә района Көк Булг селәнә улсин бәәдл-җирһлин тускар ик репортаж кехәр одла.
һәрә Гакович Менкенов Төрскән харсгч Алдр дәәнд орлцла, олн зүсн цергә ачлвр авла. Таңһчдан нер һарсн малч билә. "Хальмг үнн" газетиг олн җилин туршарт бичүлҗ авад, умшдг бәәсмн.
Эн баатр 2015 җилд сәәһән хәәлә. Таңһчин улс эн ик ачта күүг даңгин бүләнәр тодлна. һәрә Гакович Хальмг Таңһчин күндтә иргн билә. Төрскн райондан бас тоомср олсмн.


Тадн, умшачнр, хөр һар җил хооран цоксн зургт Целинн района Троицк селәнә Б.Б. Городовиковин нертә муниципальн гимназин шунмһа сурһульчнриг үзҗәнәт. Теднә негнь Сергей Зуев. Олн җилин туршарт района нер һарсн "Җирһл" ансамбльд биилҗ йовсн билгтә көвүнә тускар мана газет бичлә. Ээмән чичрүләд, шовун мет делсәд, айс дахад, сәәхнәр биилдгинь олн әмтн ода чигн тодлҗ келнә. Сергей Зуев Əәдрхн балһсна мединститут төгсәсмн. Өдгә цагт эн сән эмч, Элстд көдләд, олнд туслҗана.


үстин района "Сүмн булң" гидг пансионатын сән үүлдврин тускар бидн, журналистнр, кесг дәкҗ бичләвидн. Мана хуучн зургт (зүн бийд) энүнә һардачнь - ачта эмч Владимир Сагаевич Бастаев. Эн пансионатд ик-бичкн уга амрна. Энд сәәхн хальмг авъясар нәр-наадд болна. Сәәнәр дуулдг, тууль-тууҗс меддг көгшә Лиҗин Минәш (зургт) хальмг байрин керг-үүлдврмүдт шунҗ орлцад, олн әмтиг байрлулдг бәәсмн. Энтн нер һарсн җаңһрч Лиҗин Төөлтин көвүнь. Бас билгтә күн билә.


Бичкдүдин садт ордг күүкд-көвүд төрскн келән дасна. Эдн хальмг теегин бамб цецгүдиг дураһад, һаран дайлад биилнә. Таңһчин нертә көгҗмчнрин үүдәсн сәәхн дуд дуулна. Дәкәд эдн занятьстан хальмг үлгүрмүд, шүлгүд дасна. Элст балһснд ямр нег байр болхла, эдн билг-эрдмән (зургт) үзүлнә. Эк-эцкнрнь, сурһмҗлачнрнь бичкдүдт ик килмҗән өгчәнә. Эдн сәәхн хальмг бүшмүд өмсәд, дуулад, бииләд, әмтнд ик байр үүдәнә.