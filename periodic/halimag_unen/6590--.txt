Төрскн школм сурһульчнран цуглулв
28-10-2017, 09:09 
Тер өдр әмтн тәәз деер һарад, тодлврмударн хувалцла. Эцкм селәнә бичкдүдиг сурһҗ йовла. Сурһульчнь Анна Сангаджиева (Антонова) мини эцкин тускар келсн бүлән үгмүд седклим авлв. Мини эцкин селвгәр эн тааста эрдм шүүҗ авсн бәәҗ. Өдгә цагт Анна Очировна Антонова Целинн района сән хальмг келнә багш. үрдиннь, ачнр-зеенриннь, җичнриннь нерн деерәс энүнд ханлтан өргҗәнәв.
Мана школыг олн җилдән һардҗ йовсн Эрдни Чимяевич Муев бичкдүдт ик килмҗән өгч йовсмн. Энүнә нилчәр мини зе күүкн Галина Манджиева школд көдлҗәнә. һурвн күүкм - бас багшнр. Эдн цуһар педагогическ үүлдврт седклән өгнә.
Татал селәнә нәәмн җилә школыг төгсәсн тавн күүкн багшин эрдмтә болла. Энтн Маша, Поля, Зина - филологуд, Лида - математик, би - биолог. Тегәд бидн школдан бас ик ханлтта бәәнәвидн. Эн ончта байрт үр күүктәһән - Зинала харһсндан байснав. Бидн хамдан Полинад одад, тенд кесгтән күүндәд, баһ цаган тодлвидн.
Татал селәнә төрскн школд цецгәрлт, күцәмҗтә үүлдвр, олн диилврмүд дурдҗанав.

МАНҖИН Нина