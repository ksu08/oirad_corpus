Зурачд нөкд болх седклтәһәр
27-03-2017, 17:59 
Н. Пальмовин нертә Келн-улсин музейд дарани һәәхүл шидр секгдв. Тернь йирин һәәхүл биш. Хальмг улсин зурач Цебек Адучиевиг дөңнх секдлтәһәр зурачнр эврәннь үүдәврмүдән эн һәәхүлд тәвҗ үзүлҗәнә. Музейин директорин дарук Ирина Новомлинова һәәхүлиг секҗәһәд, зурач Цебек Адучиевин үүдәврмүдин тускар келв. СССР-ин зурачнрин Ниицәнә гешүн, әрәсән зурачнрин үүдәгч Ниицәнә гешүн, зурачнрин Нарт-делкән Федерацин гешүн болҗах Цебек Адучиев дүрслүллһнә эрдмд ик тәвцән орулсн ик билгтә болн өвәрц эрдмтә зурач болҗана. Живописин халхар хальмг зурачнр күцсн сәәхн күцәмҗиг үүдәврмүдтән бүтәсн зурач әрәсән зурачнрин үүдәгч Ниицәнә алтн медаляр ачлгдсмн. Цебек Адучиевин үүлдвр Хальмг келн-улсин "Муза" мөрәһәр чигн темдглгдсмн. әрәсән художественн Академин диплом чигн зурачин өөдән күцәмҗинь бас нег медүлҗәнә.
Ода зурачд дөң кергтә болҗана. Тегәд Таңһчин сойлын болн туризмин министерств, Н.Пальмовин нертә Келн-улсин музей, Хальмгин зурачнрин Ниицән буйнч седклин иим һәәхүл кех шиидвр авсмн. Таңһчин сойлын болн туризмин министрин дарук Николай Санджиев эврәннь үгдән Цебек Адучиев литературин халхар чигн үүлдҗ йовхинь темдглв. Цебек Манджиевич литературин болн искусствин төрәр шүлгләнә һурвн дегтр барлҗ һарһсн бәәнә. Сойлын министерств хөрн миңһн арслңд энд тәвгдсн зургудыг хулдҗ авчахин тускар Николай Джамбулович келсиг нань чигн улс дөңнв.
Цебек Адучиевин үүдәврмүд таңһчин меҗә һатц темдгтә болсна тускар, Германя, Моңһлын, Канадын, США-н, Францин зургудын хураңһуст бәәхин тускар таңһчин зурачнрин Ниицәнә ахлач Виктор Дорджиев келв.
"Сказание о земле калмыцкой" гидг зургнь Дала ламин резиденцд бәәнә. Цебек Манджиевич Адучиев хальмг дүрслгч исскусствд зөвтә тәвцән орулҗ зүтксн зурач болҗана. Цагтан энүнә
үүдәврмүдиг үзәд, икәр өврҗ дуран өгсн Валерий Бадмаев, Элст балһсна хазгудын дуңһран одмн Олег Хейчиев болн нань чигн улс эн һәәхүлд тәвгдсн зургудас болн урн һарин эрдмин кегдлмүдәс хоршсн мөңгн зурачд өггдх гиҗ келцхәв.
Күндтә элстихн, таңһчин әмтн музейд ирҗ, хальмг зурачнрин зургудла таньлдсн деерән тедниг хулдҗ авад, буйнч седклин үүлдврт орлцтн. Хальмг һазрин тууҗиг болн өдгә цагиг
үзүлҗәх ке-сәәхн тоотла таньлдулҗах зургуд дала үнтә биш. һурвн миңһнәс авн деегшән тедн күрнә. Нертә зурачнрин һарар кегдсн үүдәврмүд йириндән үнтә болна. Болв эн кемд болхла, зурачнриг нег ухан-седкл негдүлҗәнә. Эн амр биш кемд эдн үүртән дөң болхар бәәнә. һәәхүлд иртн, эрк биш зургуд хулдҗ автн. Оларн дем болдг хальмгудын авъясиг бичә марттн.

ҖИРһЛИН Кермн