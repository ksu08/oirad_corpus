Наадһасан үүрмүдтән белглнә
25-01-2017, 17:00 
Күн болһнд дурта наадһа бәәнә. Ирина Надвидовад бичкн цагтнь бас кесг дурта наадһас билә. Болв хамгин дуртань - ээҗнь белглсн аю болн эврән уйсн наадһа билә гиҗ эн тодлна. Эк-эцкнь ор һанцхн күүкндән кесг шин наадһа хулдҗ авдг бәәсн бийнь Ирина мел эн хойр наадһаг теврсн йовдмн. Ода Ирина бийнь олн зүсн наадһа уйна, болв тер бийнь бичкндк цагтнь бәәсн наадһасан эн оньдин санна.
Хойр җил хооран Ирина наадһас уйдг болв. Эн шишлң мастер-класст орлцад, талдан эрдмчнрлә болдг харһлтст дамшлт хоршана. Наадһас уйдг урчнр шин эв-арһсин тускар келҗ өгәд, ямаран материалмуд олзлхин туст селвг өгнә, кегдлмүдин ишксн үлгүрәр хувалцна.
- Мастер-класст орлцсн цагтан бидн хоорндан таньлдад, наадһас уйлһна туст шин эв-арһс медҗ, нег-негнәсн шин медрл хоршаҗ авнавидн. Би ода деерән талдан урчнрин ишксн үлгүрәр наадһас уйнав, болв эврән үүдәх санан-күсл бәәнә. Өдгә цагт һарин эрдмәр соньмсдг улст шишлң лавкс бәәнә, кергтә материалмуд Интернетар чигн олҗ авч болхмн. Би урчнрин һәәхүлмүдт бас орлцх арһ олнав, тенд олн зүсн материалмуд, үүдәлтд кергтә тоот хулдгдна. Ода би урчнрин төлә материалмуд хулддг лавкд көдлнәв, тегәд нааран ирсн улст
сүв-селвгәрн дөңгән күргнәв, - гиҗ Ирина келв.
Шин наадһа экләд уйхларн эн эртәснь белднә. Дәкәд үүл бәрсн цагтан эн эрк биш сән сана
зүүҗ, чилгр-сәәхн седклтәһәр кегдлән уйна. Наадһасан эн үүрмүдтән белглхдән дурта, тегәд энүнә кегдлмүд сән һарт туссиг меднә. Иринан келсәр, наадһа болһн әдл болхш, эдн эврә заңта болна гиҗ эн тоолна. Энүнә уйсн кегдлмүд шин эздүдтән дурта наадһас болснь урчд урмд өгнә.
Наадһас уйдг деерән Ирина сул цагтан үүрмг сувсар ке-сәәхн кегдлмүд кенә, хатхмр хатхна Дәкәд күүкд күн савң кенә, олн зүсн өвәрц кегдлмүдән эн бас үүрмүдтән белглҗ, эднд байр
үүдәнә.

\u041d\u0430\u0442\u0430\u043b\u044c\u044f \u0414\u0410\u0412\u0410\u0415\u0412\u0410