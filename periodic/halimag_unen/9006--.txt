үүриннь санлынь тевчв
20-10-2018, 10:00 
Одахн таңһчд үүлддг әрәсән ФССП-н Заллтын элчнр хамдан көдлҗ йовсн үүриннь Санал Мушаевин санлынь күндлҗ, Элстд футболар турнир давулв. Санлын турнир давуллһн сән авъяст тохрад, арвн җилин эргцд бүрдәгднә. Санал Мушаев зарһин приставмудын райодын хоорндк әңгин ОУПДС-ин зарһин пристав болҗ көдлҗ йовсмн. Эн җил 58 насан зүүхмн билә. Керг-үүлдврт энүнә үүрмүднь, хамдан көдлҗ йовсн улс, элгн-саднь орлцв. Эдн Санал Петровичин тускар бүлән үгән келҗ, тодлврмударн хувалцв. Эврә кергән йилһән сәәнәр күцәдг көдләч, итклтә үр, эңкр эцк болн аав билә гиҗ эдн темдглв.
Таңһчд үүлддг ФССП-н Заллтын һардачин үүлиг дав зуур дааҗах Роман Мухортов турнириг нүр үгәр секҗ, марһанд орлцачнрт күцәмҗ дурдв. Футболар болсн турнир бүрдәмҗтәһәр давв. Марһана ашар Элст балһсна ОУПДС-ар шишлң әңгин команд диилвр бәрв. "Север" команд хойрдгч орм эзлв, "Восток и Запад" гидг хамцу командын элчнр һурвдгч ормд һарв. Курша Куршаев (Элст балһсна ОУПДС-ар шишлң әңг) хамгин сән бомбардир болҗ йилһгдв, Александр Аджиев ("Север" команд) - хамгин сән наадач, Мергн Шургчиев ("Друзья" команд) - хамгин сән үүдч гиҗ темдглгдв.
Марһана дииләчнрт болн орлцачнрт дипломс болн Күндллһнә һашгуд бәрүлҗ өггдв. Санал Мушаевин элгн-саднь болн өөрхн улс хамдан көдлҗ йовсн үүрән мартлго, санлынь әрүнәр хадһлҗ тевчдг төләднь таңһчд үүлддг әрәсән УФССП-н коллективд зүркни ханлтан өргв.
Маргарита АРЗАЕВА