Дөрвдә усиг хулдҗана
31-07-2018, 10:07 
"Дербетовская" гидг нер зүүсн тер усиг Баһ-Дөрвдә района улсас нань Сарпан района болн Волгоградск областин Красноармейск района әмтн хулдҗ авчана. Эннь өөр эргндк райодын улс болҗана. Цааранднь эн кергән улм ясрулад, арһлач Лиджи Амиков талдан һазрар чигн усиг хулдх саната.
Усна сурвлҗнас һарчах усиг цеврләд, уухд сән болдгар терүг ясх ухан Лиджи Александровичд кесгәс нааран амр өглго бәәсмн. Эцкиннь эн тоолвриг көвүнь Александр бәәдл-җирһлд тохраҗ чадв. Дербетовск усн хойр девсңгәр цеврлгднә. Түрүн девсңд усн ультра-фиолетин дөңгәр му тоотас йилһгдҗ цеврлгднә. Дарунь хойрдгч девсңгин йовудт усн дәкнәс цеврлгднә. Иигҗ цеврлгдсн усан эдн 0,5; 1,5; 5,0 нань чигн литр багтдг шилмүдәр эс гиҗ шилин ормд олзлгддг савд кеҗ хулдна.
"Дербетовская" усн әмтнд таасгдна. Əәдрхнд бәәдг Евразийск экологическ ниицәнә шүүвр давҗ һарад, эн усн негдгч категорин ундн болҗ үнлгдв. Терүнәс нань "Дербетовская" усн Волгоградт гигиенә болн эпидемиологийин цутхлңгин экспертизд орад, уухд сән усн гисн зөвшәл авсмн. Экспертмүдин ашлврар. булгин уснла әдл цевр болн әмтәхн усиг нилхд күртл ууҗ чадҗана.

ҖИРһЛИН Кермн