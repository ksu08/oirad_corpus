Шалтгта бичкдүдт - онц килмҗ
12-12-2018, 09:23 
Сүл цагт гемтә-шалтгта бичкдүдин сурһуль-эрдмин төрт ик оньг өггднә. Шалтгта бичкдүд эрүл-менд күүкд-көвүдлә хамдан дошкольн учрежденьст болн школд сурхин төлә цуг кергтә таал тогтагдна. Инклюзивн сурһуль-эрдмин программс тогтагдҗ, шалтгта бичкдүдин билг-эрдм делгрүллһнә, эднд медрл зааҗ өглһнә туст аһу ик көдлмш күцәгдҗәнә. Мана таңһчд эн төрт бас ик оньг өггднә гиҗ темдглх кергтә. "Доступная среда" программар сурһуль-эрдмин учрежденьст сән таал тогтагдҗ, шишлң багмуд секгдҗәнә. үлгүрнь, Элст балһсна 12-ч тойгта "Булг" бичкдүдин садт "Нарн" гидг багд дүлә болн соңслһна мөчмүдин олн зүсн гемтә бичкдүдин төлә баг үүлднә. Ода терүнд 16 күүкн-көвүн орна, теднәснь зурһань гемтә-шалтгта бичкдүд болна.
Эн багин сурһмҗлач Татьяна Головатенкон келсәр, энд нурһлҗ һунта-дөнтә бичкдүд орна. Болв шалтгта бичкдүд талдан наста чигн болна. Эн баг нидн ноябрь сард секгдв, тегәд түрүн җилин аш диглҗ болҗана. Хамгин түрүнд энд шалтгта бичкүдин төлә кергтә таал тогтагдсмн. "Мана бичкдүдин сад "Доступная среда" программд орлцад, 2 сай арслңга грант шүүҗ авсн билә. Тер мөңгәр бидн верботон гидг шишлң аппарат хулдҗ авсн биләвидн, юңгад гихлә эн эркн кергтә болҗана. Тер мет интерактивн самбр болн нань чигн оборудовань хулдҗ авгдв, пандус тосхгдв, шалтгта бичкдүдин төлә шишлң таал тогтагдв. Бичкдүдин садын һардач Валентина Лободинан чадмг һардврт учрежденә көдләчнр дамшлтан өөдлүләд, иклюзивн сурһуль-эрдмин халхар мергҗлт өөдлүллһнә төр хаһлв. Тиигәд, сурһмҗлачнр Кисловодск балһснд чикнә болн келнә Цутхлңд одад, специалистнрин курст орлцв. Таңһчин багшнрин мергҗллт өөдлүлһнә институтла болн Ставрополь балһснд бәәдг дүлә бичкдүдин интернатла эдн бат залһлда бәрҗ хамцу үүлднә. Инклюзивн сурһуль-эрдмин халхар бәәх программсин болн шин эв-арһсин тускар эдн специалистнрлә селвлцҗ, теднә сүв-селвг көдлмштән өргәр олзлна.
- Шишлң баг секхин өмн бидн мергҗлтән өөдлүлсн деерән верботон аппаратыг олзллһна туст дамшлт хоршавидн. Мана бичкдүдлә сурдопедагог Оксана Манджиева, логопед Диана Бараева, педагог-психолог Оксана Веселева, тьютор Валентина Шанхаева занятьс давулна. Специалистнр күн болһна онциг учртан авч бичкдүдиг сурһна, эднә авг-бәрц делгрүлнә. Болв зәрм занятьст эрүл-менд бичкдүд шалтгта бичкдүдлә хамдан медрл хоршана, юңгад гихлә эдн нег-негән дахад шин тоот медҗ авна. Эрүл-менд бичкдүд тесвртә болн өр-өвч седклтә болҗ, шалтгта күүкд-көвүдт дөң болхар шунна. Гемтә бичкдүд болхла тедниг дахад үгмүдиг чикәр келдг дасна, хамдан наадад, иҗлдәд, җирһлин дамшлт хоршана, - гиҗ Татьяна Васильевна келнә.
Т.Головатенко сурһмҗлачар арвн җилдән көдлҗәнә. Эн җилмүдин туршарт эн байн дамшлт хоршав. Хамдан нег багд сурһмҗлач Ольга Кислицынла көдлнә, эдн бичкдүдтән килмҗән тусхаҗ, арднь орҗ сәәнәр эдниг хәләнә. Эн җил сурһмҗлачнр дунд болсн марһанд "Педагогическ дуэт" гидг номинацд ончрснь эдн ниитә кевәр көдлдгиг ил үзүлв. Бичкдүдиннь тускар келсн цагт Татьяна Васильевнан чирәнь сәәхрәд, нүднь гилвкәд одна. Тедү дүңгә эн күүкд-көвүдтән дурта болн эңкр. Нег үлү шалтгта бичкдүд эднә дөңгәр чикәр үг келдг, бийән хувцлдг, хот уудг, һарин кегдлмүд кедг дасхла эдн байрлҗ, эднә көдлмш туста болн кергтә болҗахиг меднә.

Наталья ДАВАЕВА
ЗУРГТ: "Нарн" багин бичкдүд занятьдан