Эрмдгтә улсин сә хәәҗ
03-02-2018, 10:27 
Өдгә цагт таңһчд 24 миңһ һар эрмдгтә улс, 2 миңһ шаху гемтә-шалгта бичкдүд бәәнә. Медико-социальн шинҗллһнә бюрон һардач Б.Данжиновин келсәр, җил болһн инвалидин иткл цаас авхар 5 миңһ һар күн эрүл-мендән шинҗлнә. Урднь зүркнә-судцна гемәр гемтсн улсин то хамгин олн бәәсн болхла, сүл җилмүдт эрмдгтә улсин тоод гүлгн гемәр гемтсн улсин тонь хамгин ик болв. Тегәд эн му гемәр әмтн олар гемтҗәхин учринь медҗ авх кергтә гиҗ эн темдглв.
Дарунь Приютна РМО-н администрацин толһачин дарук М.Нуров, Сарпан РМО-н администрацин толһачин дарук И.Заруднева, Целинн РМО-н администрацин аппаратын һардач Т.Каталаева эрмдгтә улст олн зүсн объектст орҗ чадхин болн туслмҗ авхин төләд ямаран керг-үүл күцәҗәхин тускар зәңглв. Тер мет таңһчин сойлын болн туризмин министрин дарук Г.Бадаева гемтә-шалтгта әмтнд сойлын халхар олзта-тустаһар туслмҗ күргхин төләд сойлын учрежденьс яһҗ көдлмшән бүрдәҗәхин тускар келҗ өгв.
Сүүрт орлцачнр ямр нег төрәр эврә хәләцән медүлҗ, ухан-тоолврмударн хувалцв. Цуг хәләгдсн төрмүдәр ирлцңгү шиидврмүд батлгдв.
МАНҖИН Маргарита