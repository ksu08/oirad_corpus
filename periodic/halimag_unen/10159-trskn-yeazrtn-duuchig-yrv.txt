Төрскн һазртнь дуучиг йөрәв
28-01-2020, 10:26 | Таңһчин зәңгс » Сойл
Шидр «Звезда» федеральн канал бүрдәдг «Новая звезда» гидг төсвд хальмг дууч, А.О-Г. Цебековин нертә Хальмг Таңһчин хорин солист Лиҗ Горяев диилвр бәрснә туск зәңг таңһчин әмтнд байр-бахмҗ үүдәв. Тер марһанас хәрҗ ирсн мана дуучиг әмтн байртаһар тосч авад, диилврләнь йөрәсн болдг.
Давсн бембә өдр Лиҗ Горяевин төрскн селәнд - Көтчнрә района Көк Булгт, сойлын Герт, нег һазра улс энүг, байрин таалд йөрәв. Байрин асхни эклцәр Лиҗ Цугәрәсән марһанд дуулсн дууһан дуулҗ өгв. Керг-үүлдврин йовудт Көк Булг селәнә бәәдл-җирһлин болн Лиҗ Горяевин өрк-бүлин туск видеофильм олна оньгт тусхагдв. Лиҗин ээҗнь Галина Павловна үг келҗ, тодлврарн хувалцв. «Лиҗин эк-эцкнь өдрин дуусн көдлмштән йовдмн. Тегәд Лиҗ бичкнәсн авн намаг дахдг билә. Би болхла «Көк Булг» гидг ансамбльд ордг биләв, Лиҗ намаг дахад репетицд ордг билә. Ансамбль билг-эрдмән үзүлхәр, эс гиҗ үүдәгч марһаст орлцхар талдан һазрур одхла, бас намаг дахдмн. Йирин Лиҗин эк-эцкнь чигн дуулдг билгтә. Тер төләд Лиҗд чигн эк-эцкиннь билгәс күртҗ. Лиҗин диилвр - энтн олна нилч, олна күчәр диилвр бәрсн болдг. Тегәд ачим дөңнсн цуг улст зүркни ханлтан өргҗәнәв. Цуһарн күүкд-шуухдтаһан гем-шалтг, амулң-менд, хөвтә-кишгтә бәәх болтха», - гиҗ йөрәв. Байриг сойлын Герин һардач Светлана Лиджиева һардҗ давулв. Инәҗ, шоглҗ, эвтәһәр, ээлтәһәр, соньн кевәр керг-үүлдвриг давулҗ, сергмҗ үүдәв.
Көтчнрә РМО-н толһачин дарук Ангарик Мучкаев Лиҗ Горяевиг йөрәҗ, белг бәрүлҗ өгв. Тер мет Ергенинск СМО-н толһач Баатр Саджаев хальмг келәр йөрәлин үг келв. Лиҗ Горяев таңһчин әмтиг цуһараһинь хамцулв гив. Малчнрла селвлцҗ 25 ниднәк хурһд зааҗ өгх болвидн гив. Лиҗин авалиннь төрскн һазрас ирсн Сарпан района Салын Тугтна СМО-н толһач Аркадий Доржинов бас йөрәлин үг келхләрн, малын хот өгх болв.
Тер асхн элгн-саднь, школын багшнр болн сурһульчнр, үүрмүднь, хам-хоша бәәх селәдин муниципальн бүрдәцсин толһачнр, нань чигн кесг улс тәәз деер һарад, бүлән үгән келҗ, Лиҗд йөрәлән нерәдв.
2019 җил Лиҗин төлә ончта, темдгтә болсмн. Энүнә өрк-бүлд дәкәд үрн төрсмн, ода хойр көвүтә. Дәкәд болхла эн үүдәгч марһанд диилвр бәрсн болдг.
Энүнд медрл, сурһмҗ өгч йовсн, билгинь делгрүллһнд ик нилчән күргсн Ергенинск дундын школын, көгҗмин школын, искусствин колледжин багшнрт Лиҗ ханлтан өргв. Мини диилвр – эднә нилч гив. Тер мет энүг кезәд чигн дөңнҗәх нег һазра улст, Көтчнрә района болн таңһчин һардврт үнн-чик седкләсн ханлтан өргҗәнәв гив.
Лиҗ Горяевиг йөрәлһнә керг-үүлдвр ик байрта-бахмҗтаһар, үр-иньгин таалд давв. Эн асхн селәнә клубд ик ниитә өрк-бүл цуглрсн болҗ медгдв. «Бамб цецг» ду-бииһин ансамблин дууч, нег һазра күн Анатолий Мучкаев, нернь темдгтә билгтнр Анатолий Мацаков, Феликс Шорваев болн нань чигн улс билг-эрдмән һарһҗ, цугтаднь сергмҗ үүдәв.
МАНҗИН Маргарита