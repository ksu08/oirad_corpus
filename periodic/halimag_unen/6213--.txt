Моңһл келтнр селвлцв
15-08-2017, 15:10 
Шидр РАН-а Хальмг номин Цутхлңд Зая-Пандитын нертә хальмг заңшалын сойлын музейин ул деер "Җаңһрин" төрәр "төгрг ширән" сүүр бүрдәгдв. "Җаңһр-2017" гидг нарт-делкән номин экспедицд орлцачнр, деер заагдсн Цутхлңгин номтнр, Б.Б. Городовиковин нертә КалмГУ-н элчнр нәрн
төрәр селвлцв. Таңһчин олнд зәңгллһнә эв-арһсин көдләчнр төрәр соньмсҗ олар ирв.
Сүүрт орлцачнр хальмг баатрльг дуулвр моңһл келтнрин сойлын ик зөөр болҗахинь темдгләд, энүг шинҗллһнә халхар күцәсн болн кеҗәх көдлмшиннь тускар келцхәв.
КНЦ-н директорин дарук Екатерина Бадмаева сүүриг секхләрн хамгин түрүнд гиичнриг әрүн седкләсн йөрәһәд, эднд Цутхлңгин коллективин нерн деерәс "Җаңһрин" ботьмуд, номин дегтрмүд, тольмуд белглв. Моңһлын Увс әәмгин Парламентин гешүн, "Җаңһр" шинҗллһн" гидг олна организацин һардач Дэмбээ Мягмарсурэн эврә делегацин нерн деерәс эдниг байртаһар тосад, номин көдлмшин дамшлтарн хувалцсн улст ик ханлтан өргәд, Цутхлңд белгүдән нерәдв. Дәкәд гиич нарт-делкән экспедицин тускар олнд келҗ өгв. Экспедицд орлцачнр өдгә цагт "Җаңһрин" халхар тогтсн бәәдлиг өргәр шинҗлхәр седҗәнә, эдн келмрчнрәс баатрльг дуулвр болн амн үгин
зөөр бичҗ авад, шишлң программс кеһәд, тедниг телеүзләр үзүлхмн. Эдн видеоматериалмуд, зургуд олар цуглулхмн. ЮНЕСКО-н дөңгәр талдан чигн ик чинртә көдлмш күцәгдх.
Китдт (Ланчжоу балһсн) келн-улсин төрәр үүлддг Ар үзгин болн Барун үзгин университетин профессор, филолог номин доктор Цеценмунк мана номин учрежденьлә арв һар җилин туршарт бат залһлда бәрҗ үүлдҗәхән келв. Эднә һазрин болн таңһчин номтнрин нөкцлт җил ирвәс батрад йовх гиҗ гиич тоолҗана. Эдн номин үүлдврин халхар шишлң Зөвшәл батлх саната.
РАН-а Хальмг номин Цутхлң "Җаңһр" шинҗллһнә болн амн үгин зөөр цуглуллһна халхар ик
көдлмш күцәҗәнә. Нидн таңһчд хальмг баатрльг дуулврин төрәр номин-дамшлтын ик конференц болла. Цутхлңгин нүүрлгч номин көдләч, филолог номин доктор Тамара Басангован шүүҗ авсн грант эн чинртә керг-үүлдвр күцәхд туслсмн. Тамара Горяевна сүүрт алдр дуулврин тускар келхләрн "Җаңһр" шинҗләч, билгтә номт Анатолий Шалхакович Кичиковиг бүләнәр тодлҗ, кесн көдлмшинь темдглв.
Цутхлңгин номин сегләтр, филолог номин кандидат Байрта Манджиева "Җаңһрин" төрәр кесг җилин туршарт соньн шинҗллтс кеҗәнә. Өдгә цагт Байрта Барбаевна Баһ Цоохра һазра күн, нертә җаңһрч Лиҗин Төөлтин җирһлин тускар материалмуд цуглулҗана. Номт "төгрг ширән" сүүрт эн билгтә күүнә тускар келв. Лиҗин Төөлт угатя өрк-бүлд төрсмн, үстин района Эрднихн селәнд бәәсмн. Терүнлә әдл байнд заргдҗ йовсн Бадмин Окнас соңссн "Җаңһрин" бөлгүдиг эн бичкндән тодлҗ авдг бәәсмн. Хөөннь өсәд-босхларн тедниг келдг болв. 1940 җилд "Җаңһрин" 500 җилин өөнд нерәдгдсн келмрчнрин Олимпиадт һурвдгч орм эзлсмн. Тиигхд Басңга Мукөвүн диилвр бәрлә. Шавалин Дава хойрдгч ормд һарла.
Эн "төгрг ширән" сүүрин йовудт гиичнр болн мана таңһчин номтнр "Җаңһриг" олн халхар шинҗлҗәхән келцхәв. Эдн дорас өсчәх үйнрт мана өвкнрин үлдәсн зөөриг күргҗ медүлхәр зүткҗәнә. Номтнр "Җаңһриг" олн дунд тархаҗ, терүнә ик чинринь үзүлхәр седҗәнә. Моңһл келтнрин залһлдан улм батрулгдх. РАН-а КНЦ-н Зая-Пандитын нертә хальмг заңшалын сойлын музей олн әмтнд туслхнь лавта. Эн музейин заведующ, искусствоведеня доктор Светлана Батыреван нилчәр энд олн зүсн экспонатс хоршагдсмн.

БОСХМҖИН Валентина