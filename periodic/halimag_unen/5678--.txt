Хаврин концерт
04-05-2017, 11:35 
Шидр Элстд соньн концерт болв. Тернь классическ көгҗмин олнд тааста айсмудла олн улсиг таньлдулв. Эн өдр "Шедевры на все времена" гиҗ нерәдгдсн концертд орлцад, әмтн "Изумруд" нертә шин коллектив төрсиг үзв.
"Изумруд" коллективин ханьд дууч Наталья Тапкинова, концертмейстер Валентина Сергунова, хуурчнр Марина Куриганова, Галина Горячева, контрабас татдг Савр Дедников орлцна. Хамгин сәәхн хаврин сарла эн түрүн концертән әмтнд нерәдв. Брамсин, Дворжакин, Пуччинин, нань чигн композитормудын айсмудыг Цугәрәсән көгҗмин обществин лауреат, хуурч Марина Куриганова татв.
Нарт-делкән болн Цугәрәсән марһасин лауреат Наталья Тапкинова көгҗмин делкәд нер һарсн кесг композитормудын операс олн арий дуулҗ, дууна эрдмән үзүлҗ чадв. Дәкәд болхла, энүнә репертуарт романсмуд, орс олн улсин дуд зөвтә орман эзлдгинь концерт медүлв. Хальмг композитор Петр Чонкушовин Хальмг улсин шүлгч Калян Санҗин шүлгәр һарһсн "Харада" дун болн Балакан Алексейин шүлгәр һарһсн "Элстин вальс" эн асхн дууч Н.Тапкинова айсинь өргҗ сәәхн дуулснь әмтнд таасгдв.
Эн асхн соңсгдсн көгҗмин айс болһниг фортепиано деер Валентина Сергунова наадв. Билгтә көгҗмч Гнесинәхнә нертә Московск көгҗмин академь төгсәсмн. Хуур татсн, нань чигн зевсгәр наадсн, ду дуулсн күүнә билгин өвәрциг үзүлҗ, композиторин ик зөөр болсн көгҗмин сәәхнинь медүлҗ Валентина наадснь басл үзмҗтә болв.
Шин ансамбль билгтә көгҗмчнрәс тогтсинь концерт медүлв. Эдн цугтан орн-нутгин консерваторьмуд төгсәсн сурһульта болн сән белдвртә специалистнр болҗана. Классическ
көгҗмиг олн дунд тархах ик күслтәһәр эдн негдв. "Изумрудын" хаалһ цаһан болтха гиҗ Хальмгин хазгудын одмн Эрдни Манжиков, Хальмг театрин үүлдәчнрин Ниицәнә ахлач Татьяна Михеева болн нань чигн улс йөрәв.

Җирһлин Кермн