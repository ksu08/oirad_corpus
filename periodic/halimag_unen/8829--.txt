Бәәдл-җирһләрн олнд үлгүр болна
01-10-2018, 11:52 
Октябрь сарин нег шинд цуг нарт-делкәд медәтә улсин Өдр темдглгднә. Эн өдриг 1990 җиләс авн ООН-а Генеральн Ассамблейин шиидврәр темдглдг болсмн. Медәтә улсин медицинск болн социальн тетклһнә, эднә бәәдл-җирһлин таал ясрулһна, эднә олз-ору икдүлһнә, сул цагинь сергмҗтәһәр бүрдәлһнә төрмүд хаһлх күслтәһәр эн өдриг зарлсмн. Эн өдр кесг орн-нутгт медәтә улсиг тевчҗ, эднә төлә сергмҗтә керг-үүлдврмүд бүрдәгднә, баһ үйин улсла харһлтс болна. Мана таңһчд чигн эн өдр организац-предприять болһнд ачта амрлһнд һарсн ах үүрмүдтән золһҗ одна, өрк-бүл болһнд аав-ээҗнрән тоона. Темглхәс хальмг улс ик кезәнәс авн ах үйин улсиг тевчҗ, кен ахан күндлдг авъяста. Өрк-бүл болһнд медәтә улсин йөрәл угаһар нег чигн керг-үүлдвр эклхш, көгшдин сүв-селвгәр ямр нег ик чинртә төр хаһлгдхш.
Насн-җирһлдән кесг түрү-зүдү үзссн бийнь мана аав-ээҗнр зовлңгдан дарлгдлго, ачнр-зеенртән нүдн-амн болҗ, олна бәәдл-җирһлд шунмһаһар орлцҗ, өдгә цагин некврлә ирлцхәр зүткдгнь темдгтә. Тиигәд сүл цагт медәтә улс дунд компьютерар соньмсҗ шин медрл хоршаҗах улсин то өсәд йовна. 2007 җиләс авн КалмГУ-д медәтнрин төлә компьютерн сурһуль бүрдәгднә, эн җилмүдин эргцд хойр зу шаху медәт компьютер олзлдгиг дасв. 2013 җиләс авн болхла "Ээҗнр болн аавнр онлайн" гидг социальн программар тәвн зун медәт компьютерн курс төгсәв. Энүг төгсәсн медәтнр җил болһн Цугәрәсән пенсионермүд дунд болдг компьютерн марһанд орлцна.
Медәтә улс дунд билгтә-эрдмтәнь олн бәәхнь "Эрдм", "Зултрһн", "Степняночка", "Сударушка" болн нань чигн ансамбльмудын концертд одсн улс үзсн болх. Ачта амрлһнд һарсн аав-ээҗнр сул цаган тустаһар болн сергмҗтәһәр давулҗахнь, олн зүсн марһаст таңһчин бәәтхә, орн-нутгиннь нер һарһҗ йовхнь олнд үлгүр-үзмҗ болна.
Мана таңһчин хотл балһснд болн райодт үүлдҗәх әмтнә социальн теткврин комплексн цутхлңгудт медәтә улсин төлә олн зүсн кружок үүлднә, терүнд көгшд һарин эрдм делгрүлнә, ду дуулна, шатр наадна болн нань чигн үүл бәрнә. Сүл цагт медәтә улс эрүл-чик авг-бәрцәр бәәлһнә, цогц-махмудан батруллһна төрт ик оньган өгдг болв. Ода эдн дунд скандинавск йовлһн, йоган, эрүл-менд батруллһна нань чигн занятьс тааслт олв. Медәтә улсин нарт-делкән өдрт нерәдҗ көгшдин төлә кесг керг-үүлдвр, марһан зарлгдв. Таңһчин комплексн цутхлңд медәтнр байрин өдр угтҗ концерт давулҗ, билг-эрдмән үзүлв. Эн цутхлңгин үүлдврт шунмһаһар орлцдг аав-ээҗнрт учрежденя һардач Светлана Роман Күндллһнә һашгуд бәрүлҗ өгв. Тедн дунд йир күрсн ээҗнр Мария Санжиновна Бутаринова, Марфа Илюмжиновна Акугинова болн Нина Лиджиновна Цеденова. Эн ээҗнр цутхлң бүрдснәс авн хөрн тавн җил шаху нааран ирҗәнә. Хур-цасн орв чигн эдн нааран адһҗ, цогц-махмуд батруллһна занятьсиг дутахш. Дәкәд ээҗнр бииһин кружокд орхдан дурта. Нааран ирәд, энд нег-негнәннь менд медҗ, зәңгәрн хувалцҗ, цаган соньнар давулна. "Нааран эс ирхлә, толһа өөднә",- гиҗ ээҗнр хувалцна.
Эн ээҗнр тууврин күчр зовлңгиг дааҗ һарад, төрскн таңһчиннь босхмҗд ик тәвцән орулсн улс болҗана. Н.Л.Цеденова өлгмр хувц-хунр уйдг фабрикд дөч шаху җилдән көдлсмн. Зураһан давулад күцәһәд, һурвн дәкҗ фабрикин нүүрләч болсмн. "Кергтә болхла сөөднь чигн үлдәд көдлдг биләвидн. Советск йосна цагт мана фабрикин хувц-хунриг Москва күртл хулддг билә. Нүүрлгч көдләчнр Моңһл орн-нутг йовх путевкар ачлгддг бәәсмн, көдләчнр патьрар теткгддг билә", - гиҗ Нина Лиджиновна хувалцв. М.И.Акугинова болхла столовсин трестд олн җилдән көдлв. Урднь хотл балһснд кесг столов үүлддг бәәсмн, тенд әмтн олар ирҗ хот уудг деерән герүрн хулдҗ авдг бәәсиг медәт тодлна. М.С.Бутаринова "Водоканал" гидг балһсна предприятьд ачта амрлһндан һартлан көдлҗ йовсмн. Ээҗин келсәр, предприятин һардвр ветеранмудан мартхш, байрин өдрмүдлә йөрәҗ, белг авч ирнә. Эднә килмҗ медәтнрт ик байр үүдәнә гиҗ Мария Санжиновна темдглнә.
М.И.Акугинова ода йирн хойрта, М.С.Бутаринова болн Н.Л.Цеденова энүнәс хойр җил баһ, ирх җилд ончта өөнән темдглхмн. Болв эдн бииләд-дуулад, шоглад инәҗәхиг үзхлә, иим наста улс гиҗ келхд берк болна. Заглюн, шулун-шудрмг ээҗнр чик авг-бәрцәрн болн бәәдл-җирһләрн олнд үлгүр болх зөвтә гиҗ сангдна.
Наталья ДАВАЕВА
И.Музраеван цоксн зург