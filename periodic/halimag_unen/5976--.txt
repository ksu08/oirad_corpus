Ах-дүүһинәр ни-негн бәәнәвидн
14-06-2017, 12:07 
Июнин 12-т цуг орн-нутгт әрәсән өдрт нерәдсн кесг керг-үүлдвр болв. Москвад эн олна байрт нерәдсн нәр-нааднд 2 сай шаху
күн ирв, эдн концерт хәләв, әрәсән тууҗд нерәдсн болн кесг нань чигн соньн керг-
үүлдврт орлцв. Талдан чигн әрәсән регионмудт у-өргн нәр-наадн эн байрин өдрин эргцд болв. Ут-турштан 30 сай күн орн-нутгин кесг келн улсиг хәрлцәг батруллһна керг-үүлдврт орлцв.
Элстд әрәсән өдрт нерәдҗ Хальмг Таңһчин келн-улсин иньгллтин парад болв. Арменя, Дагестана, Азербайджана, Казахстана, Чеченск Республикин болн нань чигн келн-улсин сойлын организацсин болн диаспормудын, таңһчин министерствсин болн ведомствсин, олна организацсин, сурһулин заведеньсин колоннмуд эн олна керг-
үүлдврт орлцҗ "Алтн босхаһас" авн "Долан хонгин күрән" талвң күртл йовлһ кеҗ, олн улсин хамцлт, ни-негн бәәдл батруллһна транспорантан өргҗ, келн-улсин ке-сәәхн хувцан олнд
үзүлҗ, төрскн келәр "Мана таңһчин цуг келн улс менд болтха!", "Мана хамцлт бат болтха!" гиҗ олн улст төрскнч седклән, иньгллтән батрулх седвәрән медүлв.
Талвңд ирсн парадын делегацсиг университетин негдгч корпусин өмн тәвсн сәәхн тәәз деерәс таңһчин Толһач Алексей Орлов йөрәв. Келсн үгән Алексей Маратович бас хальмгаһар эклв: \u201cЭңкр мана таңһчин олн улс, аавнр, ээҗнр! Эндр өдр мана аһу ик орн-нутг әрәсән өдр темдглҗәнә. әрәсән тууҗин йовудт цуг келн-улсин иньгллт орн-нутгиг батруллһнд ик нилчән күргҗ, цуг келн-улсин сойл хамдан делгрҗ, нег-негән байҗулҗ йовсмн. Тер тоод мана Хальмг Таңһч орн-нутгин бат нег хүвнь болҗ олна хамцлтд болн делгрлтд тәвцән орулҗана.
Кезәнә мана өвкнр әрәсән ханьд орад, хамдан бәәлһнә, нег-негән күндллһнә, дөң боллһна хаалһ шүүҗ авсмн. Тер иньгллтин, ах-дүүһин бәәдлиг бидн цааранднь өргҗүлҗ, тер мет таңһчдан чигн цуг келн-улсин ни-негн бәәлһиг цааранднь батрулх зөвтәвидн. Эдн одахн иньгллтин парадт орлцад, кен-негән күндллһнә седклән медүлв. Цуг мана орн-нутгт, мана таңһчд эвин, тогтурта җирһлин бәәдл өргҗәд йовтха гиҗ дурдҗанав, өрк-бүл болһн сән-сәәхн бәәтхә!\u201d - гиҗ таңһчин Толһач темдглв.
Дәкәд әрәсән өдрлә орн-нутгин иргнмүд болсн арвтнрт Алексей Орлов паспортынь олна чирәд тәәз деер бәрүлҗ өгв. Тер тоод уйн наста спортсмен, кесг марһана призер Борис Настаев, физикин олимпиадт йилһрсн Айта Оконов, технологийин олимпиадын дииләчин негнь Анна Макарова, боксар кесг дам чемпион Вячеслав Омадыков, тууҗин олимпиадын призер Давид Манджиев болн кесг нань чигн арвтнр таңһчин Толһачин һарас хамгин чинртә документән авв. "Мана орн-нутгин миңһәд арвтнр эн сән өдрлә паспортан авв. Эн өдр тана седклд кесгтән үлдтхә, яһад гихлә тадн әрәсән иргнмүд болвт. Эн өөдән нерәр бахмҗ кетн, паспортан сәәнәр хадһлтн",- гиҗ Алексей Маратович эднд селвгән өгв.
Дарунь байрин концерт эклв. Энүг "Җаңһр" ансамблин уйн наста артистнр хальмг бииһәр эклв. Дәкәд талвңд ирсн олн әмтиг әрәсән өдрлә таңһчин Олна палатын ахлач Бальҗр Барыкова йөрәҗ, цуг улст байр-бахмҗ, ни-негн бәәлһиг дурдв. Цуг орн-нутгт эндр өдр нәр-наадн болҗана. Элстд болсн келн-улсин парад мана хамцлтыг бас нег дәкҗ үзүлв, цуг орлцачнр келн-улсин хувц-хунран өмсҗ, эднә седкл негдсинь, мана иньгллт цаг ирвәс батрҗ йовхинь медүлв.
Бидн нег таңһчд бәәсн болв чигн, цугтан эврә келтә, сойлта болҗанавидн, терүг цааранднь делгрүлх кергтә, келн улс болһн мана таңһчин цецгәрлтд ик тәвцән орулҗана. Дәкәд хальмгаһар, орсаһар цуг улсла мендләд, Дагестана диаспорин һардач Магомед Умалатов цуг улст тууҗан, сойлан мартлго, хамцлтан батрулхиг дурдв. Маднд Хальмг Таңһч төрскн һазр болҗ цуг келн-улсиг негдүлҗәнә. Цааранднь чигн нег-негән күндлҗ, тевчҗ бәәцхәй гиҗ йөрәв.
Дарунь Хальмг Таңһчин Толһачин нерн деер Дагестана правительствин Ахлач Абдусамад Гамидовас ирсн суңһуг умшҗ өгв. Мана хойр региона олн улс нег-негән тоомсрлҗ бәәнә, мана нөкцлт цааранднь чигн өсәд-өргҗәд йовтха! Хальмг Таңһчин цуг келн улс сән-сәәхн бәәтхә гиҗ суңһугд келгдв. Цааранднь олн улст эврәннь үгән армян келн-улсин "Мафис" гидг сойлын цутхлңгин ахлач Ашот Даноян келҗ, әрәсән өдрлә йөрәв. Эн өдр бидн цугтан алдр орн-нутгин бат хүвнь болҗ әрәсән цецгәрлдт тәвцән орулҗ йовнавидн гиҗ эн келв. Дәкәд концерт цааранднь болв. Орс улсин дууг "Степняночка" анмсамбль дуулв. Элстин уйн наста каратистнр, бииһин болн дууна кесг нань чигн коллективс билг-эрдмән бас үзүлв.
Талвңд диаспормуд келн-улсин хот-хоолар олн әмтиг тоов. "Давсн җил түрүн парад болсмн. Эн җил хойрдад мана диаспорин элчнр эн керг-үүлдврт орлцҗ таңһчин цуг келн-улсин иньгллтиг батруллһнд тәвцән орулҗана. Бидн цугтан олна эвиг, тогтурта бәәдлиг батрулҗ Хальмг Таңһчин болн әрәсән хамцлтын, цецгәрлтин төлә нилчән күргх зөвтәвидн",- гиҗ таңһчин Олна палатын гешүн, "Азербайджанский конгресс" гидг олна организацин ахлач Сабир Гулиев келв.
Тиигҗ эн өдр келн-улсин иньгллтин парад олн әмтиг хамцулҗ, ни-негн бәәлһиг батрулҗ, мана орн-нутгин болн таңһчин делгрлтд, герлтә сәәхн иргчд нилчән күргв.

ТүРВәН һуна