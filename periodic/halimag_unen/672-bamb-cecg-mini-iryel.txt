«Бамб цецг» - мини җирһл
18-10-2014, 16:41 | Таңһчин зәңгс
Хальмг Таңһчин ачта артистк Ирина Денжаеван өөнин концерт даруһас болн гиҗәнә. Нертә дуучла хамдан энүнә үүрмүд болн төрскн коллективнь «Бамб цецг» ансамбль белдҗәнә. Ирина Ильинична ансамбльд ирҗ көдлсн цагас авн нег коллективдан көдләд йовна. Энүнә күч-көлснә дегтрт «Бамб цецг» ансамбльд орулҗ авгдсна туск зуг нег бичмр кегдсмн. Төрскн коллективләрн үүдәгч байран хувалцад, дууч Денжаева олн соңсачнртан тооцана концертан нерәдҗәнә.
Эндр Ирина Денжаева мана редакцин гиич.
- Ирина Ильинична, «Бамб цецг» ансамбльд кезә ирҗ көдлвт?
- Элстин көгҗмин училищ төгсәснәннь хөөн 1986 җилин август сарас авн эн коллективд көдлҗәнәв. Намаг училищ төгсәҗәхд экзаменционн комиссин гешүн болҗ орлцсн Леонид Цебеков мини дууг соңсад, оньган өгсн бәәдлтә. Леонид Иванович шүүврин хөөн өөрдҗ ирәд, ансамбльд ирҗ көдл гиҗ үрвр келә. Билгтә эн күүнә селвгәр иигәд нертә коллективд ирләв. Икәр үүмҗәләв, болв мини хөвәр, мини эк-эцклә көдлҗ йовсн артистнр намаг сәәнәр тосв. Мини экм Алла Бембеевна хорт дуулҗ йовла. Эцкм Илья Денжаев дуулдг, биилдг, көгҗм татдг олн эрдмтә күн билә. Сиврәс ирсн хөөн селәдәр йовад билгтә баһчуд хәәҗәсн цагт эдниг шүүҗ авсн бәәҗ. Ансамбльд көдлҗ йовсн цагин тускар үүрмүд артистнрин тускар тедн келҗ йовсинь тодлнав. Тегәд ах үйин артистнр Лидия Очаева, Геннадий Шулунов, Василий Калинкин, Борис Очаев болн нань чигн нертә улс нүдн-амн болад, селвгәрн дөң болад, кергтә цагтнь чаңһар нанас некәд, артистын эрдмдән батрхд ик нилчән күргв.
- Училищд тана багш кен билә?
- әрәсән ачта артистк Лидия Кулешова училищин вокальн әңгд сурчахдм дасхад, хоолан ясҗ дуулдгиг, ямаран ду дуулдгиг арднь орҗ дасхла. Ик медрлтә, билгтә болн чаңһ неквртә багшин сурһмҗ иигәд җирһлин туршарт ик дөң болҗ йовна. Орн-нутгин хамгин тоомсрта болн сән Московск консерваторь төгсәсн багш эрдмин халхар йир сән медрл маднд өгв. Сурһуль-сурһмҗ өглһнд йир неквртә болсн деерән Лилия Алексеевна йир килмҗтә күн болдмн. Мадн яһҗ сурчахиг, сул цагтан ю кеҗәхиг, сурһулин концертмүдт яһҗ белдҗәхиг бүрткәд, цагларн селвгәр, кергәрн тусан күргдмн. Ямаранчн концерт ик чинртәг, соңсачнрин өмн даңгин ик даавртаһар һарч ирхиг, зуг байр болн сергмҗтә седкл теднд үүдәхәр дууһан ясад бәәх кергтән тускар багш маднд келдг билә. Келснләрн зергднь багш эврә үлгүрәрн маднд ик ач-тус күргв. Концертмүдт белдҗәхинь, соңсачнрла харһҗахинь үзәд, өөрнь дахад эрдмиг дасҗ авсн бидн багштан даңгин ханнавидн. Ямаран нег цагт икәр үүмәд, бийән батлҗ авхар багшан санад оркхла, тер өөрдҗ ирәд, һаран ээм деер тәвсн болад, чидл немгдәд, үүмлһн баһрад тәәз деер зөрглҗ алхад, экләд дуулнавидн
- Ирина Ильинична, ансамблин ханьд та кесг һазр үзсн болҗанат. Ямаран харһлтс танд тодлгдв?
- Тиим, мана ансамбль әрәсәд эс одсн һазр уга болх. Урдк җилмүдт бидн җил болһн хойр-һурвн сард гастрольд йовдг биләвидн. Орн-нутгиннь ар үзгин болн дорд үзгин һазрар тенд киитн болчксн цагла оддг бәәснь тодлгдна. Дулан һазрт бәәдг, нарн уга болхла акад болдг маднд тернь невчк эв уга болдмн. Болв хәләһәчнр мадниг ик байртаһар тосҗ авдг төләднь муурсн, хаалһд зовсн, киитнд даарсн тоот мартгдҗ, концертин дүүрәнд авлгдҗ йовлавидн. Нег дәкҗ октябрин сүүләр Пермьд нисҗ ирвидн. Гиигн хувцта бидн аэропортд нисҗ ирәд, тенд цасн орсн шуурһн шуурчасн цагла харһвидн. Девлтә, дулан һоста улс үзәд, самолетас бууһад, адһмтаһар аэропортын герүр гүүсән хая-хая тодлад инәлднәвидн. Орн-нутгар йовхларн хальмг дуудла зергднь орс ду дуулҗ йовлавидн. һазадын ор орхларн, тер һазрин ду дасҗ авад, соңсачнрт таасгддтха гиһәд дуулҗ өгдг төләд, җил ирвәс дууна репертуарм өргҗәд батрв.
Арвн җил даранднь Францур гастрольд одсан бидн ода күртл ик байртаһар тер цагиг толднавидн. Францин кесг балһсдар концертмүд үзүләд, кесг фестивальд орлцад, Хальмгиннь эрдмиг сәәнәр үзүлхәр шунҗ йовлавидн. Авиньон балһснд болдг ик тоомсрта, олн дунд темдгтә фестивальд орлцсн йовдлыг мартҗ болхий!
- Ирина Ильинична, олн һазрт одсн цагла тенд тадн хальмгудла харһҗ йовлт?
- Харһлтс даңгин учрдмн. Түрүләд би танд 1991 җилд Китдин өвр Моңһлын Хух Хото балһснд болсн харһлтыг тодлнав. Хальмг государственн телерадиозәңгллһнә компаня ахлач С. Павловин һардврт тиигхд хальмг делегацин ханьд мана ансамбль одсн билә. Концертин негнд бидн ятх татад, «Бумбрджан» гидг кезәнк ду дуулсн биләвидн. өңг-зүсәрн мадна бәәдлтә улс мадниг хәәҗ ирв. Тиигн гихнь тедн Шинҗәнә хальмгуд болҗ һарв. Дууг соңсад, тедн халурхад, нульмсан бәрҗ чадад, мадниг хәәсән келв. Тиигәд таньлдад, дууһан дуулад, күүндәд, тенд бәәсн цаган сәәнәр давулвидн. «Элкн татна» гисн тер бәәҗ. Түрүн өдрән бидн нег негән сәәнәр медҗәсн угавидн, болв күүндәд бәәҗ цугтан седклән медлцәд, дууһан, тууҗан дүңцүләд, седклән медлцҗ үүрлсән ода күртл тодлнав. Америкд одхд мадниг җиҗә Андреев тосҗ авла. Тенд бәәх хальмгудын герт бәәләвидн. Күүнә һазрур һарад олн җил болсн бийнь тедн эврә келән, авъясан хадһлснь маднд өврмҗтә болн сурһмҗин чинртә билә. Францд бидн ик зуудан намрин сармудт оддг бәәсн, тегәд зулын байриг тенд бәәх хальмгудла хамдан тосҗ байран кедг биләвидн. Талдан һазрар йовсн цагт нег болвчн хальмг харһлго бәәхш. Тиим мана улс билгтә болн шамдһа болад, альд болвчн тедн йовна.
- Олн йовдлмудар дүүрң, харһлтсарн байн җилмүд давад йовна. Ирина Ильинична, өөнин концертин өмн ямаран ухан-тоолвр орна?
- «Бамб цецг» ансамбль мини җирһллә йир өөрхн залһлдата. Эннь йоста мини керг. Эн коллектив уга ода би бийән санҗ чадхшив. Энд Валентина Гаряева, Валентина Ильцаранова, Антонина Мукаева болн нертә олн дуучнрла хамдан дуулҗ йовлав. Ода би Хальмг Таңһчин улсин артистк Татьяна Чиктеевата хамдан ду белдх болһндан селвлцнәв. Кезәнк дуудыг дуулх сана зүүһәд, учр-утхинь медүлхәр белдвр кенәвидн. Дууна багд хамдан билгтә кесг дуучнр көдлҗәнә.
Бидн цугтан концерт болһн соньн болтха, хәләһәчнрт таасгдтха гиҗ шуннавидн. Кен-негән дөңнҗ олн җил көдлҗ йовнавидн. Седклән медлцдг улсла көдлнә гисн ик байр.
Түрн авгтан би хорт, вокальн багд дуулҗ йовлав. җирһл Анджаевна Тачиева директор болҗ көдлҗәхдән нанд урмд өгәд, һанцаран дуулхд туслла. Тиигәд би экләд эврән тәәз деер дуулдг боллав. Баһ-бичкнәр дууна репертуар бас бүрдв. әмтн дурлҗ соңсад, дамшлт ирәд, таңһчин ачта артисткин нер зүүләв.
Ансамбльд ирҗ көдләд, тахшад, өрк-бүлән өндәлһләв. Дуучнрла хамдан үүдәгч соньн болн ик хаалһ кесн бәәнәв. Альд болвчн мана программ соньмслт үүдәнә. Ут болн ахр сәәхн дуд, түргн авцта би, көгҗмин өвәрц айсмуд хоорндан кецү кевәр ниилҗ әмтнә оньгиг авлна. Энкр келн-әмтнәннь билгиг олн-әмтнд күргҗ медүллһн ик хөв. Тиим хөв маднд сойлын көдләчнрт учрв. Мана җалв дала ик биш. Тер учрар билгтә, өңг-зүсәрн чигн йоста артистнр болх баһчуд, һундл болхд, мана көдлмшт торлго өрк-бүлән асрхд туста һазр хәәһәд йовҗ одснь санхд һашута. Мана эрдм амр биш, олн җил сурһуль дасх кергтә, болв әмтнд байр үүдәснәс даву сән седкл уга болад көдләд йовнавидн. Сойлын иргч көдләчнрин җирһлнь маднас сән, бәәхтә болтха, гиҗ зальврнав.
- Ирина Ильинична, дун болһн әдл болхш. Тана дурта дун ямаран?
- Дуунд учр-утхинь медүлҗ дуулхар зүткнәв. Сәәхн айсиг дахҗ, дууна һол утхинь күн медҗ авх зөвтә. Тер цагт дун күүнә седкл көндәнә. Олн-әмтнә дуунла хамднь А. Манджиевин, Б. Борманджиевин. Л. Манджиеван дуд дуулнав. «Тоһруна дун» түрүн дуулсн цагас авн седклим авлҗ мини дуунд ирлцҗ йир өөрхн болв. Хальмг Таңһчин искусствин ачта үүлдәч Аркадий Манджиев эн дууг Дольган Шанаевин шүлгәр һарһсмн. Мини заяни хоолын билгин кемҗәһинь күцц кевәр үзүлҗәх иим сәәхн дууг нертә композитор нанд шишлң бичснь ик хөв. Тегәд «Седклин дун» гидг мини концертд эн болн олн нань чигн дуд соңсгдхмн. Нанла хамдан мини байрт төрскн коллектив - «Бамб цецг» орлцҗана.
Галина Хейчиева