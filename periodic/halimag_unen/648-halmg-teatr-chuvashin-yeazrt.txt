Хальмг театр Чувашин һазрт
22-10-2014, 11:07 | Таңһчин зәңгс
Эн җилин октябрь сарин 7-11-д мана таңһчд Чувашин ТЮЗ билг-эрдмән үзүлсмн. Ода октябрин 20-с авн 25 күртл Чувашин олн хәләһәчнрт Басңга Баатрин нертә Келн-улсин театр нааддан үзүлҗәнә. Сольлцана гастрольмуд Сойлын җилд болҗах деерән әрәсән сойлын министерствин дөңгәр бүрдәгдсинь темдглхмн.
Хальмг театрин нааддыг Чувашин дөрвн балһснд олн улс хәләхмн. Чебоксары, Новочебоксарск, Канаш, Шумерле балһсдт олн хәләһәчнр хальмг драматическ искусствла таньлдхин тускар Чувашин ТЮЗ-н директор Елена Николаева келнә. Келн-улсин театрмудын Цугәрәсән фестивальд 2011 җилд нег тәәз деер нааддан үзүлсн цагас авн хойр театр нөкцҗ үүлдсмн. Нөкцлт ода шин девсңгд һарв. Сольлцана гастрольмуд тер нөкцлтиг улм батлҗана.
Келн-улсин театрин болн Чувашин ТЮЗ-н артистнрин кесгнь театральн нег сурһулин заведень – М. Щепкина нертә Ах театральн школ (институт) төгсәсмн. Гастрольд ирҗәх Хальмг театрин тускар Чувашин сойлын министерствин сайтд соньн материал барлгдсн бәәнә. Басңга Баатрин нертә Келн-улсин драматическ театрин тууҗин, энд нәәмн үйин артистнр көдлҗәхин тускар таңһчдан болн орн-нутгт нүр ормд йовх коллективд үүдәгч билгтә, сән белдвртә артистнрин баг үүлдҗәхин тускар терүнднь келгдҗәнә. Келн улсиннь цецн авъясмудыг мартулго, терүгинь наадна дөңгәр олнд күргҗ медүлҗәх театрин үүдәлтин хаалһ тодрха кевәр үзүлгдҗәнә. Театрин репертуарт келн-улсин драматургий, тер мет хальмг бичәчнрин үүдәврмүдәр тәвгдсн наадд зөвтә орман олсн бәәнә. Цугәрәсән болн нарт-делкән кесг фестивальд күцәмҗтә кевәр орлцад, Хальмг театрин коллектив үүдәлтин халхарн нүр орм эзлҗ йовхан медүлҗәнә. әрәсән кесг балһсдар нааддан үзүлсн деерән Басңга Баатрин нертә театрин коллектив Моңһлд, Финляндьд, Турцд, Сербийд, Казахстанд, Белоруссьт нааддан тәвҗ үзүлсмн. Азербайджана театрла халмьг артистнр үүдәгч залһлда бәрҗ үүлднә. Цуг эн күцәмҗсин тускар мана театр гастрольд ирхиннь өмн Чувашин газетмүдт бичгдсинь эврәннь умшачнрт зәңглҗәнәвидн.
Хальмг театр Чувашин олн хәләһәчнрт «Экин зүркн» («Сердце матери»), «Араш» болн «Сказки белого месяца» гидг наадд үзүлҗәнә. Сольлцана гастрольмуд күцәмҗтә болҗ, үүдәгч нөкцлтиг батлсн деерән хойр келн улсин иньгллтд церглҗәнә.
җирһлин Кермн