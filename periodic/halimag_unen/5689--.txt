Билг-эрдмәрн байрлулна
05-05-2017, 17:25 
Эн хавр Элстд "Бумбин орн" гидг этнохотнд болсн байрт Көтчнрә районас мана Ергенинск пос\xb8лкин бәәрн улс орлцла. "Көк булг" гидг фольклорн ансамбль билг-эрдмәрн улсиг байрлулв. Эдн йөрәлмүд, шавашмуд келәд, дуулад, бииләд, олн әмтнә чееҗ байсав. Күндтә гиичнр - Хальмг Таңһчин Толһач Алексей Орлов, Улсин Хуралын (Парламентин) Ахлач Анатолий Козачко, РК-н сойлын болн туризмин министр Хоңһр Эльбиков, нань чигн улс байрин нәр-наадыг икәр таасв.
"Көк булг" гидг фольклорн ансамблин ханьд медәтнр С. Овкаджиева, В. Шаулинова, С.Лиджиева, М.Менкенова, Н.Манджиева, Л.Энчеева ахта орна. Баһчуд З.Джалаева, Г.Энчеева, Г.Санджиева, С.Дандырова эднәс сән үлгүр авад, хальмг сойлан делгрүлҗ йовна. Эн хаврин нәәрт билгтә залу улс Н. Шерехтеев, А. Лиджиев, Н. Лиджиев, Е. Кошаев,
Х. Манджиев мана района болн селәнә сән элчнр болҗ орлцв.
Манахс хаврин нәәрт ирсн улсиг ишкә герт орулад, улан зандн хальмг цәәһәр болн Көтчнрә һазра шимтә махар тоов. Селәнә ахлач Баатр Саджаев әмтиг байртаһар тосад, эднд бүлән үгән келсмн. Олн әмтн, тер тоод холас ирсн гиичнр келн-улсин хот эдләд, маднд ханлтан өргцхәв. Мана района элчнр эднд хальмг улсин бәәдл-җирһлин болн заңшалмудын тускар келҗ өгсмн. Эдн ик оньган өгч соңсв. Хальмг әрк кедг аппарат эдниг соньмсулв. Тер өдр туристнр энүг яһҗ кедгинь медсн деерән әрк амсв.
Хаврин нәәрт орлцсн манахс сөөни өрәллә герүрн ирлә. Эдн цуцрсн болвчн ик байрта билә. Юңгад гихлә цугинь эдн сәәнәр күцәв. Мана селәнә ахлач Баатр Саджаев ик даавртаһар делегациг белдлә. Энүнд цуһар ик ханлтта бәәнә.

Светлана ЛИДЖИЕВА,
Көтчнрә района Ергенинск СДК-н директор