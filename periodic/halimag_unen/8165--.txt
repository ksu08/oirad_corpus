Түргн дөң - ахр болзгт
29-05-2018, 10:52 
2017 җилин эргцд вертолет түргн дөң күргхәр 158 дәкҗ нисч һарсмн, ут тоодан 224 гемтә күүнд, тер тоод насни дигт күрәд уга 15 бичкн пациентд санавиац керглгдв. Дарунь ахр цагин эргцд медицинск дөң керглгдсн улс - неврологическ, кардиологическ халхин гемтә, шарх-шав авсн, хаалһд учрсн зеткртә йовдлд туссн улс билә. Нидн мана таңһчас 10 медицинск көдләч Волгоград балһснд "Санитарн эвакуац" гидг төрәр мергҗлтән өөдлүләд, сурһуль төгсәснә туск цаас авв.
Хальмг Таңһчин эрүл-менд харлһна министерствин ах хирург Николай Шараповин келсәр, эн җил "СКОЛ" гидг компань туслмҗ күргх зөв авв, вертолет Элстин аэропортд бәәхмн. Санавиацин үүлдвр "әрәсән күрхд күнд һазрт бәәдг улст түргн медицинск дөңгиг цаглань күрглһиг тетклһн" гидг шишлң төсвәр күцәгдҗәнә. Медицинск эвакуац инфаркт миокарда, инсульт гемәр гемтсн, махмуднь шатсн улст болн саата күүкд улст дарунь түргн дөң күргхд туслна",- гиҗ Н.Шарапов темдглв.

Мана зәңгч