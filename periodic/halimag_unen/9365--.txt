"Хойр Дәркин евәл"
28-11-2018, 09:50 
Барас һарсн эн дегтриг умшчаһад, көгшн багшин келсн үгмүд ухандм орв. Дәәнәс олн җил урд мана багш бичкн көвүн бәәсн цагтан хурлд болдг ик мөргүлмүдт өрк-бүләрн оддг цагиг тодлла. Номиг соңсҗ, бичкдүд удан сууҗ чадлго, босад көндрәд бәәдг. Зәрмдән альд бәәхән мартад, эдн альвлдг бәәҗ. Хурлын гелң тедниг һараран заңһдад, тагчг бәәтн гисн докъя өгдг бәәҗ.
Дәәнә күнд җилмүдт әмтн бу даахарн цергт мордхд мана багш теднә зергләнд Төрскән харсхар һарсмн. Дәәлдәнә хаалһд кедү зовлң тер үзв. Тернь баһдад, бәрәнд тусад, күчр зовлңла харһсн болдг. Болв цагтан юм меддго генн цагтан хурлд ирҗ, мөргүлд орҗаснь, тенд олн бурхд үзҗ, эк-эцкән дахҗ мөргҗәсән мартлго, зальврҗ йовснь терүнд туслсн болх. әмд-менд тер дәәнәс ирв, кесг сурһульчнриг сурһҗ җирһлин хаалһд орулв. Номин күчн тиим болдгҗ гиҗ сангдна.
Цаг давад, кесгнь сольгдад, һәәлгдсн тоот дәкнәс мана җирһлд зөвтә орман олв. Шаҗна тускар илднь келдг болад, бурхдан хәрү суух ормднь орулҗ мөргдг болвидн. Хүвсхлтә тер цагт тарасн хурлан өлгә үйин баһчуд ода шинәс босхҗана.
Тер Багшин сурһульчнрин негнь шүлгүд бичдг болад, төрсн һазр-уснаннь тускар олн улст медүлҗ йовна. Тернь - әрәсән бичәчнрин Ниицәнә Хальмг региональн әңгин гешүн, бичәч Николай Сеняевич Хатуев. Ода терүнә дарани нег дегтр барас һарв. "Хойр Дәркин евәл" гиҗ тер нерәдгднә.
Давсн зун җилд Цаһан Нуурт Таши гоманг гидг нертә хурл бәәсн бәәҗ. Бидн бичкндән тер хурлын орминь үзҗ йовлавидн. Советин йосна цагт бурхн-шаҗиг бурушаһад, хурлмудыг уга кеснә тускар ах үйин улс келдг билә. Хурлыг хамхлҗ тарасна хөөн тег дүүргәд, номта цаасн эргндкиг цәәлһҗ, нисч тарҗ йовсинь тодлхд чигн зүркн ишкрәд бәәнә. һашута тер цагт зәрм әмтн юмнас әәлго бурхдыг, номиг бултулҗ авад хадһлсн бәәсмн. Тиигәд Цаһан Нуурин хойр бурхна тускар соңсҗ йовлавидн. Җирһлд учрсн цуг күнд - күчр тоотыг дааҗ һархд эднә евәл чигн дөң болсн болх. Яһдг болвчн бурхд бәәсн һазртан ирәд, әмтнд урдк кевәрн евәлән күртәҗ йовна. Николай Хатуевин поэмин негнь мел тер чинртә йовдлын тускар келҗәнә. "Хойр Дәркин евәл". Терүнәс цөөкн мөр тана оньгт тусхаҗанавидн.
"Зун җилә җим хаалһднь
Хойр Дәркин адрута даңшатаҗ
Зовлң-байриг әдл дааҗ
Харңһу хату цагтнь туурчҗ
Хойр Дәрк түңшҗ уульсмн
Харңһу теегт геедрәд олдсмн.
Ээмәснь цусн чиихтлҗ һарвчн,
Евәлән олнд тусхаҗ йовсмн."
Түүрвәч Николай Хатуев төрскн келән сәәнәр меддгинь үүдәврмүднь медүлнә. Тиигчкәд, бичкндән, авһасн соңсҗ йовсн тоотыг хавлҗ авад, чееҗдән хадһлсинь поэмснь болн шүлгүднь медүлҗәнә. Шүлгүдтнь болн поэмстнь тер әмтн багтҗ, хоорндан күүндәд, малан хәләһәд, үр-өңгән бәәсәрн тооһад, күүкдән өскҗ бәәсн җирһл күүнә нүднд үзгдсн болна. Хотна әмтн, теднә келсн үг, йовдлнь уханд орҗ, мел ода маднла күүндҗәһәд, усан герт орулхар, малан хәләхәр һарч одсн болна. Тиигәд Николай Сеняевич бичсн үүдәврмүдтнь Цаһан Нур селән, өөрнь йисн дуунад бәәх Чарлакт, тер цага улс тодлгдсарн йир соньн. Шүлгүднь болхла, үзсн-соңссн тоотар дүүрң, үгин даршлһнь чигн эвтән тусад бәәнә. Җирһлин дамшлтд келнә байн көрң немгдәд, седкл авлгч үүдәврмүд төрсмн.
Дегтрин дәкн нег ончнь - цагин бәәдлиг үзҗ, өсч-йовх баһчуд бичсинь медтхә гиһәд, үүдәврмүд хойр келәр барлгдҗ. Орс келнд Николайин шүлгүдиг болн поэмсиг Василий Чонгонов орчулҗ. Зурач Степан Ботиевин зургуд үүдәврмүдин һол учр-утхинь медхд кецү кевәр туслҗана. Дегтрин һадринь нүр халхинь йир тоолвртаһар, ухатаһар Сергей Бадендаев кеерүлҗ. Эврә дегтрән Николай Хатуев Талтахна әңгдән нерәдҗәнә. Эн үүдәврмүд барас һарч, олн улсин оньгт тусхин төлә талтахна көвүд А. Лиджиев, Б. Санжиев, ах-дү хойр Ю. болн М. Ожелдыковихн, В. Дживинов, М. Чучинов, В. Эняев, дү күүкнь Клара Сеняевна дөңгән күргсмн. әңгиннь тууҗиг шүлгүдт болн поэмст буулһад, цугтад темдгтә болһсн шүлгч Николай Хатуевин үүдәгч хаалһнь цаһан болтха!

Галина ХЕЙЧИЕВА