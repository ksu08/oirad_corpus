Олна бүртклһн чаңһ болх
29-08-2019, 12:15 | Таңһчин зәңгс » Жилищн-коммунальн эдл-ахун
Сүл җилмүдт орн-нутгт ЖКХ-н халхар күцәгддг олна бүртклһн ик делгрлт авчана. Бүртклһнә органмудт көдлмш дала, зәрмдән эднд ямр нег йовдл бүрткх цол күртхш. Тегәд чигн эн туст олна шалһачин (инспектор) үүлдвр чинртә болҗахнь мөн.
Олна элчнр федеральн программс күцәлһнә йовудт күцәҗәх тосхлтын болн ясврин көдлмш чигн шинҗлнә. Тер мет залврин компаньсиг болн коммунальн туслмҗ күргдг организацсиг шалһна.
ЖКХ-н халхин туст бүртклһиг чаңһахар таңһчин һардвр болн олна элчнр арһ-чидлән хамцулҗана. Олна элчнриг йосн дөңнәд бәәхлә, эдн улм олзта-тустаһар үүлдхнь маһд уга. Тегәд чигн таңһчд шунмһа улсин нилчәр залврин компаньсин көдлмшин чинринь өөдлүлх саната. Тиигәд эн җил Хальмгт «Гер-бүүрин олна бүртклһн» гидг федеральн төсв экләд бәәдл-җирһлд тохрагдҗана.
Таңһчд ЖКХ-н халхиг бүртклһнә региональн Цутхлң Волгоградск областин нөкцҗ үүлддг организацла хамдан шүүҗ авсн Президентин грантын мөңгәр олна инспектормудыг белдх арһ учрв. «Общественный жилищный контроль - моделирование и практика института общественных жилищных инспекторов и экспертов на территории Волгоградской области и Калмыкии» гидг төсвин йовудт эн җилин хаврар гер-бүүрин олна инспектормудыг сурһҗ белдсмн. Одахн Хальмгин ЖКХ-н болн энергетикин министр Евгений Мамутов байрин бәәдлд эднд иткл цаасинь бәрүлҗ өгв. Олна бүрткәчнр ЖКХ-н халхиг шинҗлҗ, чинвртә төрмүд хаһллһнд нилчән күргхнь маһд уга. Итклин цаасан авсн олна шалһачнр ода эврәннь даалһвран эклҗ күцәҗ чадҗана. Зуг гер-бүүриг бүртклһнә государственн инспекцла болн ЖКХ-н халхин ведомствсла бат залһлда бәрҗ, нөкцҗ үүлдх кергтә, тиигхлә хамцу үүлдврин ашнь сән болхмн гив.
Таңһчд ЖКХ-н халхиг олна бүртклһнә региональн Цутхлңгин һардач Виктор Нарановин келсәр, орн-нутгт олна шалһачнрин үүлдвр чинртә гиҗ тоолгдҗана. Эднә нилчәр ЖКХ-н халхд кесг нәрн төрмүд хаһлгдҗана. Мана таңһчд чигн шунмһа, седвәртә улс баһ биш бәәнә. Мел тиим улс лифтин төрт таңһчин һардврин оньгинь тусхав. Тегәд чигн лифтс яслһна төр экләд хаһлгдв. Тер мет му чинртә туслмҗ күргдг залврин компаньсиг көдлдгинь уурулх кергтә гисн төр босхв. Тиигәд олна элчнрин нилчәр ЖКХ-н халхин кесг төрмүд хаһлгдна.
Ут тоодан 15 күн һурвн сарин эргцд сурһуль сурч, медрл авч, гер-бүүрин инспектор болв. Тедн дунд ачта амрлһнд бәәх Нина Андреевна Бадышева, Надежда Дмитриевна Тихонова, Ольга Андреевна Эрднеева болн нань чигн улс йовна. Келхд, Надежда Тихонова Элстин 1-ч микрорайонд олн давхр гермүдин капитальн ясврин көдлмш күцәлһнә туст олна бүртклһнд шунҗ орлцла. Энүнлә әдл шунмһа, дааврта улс залврин организацсин болн туслмҗ күргдг предприятьмүдин көдлмшиг бүрткҗ, олнд тусан күргәд бәәхмн. Эднә нилчәр коммунальн туслмҗ күргдг организацс көдлмшән ясрулҗ, әмтнә неквринь сәәнәр хаңһах гисн нәәлвр бәәнә.
Темдглхд, ЖКХ-н халхд олна шалһачнр җалв авлго эврә сән дурар үүлднә. Болв шунмһаһар болн даавртаһар көдлдг улсиг урмдулх чигн. Болв эврәннь даалһвран салңгар күцәдг олна инспектормудыг шалһхмн.
Маргарита АРЗАЕВА