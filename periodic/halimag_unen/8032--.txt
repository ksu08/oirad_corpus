Өрк-бүл - мана түшг
15-05-2018, 10:10 
Мана орн-нутгт, тер тоод Хальмг Таңһчд, өрк-бүлмүдин социальн харслтд ик оньг өггднә. Цуг эн керг-үүлдврмүд күцәмҗтә болҗахиг олн үртә өрк-бүлмүдин то өсчәхнь ил үзүлҗәнә. Эндр мана таңһчд бәәх һуч шаху миңһн өрк-бүләс зурһан миңһнь олн үртә болна. Теднәснь баһ наста хойр миңһн өрк-бүл олн үртә болҗахнь бас байрта йовдл болҗана. Хальмг Таңһчин социальн делгрлтин, күч-көлснә болн көдлмшәр тетклһнә министр Марина Ользятиеван келсәр, мана таңһчд олн үртә өрк-бүлмүдт социальн дөң күрглһнә туск закан үүлдҗәнә. Тер заканас иштә эднд коммунальн туслмҗин һаруһинь даңцана, сурһульчнриг халун хотар теткхин төлә сар болһн 500 арслң өгнә, иим өрк-бүлмүд өңгәр һазрин участкар теткгднә. 2007 җиләс авн мана орн-нутгт өрк-бүлин (экин) сертифакат өгдг болв. 2012 җиләс авн мана таңһчд региональн сертификат өггдҗәнә.
Олн үр асрсн, тедндән чик сурһмҗ өгсн эк-эцкнр олн әмтнд үлгүр-үзмҗ болҗ, өөдән ачлврар темдглгднә. "Күүкдтән чик сурһмҗ өгсн төләдән" гидг темдгәр кесг өрк-бүл ачлгдсмн. "Эк-эцкин туурмҗ" гидг орденәр долан үр асрсн Анатолий болн Светлана Имеевихн Элстәс, Константин болн Екатерина Манкировихн Лаганяс, Эрдюш болн Жанна Манджиевихн Приютна района үлдчн селәнәс ачлгдв.
Мана таңһчд "Җилин өрк-бүл" гидг марһа давуллһн сән авъяст тохрҗана гиҗ келҗ болҗана. Нидн болсн марһанд Руслан болн Наталья Нарин-Шариновихн Элст балһснас таңһчин марһанд диилвр бәрсн деерән әрәсән баһ наста өрк-бүлмүд дунд ончрв. Эдн орн-нутгин регион болһнас ирсн һурвн зун шаху өрк-бүлмүд дунд билг-эрдмәрн ончрад диилвр бәрсмн. Эн җил өрк-бүлин нарт-делкән Өдрт нерәдгдсн марһан майин 18-д болхмн. Терүнд орлцҗах өрк-бүл болһн эврәһәрн ончта. "Авъяс-заңшал хадһлдг өрк-бүл" гидг номинацд орлцҗах өрк-бүлмүд дунд Санл болн Баира Цебековихнә өрк-бүл бәәнә. Эдн 2016 җилд эн марһанд орлцад, III орм эзлсн билә. Эн җил эдн эрк биш диилвр бәрхәр зүткҗәнә. Давсн җилд Цебековихнә өрк-бүл Хальмг Таңһчин Толһачин "Келни билг" гидг мөрәһәр ачлгдсн билә. Хойр күүкнь эк-эцкәсн үлгүр авч бичкнәсн авн хальмг келндән хару, өвкнриннь авг-бәрц, авъяс сәәнәр меддг, хальмг ду-биид дурта болҗ өсчәнә. Ууһн Ангира ода Саратов балһснд медицинск университетд сурчана. Школд сурчасн цагтан эн хальмг келнә олимпиадт, "Туулин дееҗ", "Алтн булг", "Нутгтан нерәдсн частр" гидг таңһчин марһаст диилвр бәрҗ йовла. Ода бичкн Айса күүкнь олн зүсн марһаст орлцҗ йовна. Ода Айса Элст балһсна 16-ч тойгта бичкдүдин садт орна, эн җил школд орхмн. Сурһмҗлач А.Д.Батыровала хамдан эдн хальмг шүлгүд болн дуд дасад, кесг марһаст ончрсмн.
Баира Андреевна Б.Городовиковин нертә КалмГУ-д СПО-н әңгд көдлнә, герин эзн фермер болҗ үүлднә. Эдн хальмг авъясар кен ахан күндлҗ, бичкнән өкәрлҗ, ниитә бәәнә. Бийснь эдн селән һазрт өсч-боссн төләдән бичкнәсн авн хальмг келән сәәнәр меднә, өвкнриннь авъясар бәәнә, күүкдтән чик сурһмҗ өгхәр шунна. "Күн болһнд хамгин һоллгчнь өрк-бүл болҗана. Ямаран чигн төр учрв чигн өөрхн улс нег-негндән дөң-түшг болх зөвтә. Байр учрхла - энтн цуг өрк-бүлин байр-бахмҗ болна. Тегәд чигн байрлх-зовх кем учрхла, хамгин түрүнд маднд өрк-бүл түшг болна",- гиҗ Цебековихн тоолна.

Наталья ДАВАЕВА
ЗУРГТ: Цебековихнә өрк-бүл "Келни билг" мөрәһәр ачлгдсн кем