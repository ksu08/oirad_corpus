Цугәрәсән поштын Өдр
07-07-2017, 17:56 
Җил болһн июль сарин хойрдгч нарн өдрлә әрәсән поштын Өдр темдглгднә. әрәсән пошт миңһн җилин тууҗта. Ик кезәнәс авн поштын көдләчнр олн әмтнд зәңгәрн хувалцхд нөкд болна.
1867 җилин апрель сард Хальмгин һазрт
түрүн поштын зам (почтовый тракт) секгдсмн. Тер цагас авн олн җил өңгрв. Ода таңһчд
150 шаху поштын әңг бәәнә. Эн әңгүдт миңһ шаху күн көдлнә, тедн дунд 200-ас даву почтальон. Келхд, поштын көдләчнрин 30 процентнь - баһчуд.
150 җилин туршт Хальмгин поштын көдләчнр олн халхар әмтнд туслдг мөн. Таңһчин поштын көдлмшт шин технолог чигн олзлгдна.
үлгүрнь, Post-pay гидг системәр дамҗҗ ЖКХ-н төлә өгдг мөңгиг түргн өгч болна. Эн системин
дөңгәр онлайн диг-даранд чигн коммунальн мөңг өгч болна. 2016 җилд Элстд, Сусеевин уульнцд илгәц авлһна болн өглһнә түрүн "терз" секгдв. Давсн җилин октябрь сард шин структурн әңг - курьерск участок бүрдәгдсмн. Эн көдлмш поштын йирин әңгүдәс йилһрнә: энд зуг EMS гидг экспресс-пошт йовулж болҗана. Экспресс-поштын илгәц курьермүд күргнә. Эн участок бүрдәгдсн учрар Элстин олн әмтн EMS гидг экспресс-пошт авхар болн илгәхәр седҗәхлә телефоһар җиңнүлҗ болҗана. Курьермүдин пунктас илгәц нег хонгин эргцд ирнә. Эн җилин апрель сард байрин бәәдлд "Почта банкин" түрүн әңгнь секгдв.
Таңһчин поштын көдләчнр җил болһн "Йилһән сән залач", "Йилһән сән поштын зөөһәч", "Йилһән сән әңгин ахлач" болн нань чигн олн регионмудын марһанд орлцад, түрүн орм эзлнә. Поштын хальмг филиал Цугәрәсән зәрм марһасин региональн девсң бүрдәнә. Буйнч седклин керг-үүлдвр чигн давулна.
әрәсән поштын Өдрт нерәдгдсн хург хальмгин әңгд болхмн. Энүнд көдләчнриг йөрәҗ, олн җилдән сәәнәр көдлсн әмтнд ачлвр бәрүлҗ өгх.

МАНҖИН Санл