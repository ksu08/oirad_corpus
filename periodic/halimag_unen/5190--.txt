Багш гисн нернь оньдин мандлтха!
21-02-2017, 15:49 
Хальмг улсин нертә шүлгч Төвкнкин Эрнестин келсн үгмүд багшнрин керг-үүллә лавта ирлцҗәнә. Хальмг Таңһчд нертә, олнд үлгүр-үзмҗ болдг багшнр олн. Көдлмшин сән ашарн эднә нерд темдгтә, эдн омг, байр-бахмҗ үүдәнә. Эднә негнь Сарпан района Шарнута дундын школд дөчн зурһан җилдән
көдлсн тоомсрта, нертә, гүн медрлтә багш Валерий Борисович Даваев мөн.
Кесг багшнр намаг сурһла, олн багшнр нанд медрл өглә, болв Валерий Борисович теднәс ончта, юңгад гихлә эн - мини классин һардач, эврәннь чик сурһмҗарн, сүв-селвгәрн бәәдл-җирһлдм сарул, һо хаалһ олхд туслла.
Валерий Борисович Даваев 1947-ч җилин лу сарин 23-д Алтайск крайин Алейск балһснд Борис Дарвиковичин болн Софья Микуляевнан өрк-бүлд ууһн үрн болҗ һарсн болдг. Эднә өрк-бүл уңг-тохмарн салын-тугтна әәмгин бальдахна төрлә болдмн. Борис Дарвикович эрдмәрн малын эмч бәәсмн, дәәнә өмн Дубовск зоотехническ техникум төгсәҗ. 1940-ч җилд цергт мордад, Төрскән харсгч Алдр дәәнд орлцад, Болгарин София хотлд
күрәд, эн балһсна комендант болла. Тенд бәәршлсн хальмгудла чигн харһла. Эн соньн йовдлын тускар седкүлч Наран Илишкин "Сородичи с разных континентов" гидг дегтртән бичсмн. 1946-ч җилд Борис Дарвикович Сиврт ирәд, Сюгдикова Софья Микуляевнала харһад, өрк-бүлән өндәлһв. Сиврин хөөн Борис Дарвикович олн җилдән төрскн Шарнутдан
көдлв. Софья Микуляевна болхла Сиврт багшар, саальчнрин фермин ахлачар бас көдллә. Дәәнә өмн эн Əәдрхнә педтехникум төгсәһәд, нутгтан багшлҗала. Сиврин хөөн, 1958-1959-ч җилмүдт, Шарнута дундын школд хальмг келнә багшар үүлдсн болдг.
Валерий Борисович тавтадан бичг-тамһ дасҗ авад умшдг болв. Эклц школан Сиврин һазрт
төгсәсмн. Нутгтан ирәд, эднә өрк-бүл цаг зуурт Волгоградск областин Котельниковск района Бударка күүтрт бәәршлсмн. Энд тавдгч класс күртлән сурсн баахн көвүн школын номин саңд хадһлгдҗасн цуг дегтрмүдиг умшҗ тодлла. Тер цагт Хальмг Таңһчд медрлтә, сурһульта багшнр ховр болсн учрар Софья Микуляевнаг Сарпан района Садовое селәнүр дуудҗ авад, Шарнута школд багшлх үрвр кесмн. Тегәд эднә өрк-бүл иигәрән нүүҗ ирсн болдг. Шарнутдан доладгч классан төгсәһәд, Валерий Борисович Элст балһсна багшнрин училищд орҗ сурна. Терүнә хөөн, 1965-ч җилд, Шарнута дундын школдан ирәд, эсвин багшар көдлсмн. Багшлн бәәҗ В. Даваев Сарпуль балһсна педагогическ институтд сурад һарв.
Валерий Борисович эсвин номд йир дурта багш. Энүнә өгсн медрлинь, кеҗ-күцәҗ йовсн керг-үүлинь, күргсн ач-тусинь сурһульчнрнь оньдин бүләнәр тодлна, ханлтан өргнә. Баһ наснасн авн эн багш спортар, билг-эрдмәр, урн зокъялар соньмсдг билә. Шарнут селәнд, Сарпан районд болдг байрин нәәрмүдт шунмһаһар орлцҗ, нам концертмүд бүрдәҗ йовсн болдг. Мана багш шүлгүд чееҗәр умшхдан бас дурта. 1967-ч җилд Махачкала балһснд болсн
шүлгчнрин марһанд орлцҗ, түрүн орм эзлсмн. Школдан шатрин, волейболын, баскетболын, теннисин секцс һардҗ йовла. Энүнә сурһульчнр кесг дәкҗ таңһчин марһаст дииләчнрин тоод орҗ багшиннь нериг туурулсн болдг.
Валерий Борисовичин аваль Анастасия Васильевна бас багш. Шарнута дундын школд өдгә цаг күртл хальмг кел болн утх зокъял сурһульчнрт зааҗ өгнә. Даваевихн алтн болсн һурвн үрән өскҗ-босхад, һаринь һанзһд, көлинь дөрәд күргв. Ууһн Борис гер-малта, Хальмг ик сурһулин багш. Җирһл көвүнь менеджерәр үүлднә. Отхн Лилия Элст балһсна олн халхин гимназьд бас багшлҗана.
Күндтә багш Валерий Борисовичиг төрсн өдрләнь энүнә олн сурһульчнрнь әрүн цаһан седкләсн йөрәҗәнә: "Авсн наснтн өлзәтә, кеҗ-күцәсн хамг үүлтн күцәмҗтә болтха,
өрк-бүләрн, үрн-садарн менд-амулң, сән-сәәхн җирһҗ йовтн!".

Мингиян ЛИДЖИЕВ,
Хальмг ик сурһулин доцент