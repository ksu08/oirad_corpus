Шин школ цаглань эдлврт орх зөвтә
06-04-2017, 14:47 
Элстин 9-ч микрорайонд 1000 ормта шин школ тосхгдҗана. Тосхлтын йовудын, шин школыг кадрмудар болн оборудованяр тетклһнә төрәр таңһчин Толһач Алексей Орловин һардврт селвлцән болв.
Энүнд правительствин Ахлач Игорь Зотов, таңһчин Толһачин администрацин һардач Артур Дорджиев, Элст балһсна администрацин толһач Окон Нохашкиев, сурһуль-эрдмин болн номин министр Николай Манцаев, финансин министр Очир Шургучеев, "Алексстрой" ОО-н генеральн директор Александр Бамбушев орлцҗ Алексей Орловин сурврт тодрха хәрү өгв.
- Эн школ Элстд хойр селгәнд сурдг сурһульчнрин төриг хаһллһнд ик нилчән күргх зөвтә. Эн төрмүдт орн-нутгин һардвр һол оньган өгчәнә. Ода деерән сурһуль-эрдмиг делгрүллһнә халхар мана таңһчд баһ биш үүлдвр күцәгдсн бәәнә, болв терүнәс үлү ик көдлмш бидн кех зөвтәвидн, сентябрин нег шинд бичкдүд шин школд орх зөвтә, тиигчкәд школ август сарин нег шин күртл эдлврт орх зөвтә. Тиигхлә сурһульчнр болн багшнр шин таалла иҗлдҗ, оборудованьла таньлдҗ авч чадх,- гиҗ селвцәг секҗәһәд Алексей Маратович заав.
Шин школын гер һурвн давхр болхмн болн һурвн корпусас тогтхмн гиҗ селвлцәнә йовудт келгдв. Ода деерән хойр корпусин эрсмүднь босхгдсн бәәнә, энд ораһар бүрклһнә көдлмш
күцәгдҗәнә. һурвдгч корпусин хойр давхрнь тосхгдв. Ут турштан эн школын тосхлтд федеральн болн таңһчин бюджетәс 600 сай арслң һарһгдхмн, тер мет 132 сай арслңга оборудовань хулдҗ авгдсн бәәнә, зәрмнь ода углҗ тәвгдҗәнә.
Тегәд эн объектд цааранднь ширдлһнә-шалдлһна, тосхлһна, оборудовань тәвлһнә көдлмш
күцәгдҗәнә. Оборудованя 70 процентнь орулгдсн бәәнә. Наадк оборудовань тосхлтын-монтажн көдлмш төгсснә хөөн углҗ тәвгдх. Алексей Орловин даалһврар эн өдрмүдт школын эргнд модд суулһгдх.
- Шин школ хамгин шин оборудованяр теткгдҗәнә, тегәд энүг медрлтә, дамшлтта багшнр залх зөвтә. Хотл балһсна школмудын цуг предметмүдин сурһулин-методическ негдлтсин шиидврәр багшнр шүүҗ авгдх.
Хамгин түрүнд Элстин нәәмдгч, йисдгч болн доладгч микрорайодын бичкдүд энд сурх. Яһад гихлә Элстин олн профильтә гимназьд (19-ч школ) болн 18-ч, 20-ч, 17-ч школмудт кемҗәнәс хойр холван ик сурһульчнр сурна, тегәд эдн хойр селгәнд школд орна, шин этносойлын гимназь эдлврт орулгдхла тер хурц төр бүклдән хаһлгдх, - гиҗ сурһуль-эрдмин министр Николай Манцаев келв.
Шин школд бичкдүд-инвалидмүд бас сурх, эднә төлә чигн цуг таал тогтагдх. 1-әс авн 11-ч класс күртл сурһульчнр энд сурх. Хойр бассейн, хойр спортзал, 500 ормта актов зал, 500 ормта хот уудг зал энд бәәхмн. һаза ик стадион, спортплощадкс бас тосхгдх. 178 сай арслңга оборудовань энд тәвгдх. "Тиим нәрн оборудованьта школ мана таңһчд ода деерән уга",- гиҗ Николай Манцаев онц заав.
Цуг коммуникацс тосхлтын эклцәр школын герт орулгдла, шин материалмуд школ тосхлһна йовудт олзлгдх, маши зогсадг һазр энд бас бәәхмн. Тегәд удл уга Элстин хамгин шин болн сәәхн школ-гимназь эдлврт орҗ бичкдүдиг болн теднә эк-эцкнриг байрлулх.


ТүРВәН һуна
Н .Горяевин цоксн зург