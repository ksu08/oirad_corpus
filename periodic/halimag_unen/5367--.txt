Кичг Лиджиев - түрүн артистнрин негнь
24-03-2017, 15:43 
Басңга Баатрин нертә Келн-улсин драматическ театрт Төрскән харсгч Алдр дәәнә җилмүдт әмнәсн хаһцсн актермудын болн театрин көдләчнрин нерд бичәтә санлын самбр бәәнә. Төрскн һазр-уснаннь
төлә әмән әрвллго дәәлдсн тер баатрмудыг театрин коллектив даңгин тодлна. Байрин болн һашута санлын өдрмүдлә теднә санлд цецгүд залҗ тәвгднә, нернь сергәҗ келгднә.
Санлын тер самбрт дәәнә өмн театрт
көдлҗәсн артист Кичг Лиджиевин нерн орсн бәәнә. Театрин нарт-делкән өдрин өмн мана редакцд Кичг Лиджиевин ач күүкн Людмила Церенова ирәд, авһиннь тускар келҗ өгв. Кичг Лиджиевич Лиджиев 1918 җилд төрҗ һарсмн. Дәәнә өмн 1939 җилд цергт авгдсн бәәҗ. Элст балһсна военкоматас цергт тусҗ. Политрукин дарук болҗ дәәнд дәәлдҗ йовсн болн "За боевые заслуги" гидг медаляр ачлгдсн бәәснә тускар элгн-саднь хәәвр кеһәд, хөөннь медҗ авв. Кичг Лиджиев 12-ч әәрмин политәңгд баһ политрукмудын курсмуд төгсәсмн. 395-ч стрелков дивизин 723-ч стрелков полкд политическ әңгәр ротын командирин дарук болҗ церглҗ йовсмн.
Цуг эн тоотыг Людмила Намыровна Церенован өрк-бүл кесг җилдән хәәһәд, әмтнәс соңсад, архивмүдт бичәд, талдан чигн саңгас зәңг авхар зүткҗ йовсмн. Болв, "цаг негәр бәәдго" гиһәд, архивмүд секгдәд, Интернетд кесг мартгдсн тоот әмтнә оньгт һарһгдсна дару, нег дәкҗ көвүнь Валерий хәәһәд бәәҗ, Лиджиев Кичг Лиджиевичин туск материал олҗ авв. Экнь Людмила Намыровна көвүнә келснд кесгтән итклго, ууляд, авһин туск зәңг олдснд дегәд икәр байрлв.
- Дәәнә өмн мана авһ Əәдрхнд Г.И.Бройдон нертә искусствин Хальмг техникум төгсәсн билә. Мана эцк Намыр Лиджиевич Цаһан Нуура школд тууҗин багш болҗ көдлҗәсмн. Хөөннь школын директор болҗ көдллә, - гиҗ Людмила Намыровна тодлврарн хувалцна. - Тиигәд мана эцк дүүдән Əәдрхнд техникум секгдҗәхин тускар, терүнд артистнр белдәд, хөөннь хальмг театр бүрдәгдх гиһәд келҗ өгч. Келсн деерән терүнд орад суртха, гиһәд дүүһән йовулҗ. Зууран мана авһ Кичг нег хотна көвүн Хоньна Лиҗлә харһад, терүг бас үгдән орулад артистнр болхар хамдан йовсн бәәҗ. Лиҗин үлгүрәр Хоньна Михаил чигн тер техникумд ирҗ орсн болдг.
Таңһчин сурһуль-эрдмин наркоматын даалһврар Əәдрхнд сурчасн оютнр Элстд болн Сталинградт концертмүд тәвҗәсмн. Цуг терүнднь Кичг Лиджиев үүрмүдтәһән орлцҗ йовв. 1935 җилд Элстд эврә сән дурар үүлддг артистнрин таңһчин олимпиад болсмн. Терүнд искусствин техникумд сурчасн оютнр "Улан сар" гидг наад белдҗ тәвсмн. Людмила Намыровна Церенован өрк-бүлд хадһлгдсн Кичг Лиджиевин дүртә нег зург мел тер цагиг тодлулсн болх гиҗ элгн-саднь тоолна. Хальмг хувцтаһар тер зургт Кичг Лиджиев һарч.
Тиигәд сурһулян цааранднь сурад бәәтл, 1936 җилин июль сард искусствин техникум Элстин театральн студьд хүврүлгдсн бәәҗ. Сән гисн оютнрин тооһас артистнр болх баһчудыг шүүҗ авч. 1936 җилин ноябрин 8-д хальмг театр түрүн көшгән секв. Сән-Белгин Хасрин "Өнчн бөк" наадар театрин тууҗ эклв. Театрин түрүн директор болҗ Калян Санҗ көдлҗәсмн. Хамгин билгтә 30 күүкн-көвүн шүүгдҗ авгдад, Москва орулгдсмн. Тенд эдн ГИТИС-т сурад дәәнә өмн сурһулян төгсәсмн.
Театрт Лиджиев кесг соньн дүр бүрдәсмн. Иигәд 1936 җилд В.Фурмановин "Мятеж" нааднд Ивановин дүриг Кичг үзүлв. 1937 җилд А.Пушкинә "Циигдүд" гидг нааднд Кичг Лиджиев циигнә дүр тогтаҗ, хәләһәчнрт таасгдсн билә. А.Пушкинә 100 җилин өөнд нерәдгдсн концертд Кичг "Черная шаль" гидг шүлгиг чееҗәр умшсн болдг. Тиигчкәд тер шүлг хальмг келәр умшгдсна тускар, терүг Эрнҗәнә Константин орчулсна тускар тер цага тодлврт бәәнә. Тер җилин бийднь тәвгдсн Мольерин "Лекарь поневоле" гидг нааднд К.Лиджиев бас орлцсмн. "Сталинградская правда" газетд бичгдсн тоотыг болн хуучн афишмүдиг үзүләд, Людмила Намыровна маднд авһиннь тускар, хальмг түрүн артистнрин негнь болҗах билгтә актер Кичг Лиджиевин тускар келҗ өгв.
Театрт хамдан көдлҗәсн, хамдан ГИТИС-т сурчасн Монти Убушиева гидг күүкнд дуран өгәд, Кичг Лиджиев өрк-бүлән өндәлһсн бәәҗ. Тедн күүктә бәәсн, бичкндән тернь өңгрҗ одсн бәәҗ.
Авһас күн үлдсн уга гиһәд, Людмила Намыровна даңгин зовад бәәдмн. Терүнә неринь олнд медүлхәр, санлынь күндлхәр бидн үлдсн болҗанавидн, гиһәд Людмила Намыровна саначрхҗ келв.
Актер болн Төрскән харсгч Алдр дәәнә орлцач Кичг Лиджиевин тускар олҗ авсн материалмудан Людмила Намыровна театрт күргҗ өгв. Авһиннь үүдәгч үүлдвриг тодлад, санлынь тевчәд, Келн-улсин театрин 80 җилин өөнин байрт эн орлцла.
Театрин коллективд нерәдәд, күч-көлснә ветеран Людмила Намыровна Церенова шүлг бичв.

"Найн җилин өөнд
Нааран мадн ирләвидн.
Ончта өөнләтн йөрәһәд,
Ик гидгәр байрллавидн.

Тадна һарһсн наадн
Таалта болчкад сәәхн.
Нарта делкә эргәд,
Наадан үзүләд йовцхатн!

Ке-сәәхн нааднтн
Кесг күн һәәхтхә!
Күн болһна чееҗд
Тәвсн нааднтн үлдтхә!

Эңкр теегән эргәд,
Эрдм-билгән үзүлтн.
Хәәртә хальмг келән
Халун зүркндән хадһлтн!

Цааран улм ясрад
Зун өөнән кецхәтн!
Көдлмштән уралан йовҗ,
Улм сәәнәр бәәцхәтн!

Өвкнриннь үлдәсн зөөриг
Ончта кевәр хадһлтн!
Нәр-наадан үзүләд,
Наснаннь туршарт җирһцхәтн!"

Иим сәәхн үгмүдәр театрин түрн актермудын негнь бәәсн Кичг Лиджиевин ач күүкн Людмила Намыровна Церенова Келн-улсин театрин коллективиг театрин Нарт-делкән өдрлә
йөрәҗәнә.

Галина ХЕЙЧИЕВА
Зургудт: Хальмг театрин артист болн Төрскән харсгч Алдр дәәнә орлцач Кичг Лиджиев, 1936 җ.; Əәдрхнә искусствин техникумин оютнр, 1935 җ.