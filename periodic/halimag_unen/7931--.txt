Сән кец-таалта бәәдл тогтахин төлә
25-04-2018, 08:43 
Балһснд таалмҗта бәәдл тогталһна хамгин сән төсвсин цугәрәсән марһан зарлгдсмн. 100 миңһнәс баһ тоота әмтн бәәдг бичкн балһсд эн марһанд орлцх зөв авчана. Хамгин сән төсвс бәәдл-җирһлд тохрах кергт федеральн бюджетәс 5 җува арслң йилһгдхмн. Эн марһанд мана таңһчас Городовиковск болн Лагань балһсд орлцхар бәәнә. Городовиковск ГМО-н толһач Сергей Середа болн Лаганя ГМО-н толһач Геннадий Очиров олн улс амрдг һазриг ясруллһна төсвсиг сүүрт орлцачнрин оньгт тусхав. Төсвс белдхин урдаснь әмтнә тоолвринь медҗ авсн болдг. Тегәд Городовиковскд әмтн Ленинә нертә талвңгиг ясҗ шинрүлхин төлә олар дууһан өгсмн. Энд Бурхн Багшин көшә, балһсна час тәвгдхмн, бичкдүдин болн спортивн талвңгуд тосхгдхмн, һазрт тротуарн плитк делгхмн.
Лаганьд болхла паркин һазриг ясрулҗ, йовһн әмтн Лаганск каналыг давҗ һардг тагт тосхх кергтә гиҗ олн улс тоолҗана. Энд урһа модд суулһхмн, йовһн улсин төлә хату девскртә хаалһс тосхгдх, бичкдүд нааддг талвңгуд, скамейкс, урнс тәвгдх, йовһн әмтнә төлә канал давҗ һардг тагт тосхгдх. Тегәд комиссин гешүд эднә төсвсинь шинҗләд, марһанд илгәх зөвшәл өгв.
Сүүрин йовудт эн җилин зураһар олн давхр гермүдин эргндкиг болн олн улс амрдг һазриг ясруллһна көдлмшт белдвр кегдҗәхин тускар келгдв. Элстд 10 хаша-хаацд сән кец-таалта бәәдл тогтахмн. Эннь балһсна микрорайодт болн Клыковин уульнцд олн давхр гермүдин эргндк һазриг ясхмн. Тер мет "Дружба" сойлын болн амрлһна паркин бәәдлиг ясруллһна көдлмшиг цааранднь күцәхмн.
Лагань балһснд "Балһснд сән кец-таал тогталһн" гидг эркн чинртә төсв күцәлһнә йовудт олн әмтнә тоолвриг төртән авч, цутхлң талвң ясгдхмн.
Эргндк бәәдл ясруллһна көдлмшиг дулан цагт экләд күцәхәр бәәхлә, удан татлго төсвин цаасинь белдҗ, энүг государственн шинҗллтд оруллһна кергиг апрель сар төгстл дуусх кергтә. Май сард тосхлтын организациг шүүҗ авлһна марһа бүрдәх кергтә гиҗ Нелли Ткачева темдглв.
Маргарита АРЗАЕВА