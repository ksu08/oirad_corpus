\u201cНег әрүн күслтәвидн\u201d
25-01-2017, 11:31 
Любовь ЭРДНЕЕВА,
үлдчн селәнә О.Д.Мукаеван нертә келн-улсин гимназин библиотекин залач:
- үлдчнә келн-улсин гимназин багшнр җил болһн тасрхан угаһар таңһчин барин һарцсиг бичүлҗ авна. Нег үлү хальмг келәр һардг ор һанцхн газетиг - "Хальмг үнниг" оньдин дөрвн цагт дөңннә. Юңгад гихлә таңһчин эн газет болн келн-улсин гимназь нег күслтә, нег төр хаһлҗана. Энтн төрскн келән, авъяс-заңшалмудан, сойлан хадһлҗ делгрүллһнә әрүн керг күцәлһн мөн.
"Хальмг үнн" газетин тууҗ таңһчин болн хальмг улсин тууҗла батар залһлдата. Хальмг келн улс Сталинә эрк шиллһнлә харһад, таңһчиг уурулхла, төрскн келәр һардг газет бас хаагдсн билә. Таңһч шинәс тогтад делгрхлә, төрскн газет бас шинәс барлгдад, учрҗах цуг ончта йовдлмудын тускар зәңглдг бәәсмн. "Хальмг үнн" газет соньн гиҗ би тоолҗанав. Багшнр газетин халхст шин материалмуд олҗ , көдлмштән олзлна. Тууҗин, краеведческ төрмүдәр бичсн материалмуд, хальмг авъясмудын, авг-бәрцин туск материалмуд намаг соньмсулна. Эн җил "Хальмг үнн" газет барас һарсна 100 җилин өөн күцх. Тегәд ончта өөн угтҗ, редакцин көдләчнрин кеҗәх көдлмшнь цаһан хаалһта болтха, өөдән күцәмҗд күртхә гиҗ дурдҗанав. Газет кев-янзарн шинрҗ, шин рубрикс һарч, улм соньн болх гиҗ нәәлҗәнәв.

Барт белдснь МАНҖИН Амулң