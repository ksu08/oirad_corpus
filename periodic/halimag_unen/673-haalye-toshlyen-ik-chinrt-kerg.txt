Хаалһ тосхлһн – ик чинртә керг
18-10-2014, 17:00 | Таңһчин зәңгс
Октябрин 19 -д мана таңһчд болн орн - нутгт хот - хоолын промышленностин көдләчин өдр темдглнә. Эн сән өдрлә отраслин көдләчнриг таңһчин Толһач Алексей Орлов йөрәв. «Тадн таңһчин олн әмтиг хот-хоолар тетклһнә дигтә-дарата бәәдл теткҗ һоллгч төриг күцәҗәнәт.
Тана цуцрлтан уга күч-көлснә ашт таңһчин әмтн өдмгин зүүтә кегдлмүдәр, махна болн заһсна эдл-уушар теткгднә. Тадн тасрхан угаһар хот-хоолын чинринь ясрулнат», - гиҗ йөрәлин бичгт келгдҗәнә.
Бас эн өдр хаалһин эдл-ахун көдләчнр сән өдрән темдглҗәнә. Эдниг болн отраслин ветеранмудыг таңһчин Толһач Алексей Орлов йөрәв. «Цуг җилин эргцд тадн хаалһин дигтә-дарата бәәдлиг, машид әәмшг угаһар йовлһиг теткнәт. Тиим кевәр тадн таңһчин экономикиг, терүнә инфраструктуриг делгрүллһнд ик тәвцән орулҗанат. Чинртә социальн кесг төр автохаалһсин тосхлтыг делгрүллһнә ул деер хаһлгдна, әмтнә бәәдл- җирһлин кемҗән өөдлүлгднә»,- гиҗ таңһчин Толһач йөрәв.
Тер мет эн сән өдрмүдлә олн улсиг таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов йөрәв.