Шалтгта улст көдлмш олх кергтә
17-12-2019, 10:03 | Таңһчин зәңгс » Эндрк өдрин төрәр
Сүл цагт мана орн-нутгт, тер тоод мана таңһчд, гемтә-шалтгта улсиг көдлмшәр тетклһнә төрт ик оньг өггдҗәнә. 2012 җилин май сард әрәсән Президент государственн социальн политикин керг-үүлдврмүд күцәлһнә туск зәрлг батлсн билә. Тегәд тер зәрлгәс иштә шалтгта улсиг көдлмшәр тетклһнә төр хаһлхин төлә шишлң керг-үүлдврмүд күцәгдҗәнә.
әрәсән ПФР-ин Хальмг Таңһчар үүлдҗәдг заллтын то-дигәр ода мана таңһчд 21424 гемтә күн бәәнә. Теднәснь 8972 күн көдлҗ чадх наста улс болна, эннь 41,9 процент тогтана. Таңһчин социальн делгрлтин, күч-көлснә болн көдлмшәр тетклһнә министерствин зәңглсәр, 2151 шалтгта күн көдлҗ, бийән дааҗ йовна. Мөч тату улсин «Шин җирһл» гидг олна организацин ахлач Александр Каманджаевин келсәр, шалтгта күүнд көдлмш олҗ авхд йир күнд болна. Зәрм һардачнр эврәннь предприять-организацд иим улсин төлә көдлмшч орм йилһхәр седхш. Болв шалтгта улс дунд дааврта, өөдән мергҗлттә болн сән медрлтә специалистнр бәәнә гиҗ Александр Васильевич келнә.
җил хооран А.Каманджаевин сурврар Целинн района муниципальн бүрдәцин администрацд Оксана Дараеваг негдсн диспетчерск цергллтд көдлмшт авсн билә. Эн бичкнәсн авн шалтгта, болв тер бийнь деед сурһульта, хойр эрдм дасв. Тер цагт РМО толһалҗасн Евгений Мамутов болн энүнә дарук Олег Лялин эн күүкд күн даалһсн кергән даавртаһар үнн - чик седклтәһәр күцәҗәхиг темдглсн билә, гиҗ А.Каманджаев тодлна. О.Дараева эндр чигн диспетчерск цергллтд көдлҗәнә.
Таңһчин социальн делгрлтин болн күч-көлснә министрин дарук Ольга Маминован келсәр, көдлмшч ормсин яарм давуллһн сән авъяст тохрв. 2017 җиләс авн «Шин җирһл» гидг олна организацла хамдан эдн иим яарм дару-дарунь давулна. Терүнә йовудт организац-предприятьмүдин элчнр, арһлачнр гемтә-шалтгта улсла таньлдҗ, эднд ямаран специалистнр кергтә болҗахин тускар хувалцна.
- Яармин йовудт гемтә-шалтгта улс «Көдлмш әрәсәд» гидг негдсн көрңд көдлмш олҗ авхд бидн дөң болнавидн. Тер мет терүнд орлцсн инвалид улст көдлмшәр тетклһнә цергллтсин специалистнр эврә керг бүтәлһнә төрәр цәәлһвр өгнә, предприятьмүдин элчнрлә күүндҗ, тааста көдлмш олҗ авхд тусан күргнәвидн. Эн җил мана таңһчд 21 яарм бүрдәгдв, терүнд 200 һар инвалид орлцв. Тер тоод эн җил «Абилимпикс» гидг региональн чемпионатд таңһчин яарм болв. Терүнд таңһчин 50 предприять-организац орлцад, көдлмшч ормсин тускар хувалцв.
Тиигәд, 2011 җиләс авн мана таңһчд «Гемтә-шалтгта улсиг көдлмш авлһна төлә шишлң орм батллһна тускар» гидг закан батлгдсн бәәнә. Терүгәр 35 күүнәс үлү көдләч бәәдг предприятьд 3 процент ормнь гемтә-шалтгта улсин төлә йилһгдх зөвтә. Таңһчин көдлмшәр тетклһнә цергллт эн закан ямр кевәр күцәгдҗәхиг бүрткнә. Эн җилин ноябрь сарин эклцәр кесн бүртклһнә ашт 274 предприять тооцаһан өгв. Таңһчин предприятьмүдт шалтгта улсин төлә йилһгдсн 697ормд 616 күн көдлҗәхнь медгдв, - гиҗ Ольга Борисовна келв.
Наталья ДАВАЕВА