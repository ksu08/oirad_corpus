Чадмг ахлачин нилчәр
26-04-2017, 10:53 
Насни турштан селәнә делгрлтин халхар седклән тәвҗ көдләд, төрскн һазр-усндан ик ач-тус күргҗәх улс дунд таңһчин Городовиковск районд бәәдг Марценюк Светланаг заахла чик болх гиҗ сангдна. Нег дәкҗ маднд Пушкинск СМО-н толһач Марценюк Светлана Борисовнала харһҗ
күүндх саам учрв. Светлана Борисовна муниципальн цергллтин халхд олн җилдән
үүлдҗ йовна. 2001 җилд СМО-н специалистәр эклҗ көдләд, эн халхар дамшлт хоршасн болдг. 2010 җилд түрүн болҗ СМО-н толһачд суңһгдсмн, 2015 җилд хойрдад эн үүлд орад, чадмгар көдлҗ йовна.
Пушкинск СМО-н медлд Чапаевское болн Пушкинское селәд орна. Эн СМО-д 840 күн бәәнә, эннь Чапаевск селәнд 730 күн, Пушкино селәнд - 110 күн бәәнә. Эн селәдин ул деер Чапаевин нертә СПК болн "Казачье" ООО үүлдҗәнә. Бәәрн әмтн эн эдл-ахуст көдлҗ, теҗәлин мөңгән олҗ, өрк-бүлмүдән асрҗана. Кергтә болхла, эн селәнә эдл-ахун предприятьмүд школд болн бичкдүдин садмудт дөң болна. Тер мет техник чигн, тосн-түлә йилһҗ өгәд нөкд болна. үвләһә цасн икәр орад, хаалһсиг цеврлх кергтә болв. Тер кемд эдл-ахус техникәр дөң болсн билә. Чапаевское селәг һоллгч хаалһла залһдг грунтов хаалһиг ниднәһә үүрмг чолуһар бүркҗ шинрүлв.
Ямаран чигн һазрт усар тетклһнә төр кезәд чигн нәрн болна. Чапаевское селәнд усн гүүдг хуучн турвас сүл цагт эвдрәд бәәнә. Тер бийнь селәнә әмтн тасрхан угаһар усар теткгднә, юңгад гихлә ямр нег эвдрлт һархла, тер дарунь ясад авчкна. Өөрхн иргчдән "2020 җил күртл селәнә һазрин делгрлт" гидг федеральн программ күцәлһнә йовудт Пушкинск СМО-н медлд ордг селәдин усна сурвлҗиг ясҗ шинрүлх гисн нәәлвр бәәнә. Темдглхд, Чапаевское селәнд усна сурвлҗ ясҗ шинрүллһнә туст төсвин-сметн документац бел кегдсмн.
Селәнә муниципальн бүрдәц бәәрн школын, бичкдүдин садын, ФАП-ин үүлдврин төлә таал тогтах йоста. Тер мет энүнәс нань бас тиим социальн чинр зүүҗәх төрмүдт оньган тусхана.
ФАП-ин залачар Елена Макарова көдлҗәнә. Эн даавртаһар эврәннь кергән күцәҗ, бәәрн әмтнә эрүл-мендинь харна. Долан хонг болһн нег өдрәр эн селәдүр терапевт, педиатр, нань чигн специалистнр ирҗ, әмтнд медицинск туслмҗ күргнә.
Ниднәһә СМО-н мөңгәр ФАП-ин герин давшур болн сиинц ясгдв. Школын гер дотр мөрән үздг бәәр тосххин төлә тосхлһна материал, тер мет шин терзмүд хулдҗ авсмн. Бичкдүдин садын хаша-хаац ясгдв. Тиигәд СМО социальн объектсин кец-таалынь ясруллһнд нилчән
күргнә. Муниципальн бүрдәцин һардвр ветеранмудан оньгасн алдхш. Май сарин 9-д, Диилврин Өдрлә, медәтә улсин Өдрлә дәәнә болн күч-көлснә ветеранмудыг йөрәҗ, эднд белгән нерәднә.
Пушкинск СМО-д һазрин аһу болн гер-бүүрин саң уга. Тегәд чигн баахн өрк-бүлмүд, өнчәр өссн улс, эрмдгтә үртә гер-бүлмүд, нань чигн льготн багин улс гер-бүүрин таалан ясрулхар района чеерүдт темдглгдҗ то-дигд авгдна.
70-ч җилмүдт Чапаевское селәнд 350 зәәтә ик чигн сойлын Гер тосхсмн. Цаг ирвәс эн гер хуучрсн, эвдрсн учрар ясвр керглгдҗәнә. Тиим ик гер ода керг уга, юңгад гихлә селәнә әмтнә то баһрсмн. Ода 100 зәәтә эвтәкн клуб тосххла сән болхмн гиҗ Светлана Борисовна тоолврарн хувалцна. Клуб уга болвчн тер бийнь эн селәнд сойлыг делгрүлҗәнә гиҗ келҗ болхмн. Терүнд сойлын Герин һардач Анна Хамочкинан нилч бәәхинь темдглх кергтә. Энд "Раздолье" гидг хазгудын дууна ансамбль үүлдҗәнә. Эн үүдәгч коллектив селәнд байрин өдрмүдт болдг концертд шунҗ орлцна. Тер мет района, таңһчин керг-үүлдврмүдт орлцҗ, билг-эрдмән үзүлнә.
СМО-н толһач Марценюк Светланад хамгин түрүнд ветеранмудын хүүв дөң-нөкд болна. Энүнә ханьд ордг Татьяна Изюмцева, Татьяна Темуркаева, нань чигн улс селәнә бәәдл-җирһлд шунмһаһар орлцҗ, олна төрмүд хаһллһнд арһ-чидләрн нөкд болна. Светлана Борисовна болн энүнлә нег ухан-седклтә улс күчн-чидлән, эв-арһан һарһҗ, эврә әмтндән дөң болҗ, эднә бәәдл-җирһлинь ясрулхар шунҗ, төрскн һазр-уснаннь делгрлтд болм тәвцән орулҗ йовна.

Маргарита АРЗАЕВА