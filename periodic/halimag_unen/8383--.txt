Чонҗ тосхлһнд демән өгв
26-06-2018, 11:24 
Ончта хойр үүлдврт эн концерт нерәдгдҗәнә. Христианск шаҗна үүлдәчнр Кирилл болн Мефодий хойрт чонҗ тосхлһнд мөңг цуглулх күслтәһәр кегдҗәхнь әмтиг негдүлҗ, буйнч үүлдвр күцәхднь туслҗана. Дәкәд болхла, Элстин болн Хальмгин архиепископ Юстиниан шаҗна хаалһд орҗ, бурхнд церглҗәх цагас авн һучн җил болҗах өөнд нерәдгдв. Эн хойр үүлдврин чинриг темдгләд, Таңһчин Толһач государственн хорин коллективд, цуглрсн улст, чонҗ тосхлһнд орлцҗах цуг улст ханлтан өргв.
Таңһчд христианск шаҗна делгрлтд, шагшавдын сурһмҗ өглһнд, улсин негдлтд шаҗна үүлдәчнриг болн эгл улсиг хамцулҗ үүлдҗәх архиепископин цуцрлтан уга үүлдвринь Алексей Маратович онц үнләд, үнн седкләсн йөрәв.
Эн коллективд олн җил көдлҗ, искусствин делгрлтд зөвтә тәвцән орулҗах артистнрт "Хальмг Таңһчин ачта артист" гидг күндтә нерн зүүлһгдсмн. Өөдән эн ачлвриг артистнр Инесса Месхишвилид болн Нигмяра Цебековад таңһчин Толһач бәрүлҗ өгв.
Хальмг Таңһчин искусствин ачта үүлдәч Ольга Сердюкова һардҗах дууна коллектив эн асхн христианск номин чинрлә ирлцүлгдсн дуд, орс болн һазадын орна дуд дуулв. Тер мет хальмг дуд чигн эднә репертуарт зөвтә орман олдгинь ирсн улс соңсҗ медв. Солистнр Лиҗ Гаряев, Нарн Довдунов, Татьяна Кравцова, Дмитрий Эдняшев, Хальмг Таңһчин ачта артистк Елена Каджиева дууна сәәхн билгәрн әмтнә оньгиг авлв.
Архиепископ Юстинианыг йөрәһәд, УФСИН-а һардачнр чонҗин тосхлтд коллективин цуглулсн мөңгиг бәрүлҗ өгв.
Концертин товчлсн үгдән архиепископ Юстиниан Ольга Сердюковад толһалҗах дууна коллективд ханлтан өргәд, Казанск бурхна экин дүртә бурхиг залҗ өгв. "Чонҗмуд, хурлмуд тосхлһн әмтиг негдүлҗ, буйнч керг күцәхд хамцулад, ни-эвәр бәәхд туслна", - гиҗ архиепископ ирсн улст ханлтан медүлв.
Галина ХЕЙЧИЕВА