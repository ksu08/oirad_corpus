җирһлнь маднд герлтә үлгүр болҗ үлдв
23-10-2014, 10:30 | Таңһчин зәңгс
Шаҗна нертә үүлдәч, моңһл келтнрин оюни нег гегәрлтнь болҗасн Шальван гегән бурхн болсн зәңгиг Хальмгин әмтн гейүрсн седклтәһәр тосв. Хутгт цолта Шальван гегән йир цецн ухата, өр-өвч седклтә, цецн тоолврта күн бәәсмн. Шаҗна хувргудын тоолврар, эн йоста бодьсад болсн, олнд амулң-менд дурдҗасн гүн номта лам бәәсмн.
Шинҗәнд ламин герүр ирдг улсин то тасрлго бәәсинь тиглән одсн улс тодлна. Йосн хальмгуд гиҗ эдн инәҗ келдмн. Ямаранчн цагла, өрүн эрт, сөөни өрәллә чигн кергәрн ирсн кениг чигн соңсх, селвг өгх, хаалһинь секх, ном умшҗ өгх цаг Шальван гегән олдг билә. Хальмг телеүзлин редактор Тамара Надбитова тодлсар, медрлтә болн ик цолта лам болсн деерән, эн күн йир зөргтә күн бәәснь тодлгв. Культурн революцин һашута цагла Шальван гегән түүрмд зовлң эдлсн бәәҗ. Тиигхд киитн болн өлн цагт күчр күндиг дааҗ һархин төлә тәмк татдг болсан журналистнрт келҗ өгсмн. Тиим күчр засгла харһсн бийнь эн юмнас әәдго бәәсмн, үнн юмиг үнәрнь келдг төләдән, әмтнә зөвин төлә дууһан өргдг төләднь энүг депутат суңһсн бәәҗ. Шальван гегәнә теслтин болн ардагшан цухрдго, келсн үгдән күрдг, дөң болхасн муурдго күүнә үлгүр болҗ олн әмтн дундан эн күн үлдв.
2012 җилд Шинҗәнд командировкд одсн «Сән цаг» телекомпаня бүрдәһәч Алтман Трофимов Шальван гегәнлә харһҗ күүндсән мартхш. Хальмг радион редактор Савр Манджиевла хамдан йовсн эдн Урумчид одсн өдрәсн авн Шальван гегәнлә харһхар күүндсмн. Зуг эн күн кергәр талдан һазр орсн, тегәд хойр дола хонад, хәрҗ ирхләнь харһҗ. Шальван гегән бийнь Иҗл һолын көвәһәс ирсн хальмгудла харһхар ирәд, гертән авад тедниг тоосмн. Хальмг гиичнр тенд бәәсн цагла Шальван гегән тал кергәрн әмтн ирәд бәәв. Шин керг секҗәх улс хаалһан секхәр, нег өрк-бүл үрнәннь эрүл-мендин төлә ном умшулхар, талдан негнь бичг татулхар, иигәд кех кергтән селвг авхар, ном умшулҗ төвкнхәр ирсн кениг чигн һундалго Шальван гегән күүндәд, кергинь кеһәд һарһад бәәсинь Алтман тодлна. әмтн терүнд йир икәр иткдгинь, үнн седкләсн күндлдгинь үзәд, теднә төрт орлцад, дөң болдг Шальван гегән цугтаднь оньган өгх цаг яһҗ олдг бәәсинь алң болҗ санна. Шин тоотар соньмсдг бәәсинь эн бас оньһв. Тиигхд экләд һарчасн мобильн телефонд үг келхлә дахад келәд бәәдг мис орулсн кециг медҗ авхар Шальван гегән хальмг келәр келәд бәәхлә, телефонас давтад келәд бәәсн ду соңсад, лам җе гитлән инәсинь Алтман тодлҗ келв.
Хальмгин тускар тер икәр соньмсдг билә. 1988 җилд Хальмгт ирсн бәәҗ. Күүндхләрн райодын тускар сурад, альд юн бәәхнь, кен ю кежәхинь соньмсад бәәдмн. өцклдүр Элстәс ирчкәд, маңһдур хәрү Элст орҗах күн кевтә тиим олн юм хальмгудын тускар тер меддг билә гиҗ Савр Манджиев келнә. Хальмгт дәкн нег ирх седклтә билә гиҗ Алтман немҗ келв. Тер йовлһндан хальмг журналистнр Шальван гегәнә ик интервью бичҗ авсн билә. Ода терүгән дәкнәс әмтнд үзүлх саната бәәнә.
Цаһан сар, Зулын байрла хальмг улсиг Шальван гегән илгәсн йөрәлиг газетдан бидг кесг барлсн биләвидн. Терүгинь номт Баазр Бичеев Шальван гегәнлә күүндәд белддг билә. Тиигәд Шальван гегән Хальмг Таңһчд кесг кү меддг бәәсмн. Зуг һундл болхд дәкн нег ирәд, хальмгудла харһҗ чееҗән девтәх кем эс учрснь һундлта.
Нутгин өөдән нернь болн тоомсрнь болдг улсин негн бурхн болв. Олн-әмтндән цергллһнә әрүн чик седклтә җирһлнь маднд герлтә үлгүр болҗ үлдв.
Шальван гегәнә санлд Бурхн Багшин Алтн сүмд болн райодын хурлмудт Шальван гегәнә санлд шишлң мөргүлмүд кегдв.
Ушкана Сувсн