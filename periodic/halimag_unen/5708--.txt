Шатта селәнә школын байр
11-05-2017, 10:40 
Кен чигн күүнә җирһлд түрүн багшин, хамдан сурһуль сурч йовсн үүрмүдин, школын җилмүдин туск тодлвр хамгин хәәртә, әрүн болна. Май сарин 5-д мини төрскн школ, Көтчнрә района Шатта селәнә дундын школ, 70 җилин өөнән темдглв. Школын байрт Хальмг Таңһчин правительствин Ахлачин дарук Мерген Бадма-Гаряев, Көтчнрә РМО-н администрацин толһач Валерий Очиров, района сурһуль-эрдмин әңгин һардач Жанна Бюрчиева, района школмудын директормуд, цагтан энд көдлҗ йовсн багшнр, сурһуль сурч йовсн улс олар ирҗ орлцв.
Байрин хургиг школын директор Валентина Д\xb8мкина секәд, школын тууҗин, эндрк бәәдл-җирһлин, бәрсн күцәмҗин тускар ахрар келҗ, энд көдлҗ йовсн багшнриг бүләнәр тодлҗ, җирһлин хаалһд бийән олҗ, школыннь нериг һарһҗ йовх улсин тускар бахтҗ келв. Эндр школд җир шаху күүкн-көвүн сурһуль сурчана. Школ хуучн болв чигн кец-таалнь сән, цевр, цугнь дигтә-тагта. Эк-эцкнрин, багшнрин, сурһульчнрин килмҗтә хәләврин нилчәр цугнь
күцнә. Эднә болн района толһач Валерий Очировин, селәнә эдл-ахун предприятин директор Владимир Боваевин, урднь школд сурсн улсин дөңгәр школын үүдн-терзснь шинрүлгдв, ясвр кегдв гиҗ школын һардач Валентина Дмитриевна цуһараднь ханлтан өргв.
Ирсн гиичнр цуһар йөрәлин үг келәд, багшнрт, сурһульчнрт күцәмҗ дурдв. Таңһчин правительствин Ахлачин дарук Мерген Бадма-Гаряев багшнр Алла Аманкаеваг болн Роза Джиджиковаг Хальмг Таңһчин правительствин Ханлтын бичгәр ачлв. Багш Надежда Ахонькеевад Хальмг Таңһчин сурһуль-эрдмин Күндллһнә һашг, Саглр Сангаджиевад болн Екатерина Манджиевад таңһчин сурһуль-эрдмин министерствин Күндллһнә бичг бәрүлҗ өгәд йөрәв. Көтчнрә района сурһуль-эрдмин көдләчнрин профсоюзин нерн деерәс йөрәлин үг келсн Игорь Энеев Денис Энеевиг болн Байрта Каруеваг Күндллһнә һашгар ачлад, мөңгнә
мөрә өгв.
Эн байрт орлцхд нанд хойр дам байрта болв, юңгад гихлә энд би сурлав, деед сурһуль
төгсәһәд энд күч-көлснә хаалһан экләд багшар көдлсн биләв. Мадниг школд сурхд школ нәәмн җилә билә. 1974-ч җилд хөрн нәәмн күүкн-көвүн школ төгсәһәд, цааранднь сурһуль сурхар һарад йовсн биләвидн. Тиигхд школын директорар көдлҗ йовсн Сергей Санджиевич Серятиров мадниг төвкнүләд: "Күүкд, икәр бичә зовтн. Нег җилин эргцд шин школ тосхвидн, сарул сәәхн школд сурхт. Селәнә дорд үзгт бәәх царңгудт ик усн ирх, канал тосхгдх, цаһан кермс усчх, мана селәнә бәәдл-җирһл ясрх",- гиһәд келдг билә. Хәрнь, канал эс тосхгдснь нег таласнь сән чигн болв. Теегин өвсн сәәнәр урһдг царңгудт малчнр малан идшлүләд, малдан үвлин хот белдцхәнә. Болв мадн өсәд-босад күн болвидн, мана күүкд күн болцхав, ода ачнр-зеенрмдн школд ордг болцхав - шин школ ода күртл уга. Тегәд зун бәәрнтә школ тосххар зуралҗанавидн гиҗ района толһач байрин хург деер келсиг цуһар байртаһар тосв.
Теңгрүр нисксн улан, көк, цаһан өңгтә шармуд бичкндк цагиг, уйн насни үүрмүдиг тодлулад седкл невчк уйдсн болв. Иигәд школын өөр болсн линейк төгсәд, цуһар ФОК-ур темцв, тенд байр цаарандан болв. Школын сурһульчнр болн багшнр билг-эрдмән һарһад, гиичнрән байрлулцхав. Школд көдлҗ йовсн, сурһуль сурч йовсн әмтн тодлврмударн хувалцад, нег-негнләрн харһсндан байрта бәәхән келв. Эклц класст мадниг сурһҗ йовсн багш Вера Васильевна Уманцевала, школын директорар көдлҗ йовсн Анна Манджиевна Дорджиевала харһсндан мадн ик гидгәр байрлвидн. Багшмдн ода Аһш балһснд бәәнә, эн җил далн насан наслҗанав гив. Чаңһ неквртә, даңгин кеемсг мана Анна Манджиевна бас медәрәд бәәҗ. Эн өдр учрсн харһлтс кесгтән тодлгдх.

Раиса МАНЖИЛЕЕВА