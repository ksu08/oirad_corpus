Гер-бүүрин тосхлтыг делгрүлхәр
18-10-2017, 10:12 
Түрүләд Хальмг Таңһчд гер-бүүрин тосхлтын халх делгрүллһнә төр хәләгдв. Эн чинртә төрәр таңһчин тосхлтын, көлгн-күчнә болн хаалһин эдл-ахун министр Кирилл Ботов илдкл кев.
Тосхлтын халх экономикин һоллгч гисн нег хүвнь болҗана. Тосхлтын халхд гер-бүүрин тосхлт һол орм эзлҗәнә. Гер-бүүрин тосхлтыг делгрүлхин, тер тоод олн улсиг бүүрәр теткх күслтәһәр кимд гер-бүүр тосххин төләд таңһчд "2013-2020 җилмүдт Хальмг Таңһчд гер-бүүрин тосхлт делгрүллһн" гидг государственн программ тохрагдҗана.
Эн шаңһа программ күцәлһнә йовудт бүүр эдлврт оруллһна туст зура темдглгднә. Эн зурас күцәлһнә туст министерств таңһчин РМО-син толһачнрла болн
Элст балһсна администрацла бооца батлна. Зурала ирлцәтәһәр 2017 җилд 100 миңһн дөрвлҗн метр гер-бүүр тосхгдх зөвтә. 2016 җилд миңһн күүнә тоод 253,
8 дөрвлҗн метр бүүр эдлврт орулгдв.Эн җилин октябрь сарин нег шинд кесн то-дигәр, олн зүсн зөөрин янзта организацс болн әмтн эврә болн өгйәһәр авсн мөңгәр 51,9 миңһн дөрвлҗн метр бүүр тосхсмн, 2016 җилин ирлцңгү тооцана кемин болзгла дүңцүлхлә эннь 177,6 процент тогтаҗана. Тер тоод онц эздүд тосхсн бүүр 60,9 процент эс гиҗ 31,6 миңһн дөрвлҗн метр тогтаҗана.
2012 җиләс авн таңһчд кимд гер-бүүр тосхгдҗана. Эн җилин 9 сард тосхгдсн гер-бүүрин тоод эдлврт орулгдсн иим бүүр 49,3 миңһн дөрвлҗн метр эс гиҗ 95 процент тогтаҗана. Патьр авлһна чеерүдт бичгдсн улс кимд бүүрәр теткгдҗ, эврә гер-бүүрин төрән хаһлҗ чадҗана. Эн җилд кесн то-дигәр чеерүдт 10987 күн темдглгдсн бәәнә. әмтиг бүүрәр теткхин төләд шаңһа программ күцәлһнә йовудт 2013-2016 җилмүдин эргцд 8 миңһн күн (өрк-бүл) эврә гер-бүүрин таалан ясрулсмн. Эн җилин 9 сарин эргцд эн үзмҗ улм өөдлв, эврә патьрта улсин то 1,3 миңһнд күрв. әмтиг гер-бүүрәр тетклһнә туст көдлмш цааранднь күцәгдхмн, 2018-2020 җилмүдт дәкәд 3 миңһн күүг (өрк-бүлиг) бүүрәр теткхмн. Эннь дәәнә ветеранмуд, цергә даалһвр күцәсн улс, эрмдгтә улс, радиационн аюлын уршг уга келһнә керг-үүлд орлцсн улс, баахн өрк-бүлмүд, нань чигн льготн багин улс гер-бүүрәр теткгдв.
Дарунь сүүрин йовудт әәмшг уга бәәдл теткх күслтәһәр социальн халхин объектсиг видеошинҗллтин камермүдәр тетклһнә төрәр күүндвр болв. Сурһуль-эрдмин, эрүл-менд харлһна болн сойлын учрежденьст тиим камермүд углҗ тәвлһнә төр харлһна хаһлгдҗана. Эн кергт мөңгн йилһгдҗәнә. Декабрь сарин дундурар эн
төр күцц хаһлгдхмн.
Маргарита АРЗАЕВА