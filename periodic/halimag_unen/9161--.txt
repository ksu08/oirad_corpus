Засгла харһулв
07-11-2018, 10:55 
Элстин 2-ч тойгта зарһин участкин эвцүлһнә зарһч үрндән асрулын мөңгиг эс өгчәх залуг уголовн дааврла харһуллһна туск шиидвр һарһв. Урднь 2008 җилин октябрь сард батлгдсн зарһин шиидврәс иштә эн залу сар болһн җалвин болн нань чигн олсн мөңгнә дөрвнә нег хүвинь күүкнәннь теҗәлин төлә өгх зөвтә бәәсмн. Болв алиментин мөңгиг өгх зөвтәһән медсн бийнь үрндән асрулын мөңг өгдго бәәҗ, тер төләд административн дааврла харһулгдсмн. Тер бийнь чикрлго, күүкндән дөң боллго бәәв. Алиментин мөңгиг өгхәсн зулад бәәхлә, уголовн дааврла харһулхин тускар зарһин пристав кесг дәкҗ энүг саглулсмн. Болв зөв-йосна халхин элчин келсиг эн учртан авсн уга. Тегәд аштнь энүг уголовн дааврла харһулснь тер. Эндр өдр энүнә алиментин өрн 1 сай һар арслң тогтаҗана. Зарһин шиидврәр эн нег җилдән күчәр чикллһнә көдлмшт йовхмн, тер мет сар болһн көлснә мөңгнәс 10 процентинь бәрҗ авад, шаңд орулгдхмн.