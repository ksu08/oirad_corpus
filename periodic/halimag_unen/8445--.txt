Баһ Цоохра көгҗмч болн дууч
02-08-2018, 10:25 
Баатр Борманджиев Шамбай (ода энтн Əәдрхнә областьд орна) һазра күн. Эцкнь Увш Надбитович болн экнь Мацг Мучкаевна заһсчнр билә. Эдн хальмг улсин дуд меддг, дуулдг бәәҗ. Ут дуунд седклән өгдг билә. Экнь домбр цокдг билгтә бәәҗ. Тегәд энүнә дөңгәр һурвн көвүднь, тер тоод Баатр, келн-улсин зевсгүдт нааддг, хальмг ду дуулдг, биилдг дасв. Б. Борманджиевин келсәр, энүнә эк-эцкнр көгҗмд йир дурта билә. Эднә герт нег селәнә улс цуглрад, нәр-наад һарһдг бәәсмн. Эднә өрк-бүл Сиврт, Красноярск крайд туссн бийнь хальмг келән, сойлан мартсн уга. Тенд экнь саратовск гарма хулдҗ авад, Баатрт белглсмн. Күүнә һазрт хальмгуд цуглрад, Улан Барбаевна Лиджиевала улан чирәһәрн харһад, дууһинь соңсдг бәәҗ. Тиигхд уйн Баатр билгтә күүнә дуулсн дун олн әмтнд ямаран ик нилчән күргдгинь ил медв. Сиврт дун күнд цагиг даахд, сәәхн иргчд иткхд сәәнәр туслснь лавта.
Баатр Борманджиев көгҗмд йир дурта бәәсмн. Нег дәкҗ комсомолын района комитетин элч Андрей Гильджиров баахн сойлын көдләчд эврә шүлгән үзүләд, терүнд айс орулхинь сурҗ. Баатр Убушиевич көгҗмин сурһуль-эрдм эс дассн бийнь эн дааврта кергиг седклән тәвҗ күцәв. Эн айс үүдәв! Түрүн дунь "Хөөчин нерн мөңкртхә" билә. Ода энтн "Мандлсн тег" гидг нерәдлһтә.
Баахн сойлын көдләч түрүн көгҗмин үүдәврән Элст балһсна 1-ч тойгта көгҗмин школын багш Петр Чонкушовд үзүлсн бәәҗ. Нертә билгт энүнд шишлң сурһулин заведеньд орҗ дастха гисн селвг өгсмн. 1965 җилд эн Элстин көгҗмин училищд орна. Тенд багшнрин нилчәр сән медрл авсмн. Билгтә көвүн олн зүсн көгҗмин марһаст диилдг болв. үлгүрлхд, 1968 җилд мана орн-нутгт Ленинск комсомолын 50 җилин өөнд нерәдҗ, хамгин сән ду үүдәлһнә марһан бүрдәгдсмн. Тиигхд баахн хальмг көгҗмчнр Б. Борманджиев болн М. Пюрвеев эн марһана түрүн мөрән лауреатнр болҗ. Марһанд Москва, Əәдрхн, Одесса болн нань чигн балһсдын нертә көгҗмчнр орлцсн бәәҗ. Эн диилвр энүнд җивр урһаснь мөн.
Баатр Убушиевичин үүдәлтинь олн әмтн меднә. Эн ут тоодан 100 һар ду үүдәсмн. "һалдма", "Сәәхн асхн", "Иньгин белг", "Ээҗдән ханнав", "Цаһан Амн" болн нань чигн дуд улст темдгтә. Билгт Шугран Веран шүлгүдиг таасад, кесгинь айст орулсмн. Таңһчин ачта артистнр, нертә ансамбльмуд Б.Борманджиевин үүдәврмүдиг ик концертмүдин йовудт дуулна. Энтн нег һазра улст ик омг, байр үүдәҗәнә.