Хог-богиг зөөҗ һарһхмн
26-12-2018, 09:43 
Урҗ өдр "Калмыкия" таңһчин зәңгллһнә агентствд таңһчин жилищн-коммунальн болн энергетикин министр Нелли Ткачеван брифинг болв. Керг-үүлдврин эклцәр эн "Вместе ярче!" гидг Цугәрәсән фестивалин керг-үүлдврмүд бүрдәлһнд болн давуллһнд ик тәвцән орулсна төләднь "МРСК-Юга" - Калмэнерго ПАО-н специалист Гиляна Малакаевад ханлтан өргҗ, әрәсән ЖКХ-н министерствин Ханлтын бичг бәрүлҗ өгв. Эн фестиваль энергетик делгрүлх болн эн халхин эрдмиг олн дунд тархах күслтәһәр давулгдна.
Эн җил таңһчд хог-бог хураҗ һарһҗ зөөлһнә халхд хүврлтс учрҗана. Тегәд чигн таңһчин ЖКХ-н болн энергетикин министр Нелли Ткачева эн төрәр цәәлһвр өгч, журналистнрин сурврмудт хәрү өгв. Федеральн заканла ирлцәтәһәр хог-бог ахулһна туст көдлх организац шүүҗ авлһна халхар марһан давулгдад, регион болһнд эврә региональн оператор үүлдх зөвтә. Мана таңһчд марһана ашар региональн оператор болҗ "Чистый город" ГК" үүлдҗәнә.
Тегәд шин закаһар балһсна, селән болһна күн болһн хог-бог хуралһна туслмҗин төлә мөңг өгх зөвтә. Региональн оператор болхла цутхлң балһснас ямаран чигн ууҗмд бәәх бичкн селәнд чигн күрәд хог-бог хураҗ зөөҗ һарһх зөвтә.
Эн җиләс авн хог-богиг цуглуллһна, зөөлһнә болн уга келһнә керг-үүлиг күцәлһәр региональн оператор үүлдврән эклҗ күцәҗәнә. Орн-нутгт хог-бог хуралһна керг-үүлиг шинәр күцәхин туск шиидвр авгдв. Юңгад гихлә энүнә туст нәрн бәәдл тогтв. Хог-богин зуг 10 процентнь шишлң полигонур зөөгднә. Ик зунь болхла кеер овалгдад, йиртмҗиг бузрдана. Энтн эргндк бәәдлд ик чигн хорлт күргҗәнә.
Хальмгин һазрин аһу ик болад, тер мет селәд нег-негнәс хол, тегәд хог-бог цуглуллһна нәәмн талвң тогтах саната. Эн бәәрд таңһчин кесг районд тогтагдҗана. Эннь цаг зуур хог-бог цуглуллһна бәәрн болхмн. Терүнәс шишлң көлгн-күчәр хог-богиг йилһдг, эд-бод кедг болн уга кедг объектст зөөхмн. Таңһчин күн болһн хог-бог уга келһнә туслмҗин төлә мөңг өгхмн.
Патьрт кедү күн бәәдг болна, терүнлә туслмҗин үн ирлцхмн.
Хальмгин хотл балһснд хог-бог хураҗ зөөҗ һарһлһна региональн оператор эн җилин октябрь сарин 1-әс авн экләд көдлҗәнә, таңһчин райодар ноябрь сарин негнәс авн хог-бог һарһҗ зөөҗәнә.
Өрк-бүлин оруһин мөңгнәс 20 һар процентнь жилищн-коммунальн туслмҗин төлә һарһгдхла, шаңһас дөңцл мөңг авч болхмн. Энүнәс нань заканла ирлцәтәһәр әрәсән Федерацин күч-көлснә ветеранмудт, цааҗла харһҗ, нерән цеврлүлсн улст, Төрскән харсгч Алдр дәәнә ветеранмудт, белвсрәд үлдсн дәәнд орлцачнрин авальмудт 50 процентд баһар туслмҗин мөңг өгхмн, олн үртә өрк-бүлмүд - 30 процентн льготта. Дәкәд ямр нег герт темдглгдҗ бичгдсн улс тер хайгар эс бәәдг болхла муниципальн органмуд герч болад, эн туст иткүлҗәх цаас өгнә. Тиигхләнь әмтн туслмҗин мөңгиг зуг гертән бәәдг улсин төлә өгхмн.
Хаалһ уга бичкн селәдт җилд зуг дөрв дәкҗ күрәд хог-бог зөөҗ һарһхмн. Болв бәәрн әмтнәс туслмҗин мөңгиг авшго гиҗ Нелли Ткачева келв.
Маргарита АРЗАЕВА