Таңһчин тууҗиг үзүлнә."Хальмг үнн" газетин 100 җилин болн Хальмг телеүзлин 50 җилин өөнд нерәдсн үүдәгч марһан
21-11-2017, 09:21 
Эн җилә марһанд орлцхар 44 көдлмш жюрин оньгт тусхагдв. Марһанд ах классин 28 сурһульч, университетин 16 оютн орлцв.
Педагогическ номин доктор, профессор Раиса Дякиева жюриг толһалв. Жюрин ханьд хальмг литературин болн журналистикин кафедрин ах багш Арья Андреева, Хальмг телеүзлин редактор Бадма Харлуева, "Байрта" газетин ах редактор Светлана Михайлова орв. Оютнр болн сурһульчнр газетин болн телеүзлин тууҗиг, эн барин һарцст көдлҗәх улсин тускар бичсн, зург цокҗ авсн көдлмштән үзүлсинь тедн темдглв. Ут-тоодан деер заагдсн тооһас шүүҗ шалһад, шинҗлснә хөөн хөрн хойр күүнә көдлмш үнлгдв. Тедниг шаңнллһна төлә спонсормуд дөң болсна тускар Раиса Батнасуновна келв. Тернь Орн-нутгин Хүүвин депутатнр Марина Мукабенова болн Батор Адучиев, Хальмгин журналистнрин Ниицән, "Хальмг үнн" газетин редакц болн нань чигн.
Номинац болһнд негдгч, хойрдгч, һурвдгч орм эзлсн баһчуд мөрәлгдв. Тер мет немр дөңнгч мөрәһәр бас кесг күн темдглгдв. Марһанд орлцсн күүкд-көвүдин урмдынь хәрүлшгоһар жюри цуг эв-арһан агсв. Юнгад гихлә баһчуд эн марһанд орлцад, белдәд, баһ биш
көдлмш кеһәд, барин эв-арһсин тууҗла таньлдв, журналистнрин үүлдвриг өөрхн медҗ авв.
Келхәс, "Хальмг үнн" газетин тускар бичсн күүкд-көвүд Ярослав Сайкович Джамбиновин тускар, зургч Эрдни Джимбеевин тускар, журналистнр Борис Летуевин, Виктор Айтаевин, Раиса Манжилееван тускар бичсинь зааҗ болхмн. Хальмг телеүзлин журналистнр Роза Грицкован, Тамара Надбитован тускар бас бичгдҗ.
Орс болн хальмг келәр оютнр болн сурһульчнр көдлмшән бичсмн. Орс келәр сурһульчнр дунд Элст балһсна 8-ч тойгта дундын школын сурһульч Ним Эрдниев негдгч орм эзлв. Эн көвүн журналист Виктор Айтаевин тускар бичҗ. Дарья Ткачева, Алтн Некиев, Данил Селезнев, Дарья Кулакова эн номинацд бас темдглгдв.
Эн күүкд-көвүдт мөрәһинь Орн-нутгин Хүүвин депутат М.Мукубенован нөкд Полина Шарвенова бәрүлҗ өгв.
Хальмг келәр бичәд, марһанд орлцсн күүкд-көвүд дунд 2-ч тойгта Элстин дундын школын сурһульч Герел Тюрбееван бичсн көдлмш нүр орм эзлв. 8-ч "а" классин сурһульч тележурналист Роза Грицкован туск материал бичсинь жюри сән халхаснь үнлв. Кермен Каминова болн Темир Калтыков эн номинацд ирлцңгү хойрдгч болн һурвдгч ормд һарв. Билгтә сурһульчнрт мөрәһинь Орн-нутгин
Хүүвин депутат Батор Адучиевин нөкд Валерий Улюмджиев бәрүлҗ өгв.
Оютнр дунд түрүн ормиг Элстин педколледжин оютн Байр Санджиев эзлв. Эн номинацд Мария Шоволдаева, Баина Андратова ирлцңгү хойрдгч болн һурвдгч орм эзлв. Эднд Хальмгин журналистнрин Ниицәнә ахлач Санал Шавалиев мөрәһинь бәрүлҗ өгв. Аудиовизуальн янзар күцәгдсн баһ биш көдлмш "Түрүн өөдм" гидг марһанд орҗ ирлә. Тедн дунд Хальмг филологин болн востоковеденя институтын дөрвдгч курсин оютнр Кермен Манджиева үүрмүдтәһән цокҗ авсн видеосюжет нүр орм эзлв. Баһчуд телевизионн эв-арһар "Хальмг үннә" журналист Галина Хейчиеван тускар сюжет белдв. Сюжетд олн улсиг орлцулад, соньн келвр эдн белдв.
Тер мет эн туст зургуд болн слайдмуд олзлҗ белдсн материалмудыг жюри хәләв. Тегәд Любовь Цебекован, Джиргал Бадмаеван, Настя Губерман цокҗ авсн зургуд темдглгдв.
Сурһульчнр дунд эн халхар болсн марһанд Алексей Кондратьев болн Айса Гулиева белдсн көдлмш нүр орм эзлв. Элст балһсна 2-ч тойгта дундын школд эдн сурна. Хойрдгч ормд Элст балһсна 18-ч тойгта дундын школын үүдәгч баг белдсн сюжет орв. Элстин техническ лицейин сурһульч Ярослав Мотев белдсн слайд-шоу һурвдгч ормд һарв. Артезианск дундын школын сурһульч Адьян Дулахинов белдсн зургудын репортажиг жюри дөрвдгч ормар темдглв. Цуг эн баһчудт мөрәһинь "Хальмг үннә" редактор Мөнкә Конеев бәрүлҗ өгв.
Журналистнрин үүлдврин эклц халхлань таньлдулсн "Түрүн өөдм" гидг марһан тиигәд оютнриг болн сурһульчнриг Хальмгин барин һоллгч янзсла өөрхн таньлдулв. Марһанд орлцсн баһчудт тернь дәкн нег соньн йовдлар тодлгдв. "Хальмг үнн" газетин зун җилин өөн темдглгдҗәх байрт орлцхар ирсн Китдин Өвр Моңһлын автономн района журналистнрин Ниицәнә делегац марһана аш диглгдсн, дииләчнрин мөрәллһнд орлцв.

ҖИРһЛИН Кермн