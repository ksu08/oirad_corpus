Мөснә арен бәрх
17-11-2018, 09:23 
Урҗ өдр Хальмг Таңһчин Толһач Алексей Орловин һардврт болсн селвлцәнд Элстд мөснә арен тосхлһна төр хәләгдв. Терүнд таңһчин правительствин Ахлачин негдгч дарук Сергей Бадмаев, вице-премьермүд Людмила Иванова болн Боова Бадмаев, таңһчин спортын болн баһчудын политикин министр Дорджи Шикеев, "Ремстройпроект" ООО-н директор Василий Шляпников орлцв.
Одахн Москва балһснд әрәсән спортын министр Павел Колобковла болсн харһлтд Элст балһснд мөснә арен тосхлһна төр хәләгдснә тускар А.Орлов темдгләд, эн төсвиг бәәдл-җирһлд тохралһиг федеральн министерствд дөңнснә тускар келв. В.Шляпников һардҗах компаня тускар ахрар келҗ өгв. Тиигәд, эдн иим спортивн объектс тосхлһна халхд байн дамшлт хоршасмн, ут тоодан 30 шаху мөснә катокин төсв белдсмн. Бийнь В.Шляпников эн компаниг һардсн деерән ах инженер болна, тегәд эн төсвин тускар тодрхаһар келҗ өгв. Дошлһна каток тосххин төлә сән орм йилһҗ авсиг эн темдгләд, эн объектин өөр цуг коммуникацс бәәхәс иштә энүнә тосхлтд кергтә мөңгнә кемҗән кесг холванд баһрхмн гив.
Мана балһснд тосхгдх мөснә арен кемҗәһәрн 250 дөрвлҗн метр тогтахмн, энд мөснә талвң, хореографическ болн тренажерн залмуд, хувц-хунран сольдг хорас, кафе, 250 күн суудг орм болн нань чигн кергтә хорас бәәхмн. Тер мет энд өдгә цага сән оборудовань углҗ тәвгдхмн. Эн объект һазаһаснь дорд үзгин кев-янзта болхмн. һазань көлгн-күчнә төлә зогсал тосхгдхмн, эргндк һазрнь чигн бас сәәхрүлгдхмн, тегәд эн мана хотл балһсиг эрк биш кеерүлх гиҗ харһлтд орлцачнр темдглв.
Өөрнь бассейн тосхх санан бәәнә гиҗ А.Орлов ухан-тоолврарн хувалцҗ, эн төриг хөөннь бас хаһлхвидн гив. Болв бассейн тосххин төлә немр һазр кергтә болх, тегәд эн объектиг олн әмтнә тоолвр медснә хөөн талдан ормд тосхх чигн.
Мөснә арен ирх җилд экләд тосхгдхмн, 2020 җилд эдлврт орулгдхмн гиҗ зуралгдҗана. Терүг тосхад дууссна хөөн таңһчин өлг-эдин тоод орулхмн.
ДООҖАН Наталья