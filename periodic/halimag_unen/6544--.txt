Пушкинә үүдәлтд байран нерәдв
24-10-2017, 12:46 
Хөөннь цуг сурһульчнр актов залд цуглрад, лицейин өдрт нерәдсн байрин хурган кев. Эн цуглран дәкнәс Александр Пушкинә үүдәлтд, терүнә шүлгүдт нерәдсмн. Эн саамд теңгст нерәдсн үүдәврмүдинь сурһульчнр умшҗ ирсн гиичнрт, үүрмүдтән болн эк-эцкдән медүлсмн.
Дәкәд Элстин лицей төгсәсн улсин нерн деерәс экономикин болн хулд-гүүлгәнә министр Зоя Санджиева рейтингд ончрсн багшнрт мөрә бәрүлҗ өгв. Тер мет байрин хургин йовудт негдгч курсин лицеистнриг эк-эцкнрин нерн деерәс зурач Дельгир Сангаджиева йөрәҗ, сурһулян сәәнәр суртн, лицейиг төгсәһәд ода Москвад, һазадын ордудт ик компаньст көдлдг лицеистнрәс үлгүр автн гиҗ, лицейд зурсн зурган белглв. Тер мет негдгч курсин сурһульчнрт эрәннь бүлән үгән урднь лицейин директор бәәсн, ода "Перспектива" гидг эзнә школыг һардҗах Вера Бадмаевна Манджиева нерәдв.
Дәкәд баһ наста, одахн лицейд ирҗ көдлҗәх багшнрт Татьяна Ивановна Даниловад, Мария Евгеньевна Коженбаевад, Валентина Михайловна Чимидовад темдгүд бәрүлҗ өгв, тиим кевәр эдн лицейин багшнрин күндтә зергләнд орв. Тиигҗ Элстин лицейд алдр шүлгч Александр Пушкинә шүлгүд умшҗ, тер хол цагин костюм өмсҗ, наад тәвҗ октябрин 19 өдриг ончтаһар темдглв.
Эн өдриг Александр Сергеевич эврәннь җирһлиннь трушарт оньдин тодлдмн, терүнд нерәдҗ ончта сәәхн кесг шүлгән үүдәсмн. Тиим кевәр Элстин лицейин сурһульчнр болн терүг төгсәсн эднә ах үүрмүд нег ик өрк-бүлин гешүд болҗ кезә чигн школан, багшнран, уйн насан тодлҗ, лицейән мартлго, терүнд итклтә бәәнә.
Нам вузд сурчасн, көдлҗәсн бийнь эдн Элстүр ирҗ, негдгч курсин сурһульчнрла дамшлтарн хувалцҗ, ик нертә деед сурһульд яһҗ сурчахан, яһҗ бәәхән келҗ өгнә. Тиим келвр теднә баһ наста үүрмүдтнь түшг болҗ, теднә дамшлтынь байҗулҗ, школын хөөн вузд орхд ик дөңгән күргнә. Тиигҗ лицеистнрин иньгллт җирһлднь дөң-тус болҗ кесг җилин туршарт теднд дөң болна.
ТүРВәН һуна