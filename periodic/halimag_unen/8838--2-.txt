Элстд 2 хонгт усн уга болх
02-10-2018, 11:12 
Гер-бүүрин болн коммунальн эдл-ахун цуг объектс 2018-2019 җилин намрин-үвлин кемд эвдрлт угаһар көдлхин төлә белдврин көдлмш кеҗ төгсәҗәнә. Удл уга дулаллһна кем эклх, тегәд хурта-чиигтә, чаңһар үләдг салькта намрар, шуурһта-бората киитн үвләр чигн әмтиг тасрхан угаһар коммунальн туслмҗ күргхмн. әмтиг усар, шамар, газар теткҗ, гермүднь дулатхҗ, бәәцин сән таал тогтагдх зөвтә.
Намрин-үвлин кемд Элст балһсна усар тетклһнә объектсиг темдглсн зураһар белдврин көдлмш келһнә йовудт Баяртинск болн Деед Яшкулин усна тогталас ус авдгиг уурулхмн. Тегәд Элстин администрацин барин цергллтин зәңглсәр, балһсна гермүд хойр хонгт усар теткгдшго. Октябрин 3-д өрүн 4 часас авн октябрь сарин 4-д 20 час күртл усн уга болх.
Маргарита АРЗАЕВА