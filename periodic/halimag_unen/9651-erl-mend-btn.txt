Эрүл-менд бәәтн!
09-04-2019, 10:01 | Таңһчин зәңгс » Эрүл-менд харлһн
Урҗ өдр цуг нарт-делкәд эрүл-мендин өдр темдглгдв. Эн өдрт нерәдгдҗ мана орн-нутгт «Эрүл-менд бәәтн!» гидг керг-үүлдвр бүрдәгдв. Мана таңһч бас терүнд орлцҗ, Элст балһсна цутхлң талвңд өргмҗтә керг-үүлдвр давулв.
өрүн эртәс авн «Цусна цутхлң» учрежденя, «Сулда» шишлң медицинск дөң күрглһнә Цутхлңгин болн Элст балһсна поликлиникин мобильн комплексмүд «Долан хонгин сүм» гидг талвңд ирҗ зогсв. Терүнд әмтн эрүл-мендин бәәдлән шинҗлҗ, офтальмологин болн терапевтин консультац авв. Келхд, амрлһна өдр болв чигн әмтн нааран ирҗ, эрүл-мендин бәәдлән шинҗлҗ, эмчнрин консультац авхар чеерүдт зогсв. Тер мет энд психолог-нарколог, гигиеническ сурһмҗин специалистнр, онколог, гастроэнтеролог-диетолог әмтиг соньмсулҗах төрмүдәр цәәлһвр өгв. ВИЧ-Цутхлңгин специалистнр болхла эн әәмшгтә гем илдкҗ авлһна тест давулв.
«Сулда» Цутхлңгин ах эмч Зинаида Батырован келсәр, мана таңһчд эрүл-мендин өдрт нерәдгдсн керг-үүлдврмүд җил болһн давна. Балһснд болдг байрин керг-үүлдврмүдин йовудт эднә болн поликлиникин мобильн комплекст эрүл-мендин бәәдлән шинҗлҗ болҗана. Балһсна микрорайодт, Арбатд, «Иньгллт» паркд болн цутхлң талвңд эднә комплекс зогсна. Эн керг-үүлдврт медколледжин оютнр шунмһаһар орлцҗ, дөң-тусан күргҗ флеш-моб үзүлв. өөрхн иргчдән эдн таңһчин эмнлһнә учрежденьст көдлх улс болҗана, тегәд олн зүсн гемәс саглуллһна көдлмш давуллһна халхд дамшлт хоршаҗ авчахнь эднд туста болх гиҗ З.Батырова темдглв.
Эрүл-мендән шинҗлсн деерән зәрмснь эн өдр цусан өгәд, донормудын зергләнд орв. «Цусна Цутхлң» гидг учрежденя терапевт Ольга Гучинова һардсн бригад өрүн 9 часас авн көдлмшән экләд, түрүн донормудас цус авв. Хойр часин алднд арвн дөрвн күн цусан өгхәр ирв. Тедн дунд түрүн болҗ цусан өгснь чигн харһв. Хамгин түрүнд эмчнр эднә бәәдл шинҗләд, эрүл-мендин тускар кесг сурвр өгәд күүндснә хөөн цусан өгх зөв өгв. Күн болһн 400-450 мл цус өгв. Хөөннь эдниг әмтәхн цәәһәр тоов, хойр өдртән амрх иткл цаас өгв.
Сән авъяст тохрсар, эрүл-мендин өдрт нертә спортсменмүд орлцна. Эн өдр нертә боксер Богдан Шишкин болн фитнес-тренер Татьяна Ганжа зарядк давулв. Эдниг дахҗ баһчуд болн бичкдүд цогц-махмудан батрулв, марһаст орлцад эв-дован үзүлв. Марһанд шунмһаһар орлцсн баһчуд «Родина» кинотеатрт одх билетар ачлгдв. Эн керг-үүлдврт кесгнь өрк-бүләрн ирҗ орлцсиг темдглх кергтә. Болв нурһлҗ эдн ах үйин улс. Най һарсн Раиса Михайловна Босхаева цусан өгәд, ЭКГ кеһәд, эмчнрлә күүндв. «Цусна шинҗллт кеснә хөөн шикрин болн холестерина кемҗән сән, цусна дарлт бас гем уга болҗахиг медәд, эмчин сүв-селвг авв. Эрүл-мендин бәәдлм гем уга, зуг хойр өвдгм зована. Иим керг-үүлдвр бүрдәснд ханлтан өргҗәнәв. Шинҗлтиг дарунь кенә, эмчнр килмҗән тусхаҗ, сүв-селвгән өгв»,- гиҗ медәт келв.
Эрүл-мендин өдрт орлцачнриг таңһчин эрүл-менд харлһна министрин дарук Николай Шарапов болн медпрофилактикин Цутхлңгин эмч Галина Очирова йөрәһәд, чик авг-бәрцәр бәәҗ, ут нас наслҗ сән-сәәхн бәәхиг дурдв.
Наталья ДАВАЕВА
ЗУРГТ: эрүл-мендин өдрт нерәдгдсн флеш-моб
Авторин цоксн зург