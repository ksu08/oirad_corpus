әмтнә җирһл - зургудт
26-04-2018, 09:09 
http://halmgynn.ru/uploads/posts/2018-04/1524722908_img885.jpg
Дорҗ Замбаевин цоксн зургт таңһчин ачта библиограф, шинҗләч Прасковья Эрдниевна Алексееваг үзҗәнәт. РАН-а КИГИ-д ( ода Хальмг номин Цутхлңд) эн медәтин кеҗ-күцәҗәх чинртә үүлдврин болн ончта өөнин керг-үүлдврмүдин тускар мана газет даңгин бичнә. П. Алексеева ода чигн номин библиотекд ах библиографар көдлҗәнә, олнд тусан күргҗәнә. Медәт гүҗрмг көдлмшәрн ик-бичкн угад үлгүр болна. Прасковья Эрдниевна кесг номин дегтрмүд белдәд, барас һарһсмн. Номин учрежденьд эн билгтә күүнә нилчәр дала соньн материалмуд, ховр дегтрмүд хоршагдв. Сән специалист баһчудла дамшлтарн хувалцад, эднд нөкд болна.

http://halmgynn.ru/uploads/posts/2018-04/1524722971_img886.jpg
2007 җил. Мана "Хальмг үннә" коллектив газетин 90 җилин өөнд белдвр кеҗәнә. Таңһчд нер һарсн бичәчнр, мана ууһн журналистнр Җимбин Андрей, Нуура Владимир, бас тоомсрта барин ветеран Басңга Иван редакцд ирәд, "Хальмг үннә" зәңгч Геннадий Тюрбеевла харһад күүндҗәх кем. Тиигхд эдн баахн цаган тодлад, инәдтә-наадта йовдлмуд чигн келҗ өгсмн.
Нидн бидн "Хальмг үннә" 100 җилин өөн өргәр темдглләвидн. Мана хальмг барин ветеранмуд эн байрт орлцснь ик байрта йовдл болснь мөн. Эдн төрскн газетән мартхш, редакцд ирнә, баһчудт сүв-селвгәрн нөкд болна. Хальмг барин ветеранмуд зәрмдән телефоһар чигн җиңнүләд, журналистнрин бәәдл-җирһләр соньмсна. Бидн эднд цугтаднь ик ханлтта бәәнәвидн.

http://halmgynn.ru/uploads/posts/2018-04/1524722921_img884.jpg
Мана газет билгтә бичкдүдиг, баһчудыг даңгин дөңнәд, эднә тускар дару-дарунь бичнә. үстин района Эрднихн селәнә дундын школын сурһульч Пүрвә Боваевин тускар газетд бас статья һарла. Эн Көглтин Даван 90 җилин өөнд нерәдгдсн шүлг умшлһна марһанд дииләд, дипломар болн мөңгнә мөрәһәр ачлгдла. Арвн негдгч класст сурчахдан эн әрәсән Президентин мөрән лауреат болсмн. Билгтә көвүн школан алтн медальтаһар төгсәһәд, Москва балһсна нүүрлгч вузд орҗ сурла. Пүрвә экономистин эрдмтә. Китд орн-нутгт сурһуль-эрдмин халхар дамшлт авла. Өдгә цагт эн әәрмд церглҗәнә.