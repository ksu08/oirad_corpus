Бөк бәрлдән өргәр делгрҗәнә
20-04-2019, 10:52 | Таңһчин зәңгс » Спорт
Урҗ өдр «Калмыкия» гидг РИА-н барин Цутхлңд болсн брифингд Хальмг Таңһчин греко-римск бөк бәрлдәнә Федерацин президент Владилен Балдашинов, таңһчин спортын болн баһчудын политикин министр Дорджи Шикеев, әрәсән греко-римск бөк бәрлдәнә хамцу командын ах тренер Басан Боктаев болн әрәсән паралимпийск комитетин региональн әңгин һардач Владимир Бардышев журналистнрлә харһв.
Харһлтд одахн греко-римск бөк бәрлдәнә Европин чемпионатд әрәсән спортсменмүдин күцәмҗин, мана таңһчд бөк бәрлдәнә спортын делгрлтин төрәр күүндвр болв.
- Одахн болсн Европин чемпионатд мана бөкнр 5 алтн, 1 цаһан болн 3 күрл мөңгн медальмудар ачлгдв. 1993 җиләс авн мана орн-нутгин бөкнр иим күцәмҗ бәрәд уга. Нидн болхла мана бөкнр нарт-делкән чемпионатд 6 алтн медаль шүүв. Эн марһанд болхла әрәсән бөкнрин хамцу команд 1989 җиләс авн иим өөдән күцәмҗд күрәд уга билә. Тегәд би иим чидлтә болн арһта командын ханьд орҗахдан ик бахмҗ кеҗәнәв. Удл уга Олимпийск нааддт орлцх зөв авлһна лицензионн марһан болхмн, тегәд терүнд мана бөкнр сән белдвр үзүлҗ, диилвр бәрх гиҗ ицҗәнәв. Хальмгин Герой, Лондонд болсн Олимпийск нааддын күрл мөңгн медаль шүүсн Мингиян Семенов Токио балһснд болх Олимпийск нааднд орлцх зөв авх гиҗ ицҗәнәв. Энүнд болн цуг наадк бөкнрт ик күцәмҗ дурдҗанав,- гиҗ Б.Боктаев келв.
М.Семеновин тускар келхләрн, ямр нег марһана призермудын тоод орҗ 3-ч орм эзлсн болв чигн хальмг бөкиг дөңнҗ, дииләчнрин тоод орснднь байрлх кергтә гиҗ орн-нутгин хамцу командын ах тренер келв. Марһан болһнд диилвр бәрхд йир күнд, тегәд олн әмтн урмд өгхлә сән болхмн гив. Мингиян Семенов кесг көвүдт үлгүр болҗ, спортар соньмсулҗ, греко-римск бөк бәрлдәнә секцд ирхд ик омг өгв.
В.Балдашинов энүнлә зөвшәрәд, эндр мана таңһчд греко-римск бөк бәрлдәг делгрүллһнә туск программ үүлдҗәхин тускар келв. Дорас өсч йовх бичкдүдин дунд әрәсән, нарт-делкән марһаст диилвр бәрҗ, иргчдән нертә спортсменмүд болх көвүд олн бәәнә. Келхд, хам-хоша бәәдг регионмудын, Москван нер харсч мана бөкнр кесг марһаст орлцҗ йовна. Харһлтд одахн әрәсән чемпионкин нер зүүсн Нина Менкенован тускар бас күүндвр болв. Эн иргчдән бас Олимпийск нааднд орлцх чигн биз, тегәд Нинад эдн күцәмҗ дурдв.
Брифинг апрель сарин 18-д болсн билә, тегәд терүнд әрәсән паралимпийск комитетин президент Владимир Лукин, паралимпийск нааддын чемпионмуд Сергей Елисеев, Ольга Семенова, Ирина Кальянова болн нань чигн спортсменмүд мана таңһчур ирҗ энд гемтә-шалтгта улсин төлә мастер-классмуд давулхин тускар келгдв.
ДООҗАН Наталья