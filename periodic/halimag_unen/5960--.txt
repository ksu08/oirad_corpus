Германьд церглсн ветеранмуд харһв
13-06-2017, 17:43 
Шидр Элстд Германьд советск цергә баг
бүрдснә 72 җилин өөнд нерәдгдсн керг-
үүлдврмүд болв. Мана таңһчд ГСВГ-н Өдр
түрүн болҗ темдглгдв. Германьд церглсн Сергей Бадендаевин, Вячеслав Сакиркинә болн нань чигн ветеранмудын седвәрәр өргмҗтә сәәхн байр болв. Июнь сарин 10-д өрүн 9 часла ветеранмуд алдр цергә үүлдәч, мана таңһчиг һардҗ йовсн Басан Бадьминович Городовиковин бумбин өөр цуглрв. Эн цецн ухата күн цергчнрт ик килмҗән өгч йовсмн. Митингин йовудт ветеранмуд Б.Б. Городовиковиг бүләнәр тодлад, ик ханлтан өргцхәв.
Тер өдр ГСВГ-н ветеранмуд гражданск болн Төрскән харсгч Алдр дәәнд әмнәсн хаһцсн улсин санлынь тевчәд, шишлң мемориальн комплекст гүрмр цецгүд тәвв. Дәкәд эдн тугмудан делскәд, цергә машиһәр Элст балһсна һол уульнцар йовад, 8-ч микрорайонд күрәд, Алдр Диилврин талвңд ирцхәв. Энд болсн байрт таңһчин цергә комиссар, полковник Юрий Казаков орлцад, эдниг цаһан седкләсн йөрәв. Зергләд зогссн ГСВГ-н ветеранмуд, туурмҗта орн-нутган, төрскн таңһчан, цергә баган бууляд: "Ура! Ура! Ура!" гиҗ хәәкрцхәв.
РК-н Улсин Хуралын (Парламентин) элч Владимир Цыбулин Анатолий Козачкон Йөрәлин бичг олнд умшҗ өгв. Терүнд Германьд церглсн улсин залу-зөрг йовдлмуд темдглгдҗәнә. Владимир Васильевич эврән бас ветеранмудыг халунар йөрәһәд, эднд бат эрүл-менд, хөвтә җирһл дурдв.
Сергей Бадендаевин келсәр, таңһчд Германьд церглсн улсин ниицән бүрдәгдв, энүг Вячеслав Сакиркин һардв. Ниицән ветеранмудын төрмүдиг һол оньгтан авад, эднд олн халхар нөкд болхар седҗәнә.
Германьд церглсн Виктор Бурулов (Аршан селән), Борис Араев (Цаһан Амн селән), Владимир Лиджиев (Көтчнр селән), Валерий Пристаев (Хомутниковск селән) болн нань чигн улс тодлврарн хувалцхларн мана орн-нутгин ик күчинь, хамгин сән цергә техникиг шишлң темдглцхәв. Төрскнч седклтә эдн өсч-боссн һазран чигн буульв. Баһ-дүүвр цагтан Германьд церглҗ йовсн улс тенд бийдән туста дала юм медҗ авсмн. Борис Араевин келсәр, Германьд цергллһн күндтә билә, тиигәрән хамгин сән белдвртә, медрлтә улсиг йовулдг бәәсмн.
Германьд мана орн-нутгин кесг сай улс, теднә тоод хальмгуд церглҗ йовла. Хальмгин баһчуд цергә даалһвран сәәнәр күцәдг бәәсмн. Хойр әңгд хувагдсн Германь (ГДР болн ФРГ) негдснә хөөн 90-ч җилмүдт эн орн-нутгас мана цергин багиг һарһла. 1994 җилин август сарин 31-д эн керг төгсәгдлә. Тендәс хамгин сүл һарч йовсн күн - штабин ахлач, генерал-полковник А.Терентьев. Эн Вюнсдорфд әрәсән Федерацин туг буулһсмн.
Байрин кемд би ветеран Хасан Бикбулатовла таньлдув. Эн медәт 1958-1962-ч җилмүдт Германьд церглҗ. Башкирск Республикин Уфа балһснас әәрмд мордсн бәәҗ. "Би эврән маңһд күмб, насн-турштан Хальмгт бәәнәв. Басан Бадьминович Городовиковин дуудврар Германяс таңһчд 800 цергч (түрүн эшелон) ирлә. Теднә тоод би чигн биләв. Хальмг Таңһчиг босхҗ авлһнд нөкд болтн гиҗ тана һардач сурла. Тер цагас авн энд бәәнәв, энтн мини эңкр һазр болв",- гиҗ Х.Бикбулатов келв.
Бас ГСВГ-н ветеран Михаил Халгиновин келсәр, таңһчд цергчнрин хойрдгч эшелон (600 күн) ирлә. Таңһчин билгтә һардач, цергә сән стратег Хальмгин сән делгрлтд бат ул тогтаһад,
күчн-чидлән әрвллго үүлдсмн.
Таңһчин артистнр, үүдәгч коллективс ГСВГ-н ветеранмудыг күндләд, эднә төлә соньн нәр-наад һарһсмн. Келхд, "Степняночка" гидг фольклорн ансамбль, РК-н сойлын ачта көдләч Василий Хахулин цергә дуд дуулад, олн әмтнә чееҗ байсав. Таңһчин сойлын болн туризмин министерствин специалистнр эн байрин керг-үүлдврмүдт шунҗ орлцад, ветеранмудыг сәәнәр дөңнв.
Тер өдр цуглрсн улс цаган сергмҗтәһәр давулв. Эднә төлә цергә хот чигн белдгдсн билә. Ветеранмуд тедниг эдләд, баһ-дүүвр цаган тодлв. Цаһан седкләрн бүрдәсн эн сәәхн байр ветеранмудын седклд уданд үлдхнь лавта.

БОСХМҖИН Валентина
Н.Горяевин цоксн зург