Көдлмш уга улсиг дөңнхин төлә
05-09-2018, 10:36 
Шидр әрәсән күч-көлснә болн көдлмшәр тетклһнә федеральн цергллт РФ-н субъектсин күцәгч йосна органмудын элчнрлә видеоконференцин эв-арһар селекторн селвлцә давулв. Терүнә йовудт көдлмш уга улст демин мөңг өглһнә төлә регионмудт йилһҗ өгдг субвенциг олзта-тустаһар олзллһна төр хәләгдв.
Эн селвлцәнә йовудт федеральн бюджетәс йилһгдҗәх мөңгиг чикәр болн цаглань олзлдг 12 регион заагдҗ, көдлмш уга улс демин мөңгән дигтә-даратаһар авна гиҗ темдглгдв. Келхд, Хальмг Таңһч тер регионмудын тоод заагдв. Тер мет эн селвлцәнд көдлмшәр әмтиг тетклһнә туст күцәх керг-үүлдврмүд давуллһна төр хәләгдв. Селвлцәнә ашар региональн күцәгч йосна органмудт хәләгдсн төрмүдәр даалһвр өггдҗ, 2018 җилд федеральн бюджетәс йилһгдҗәх субвенц җил төгстл бүклднь заагдсн кергүдт олзтаһар олзлгдх зөвтә гиҗ темдглгдв.