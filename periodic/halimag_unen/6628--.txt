Яшкулин һазрт өргмҗтә нәр болв
02-11-2017, 09:33 
Байр эклхин өмн района һардачнр болн ирсн гиичнр "Скорбящая мать" гидг бумбд цецгүд тәвҗ Төрскән харсачнрин санл күндлв. Дарунь цуглрсн олн әмтн сойлын Герт одад, тенд тәвгдсн павильонмудыг һәәхв. СМО болһн эврә һәәхүл бүрдәҗ, селәнд бәәдг урн әмтнә кегдлмүд үзүлв.
Келхд, хальмг селәдт һартан эвтә, урн улс олн бәәхнь медгдв. үлгүрнь, Молод\xb8жный селәнә һәәхүлд үзүлгдсн олн кегдлмүд дундас негнь мини оньг авлв. Айвазовскийин зургт тодлгдсн оңһцла әдл сәәхн гидг оңһц селәнә урч кеҗ. Хулхтахн болхла бас олн кегдл авч ирҗ, тер дунд школын багш Галина Давгаеван кесн ки-мөрн өвәрц сәәхн. Зуг һанцхн кегдлмүдәр биш, билг-эрдмәрн чигн яшкулихн гиичнрән байрлулв. Дмитрий Шараев болн Чилгрт бичкдүдт хальмг би дасхдг залу Очир Тербатаев болн нань чигн олн улс домбр цокад, ду дуулад, би бииләд, байриг кеерүлцхәв.
"Эндр бидн мана селәнә җирһлин туск стендмүд нааран авч ирләвидн. Мана селәнд олн келн-улс бәәнә. Тегәд мадн олн келн-улсин хот-хол авч ирүвидн. Хальмг, хасг, орс, чечен келн-улсин хот энд бәәнә. Дәкәд олн-әмтнә кегдлмүд энд бас үзүлгдҗәнә. Иигәд селән болһнас әмтн цуглрад, района өөниг хамдан тосч, ни-негн болҗ нәәрлҗ, нег-негндән билг-эрдмән үзүлснь йир сән болҗана", - гиҗ Хулхт селәнә ахлач Галина Насунова келв.
Района һардачнр болн ачта гиичнр шишлң комиссь бүрдәҗ, павильонмудыг үнлв. Тегәд селәдин һәәхүлмүдин марһанд һурвн хамгин сән СМО йилһгдҗ мөңгнә мөрәр ачлгдсн билә. Марһана ашт һурвдгч орм Улан Эргин СМО, хойрдгч орм Привольненск СМО эзлв. Чилгрин СМО болхла цугтаһаснь ончрҗ түрүн орман эзләд, 50 миңһн арслңга мөрәһәр ачлгдв.
Тер өдр Яшкульд олн керг-үүлдвр давулгдв. Байрин эклцд района сойлын Герин өмн бәәдг талвң деер "Десантник" гидг дәәнә-патриотическ клубин гешүд цергә даалһвр күцәһәд, эв-дован үзүлв. Эн клубин гешүд сүл цагт таңһчин олн керг-үүлдврт орлцҗ бәәнә. Эднә үүлдвр төрскнч сурһмҗд ик гидг тәвц орулҗахнь маһд уга. Яшкульд чигн эдн ирснь бас сән болҗана.
Дәкәд болхла сойлын Герт хург болв. Эн хургт ямр нег халхин йилһән сән көдләчнрт байрин бәәдлд белгүд бәрүлҗ өгв. Яшкулин районд сән күцәмҗ бәрҗ көдлдг улс баһ биш, тер учрар хойр часин туршт әмтнд ханлтын үг нерәдҗ ачлв. Байрин хургт ачта гиичнр олар орлцв. Хальмг Таңһчин Толһачин Администрацин һардач Артур Дорджиев, таңһчин Улсин Хуралын (Парламентин) Ахлач Анатолий Козачко, Əәдрхнә областин губернаторин администрацин дотр-дундын политикин һардврин ахлач Владислав Виноградов, Хальмг Таңһчин селәнә эдл-ахун министр Баатр Болаев, Элст балһсна администрацин һардачин дарук Денис Ишкеев, Əәдрхнә областин хальмг диаспорин ахлач Николай Эльдяев, таңһчин райодын һардачнр, Яшкулин района ветеранмуд, ачта иргнмүд болн нань чигн гиичнр цуглрсмн.
"Эн районд сән улс бәәнә. Эн улс тууҗан мартлго өвкнрин үлдәсн сойлан хадһлцхана, чидлән әврллго көдлмшән кецхәнә, төрскн һазран өргҗүлхәр ик-баһ уга шунцхана. Сойлын, сурһуль-эрдмин, селәнә эдл-ахун, нань чигн олн халхар яшкулихн йилһрнә, олна һал маңнад йовна. Би болхла кедү дәкҗ Яшалтан специалистнриг болн һардачнриг нааран дахулҗ ирәд, яһҗ көдлх кергтәһинь үзүлләв. Талдан райодас бас олн специалистнр Яшкулин района эдл-ахусин дамшлт медҗ авхар ирлә. Урднь тиим билә, өдгә цагт чигн бас тиим болҗана. Яшкулин района олн әмтнәс үлгүр авх кергтә", - гиҗ Хальмг Таңһчин Улсин Хуралын (Парламентин) Ахлач Анатолий Козачко келҗ, йөрәлин бүлән үгән нерәдв.
Яшкуль селәнә ачта иргнмүдин негнь наста Сангаджи-Гаря Меджеев иигҗ келв: "1957 җилд мана хальмг улс Сиврин тууврас хәрҗ ирхд, би "Кировский" совхозд экләд көдлләв. Тегәд 40 җилин туршт эн совхозд залхурлго көдлҗ йовлав. Эн цагин туршт олн һардач сольгдв, олн йовдл учрв. Яшкулин района бәәдл-җирһлиг хойр нүдәрн үзҗ, хойр һарарн әмтнә җирһл делгрүлхд тәвцән оруллав. Тегәд чигн намаг болн нанла хамдан көдлҗ йовсн улсиг күндләд иим нәр-нааднд дуудснь байрта болҗана. Района 60 җилин ончта өөн - цуг маднд ик байр. Тегәд иим ончта байр темдглҗәх өдрлә баһ наста әмтнд чидлән әрвллго, залхурлго көдлтн гиҗ келхәр бәәнәв".
60 җил гисн, үнәртән, ончта өөн болҗана. Кезәнә цагт хальмгуд дунд җирн нас күрсн әмтн йир күндтә бәәсн мөн. Учрнь, җирн җил - хальмг литин бүкл цикл болҗана. Тегәд чигн Яшкулин района эн өөн бас йирин байр биш. 1957 җилин январь сард СССР-ин Деед Советин зәрлгәр район бүрдәгдснәс нааран кедү үй өсҗ-боссмн, кедү соньн йовдл учрсн болх! Җирн җилин эргцд эн һазр йир сәәнәр делгрҗ йовна гихлә худл биш. Района делгрлтин ул-сүүр тогтаҗахнь - күч-көлснд дурта бәәрн әмтн. Зуг бас нег учрнь: һардачнрин көдлмш. Сүл 20 җилин эргцд Тельман Хаглышев Яшкулин РМО-н ахлачар үүлдҗәнә. Иим удан цагт района һардач болдгнь бас учрта. Олн-әмтнә болн таңһчин һардврин иткмҗин темдг болҗана.
Района ончта өөнд нерәдгдсн байр өрүн эрт экләд асхн ора күртл болв. Элстәс "Өөрднр" гидг бииһин театр ирҗ, билг-эрдмәрн әмтиг байрлулв. Яшкулихн келн-улсин зөөрт дурта улс. Концерт эклхәс хойр-һурвн час урд сойлын Герин үүднә өөр олн улс цуглрсн билә. Эн һазрин әмтн билг-эрдмд иим дурта болснас иштә артистнр билг-эрдмән һарһҗ әмтнә зүркнд байрин һалыг асав. Бичкдүдин төлә олн зүсн наадд бүрдәгдҗ давулгдв, футболар марһан болв. Асхн 20 час күртл байрин дискотек болн марһас болв.

Санал МАНДЖИЕВ