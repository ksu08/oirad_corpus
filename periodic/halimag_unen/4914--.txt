Түрүн тойг - тууҗин зөөр
17-01-2017, 17:47 
Күндтә умшачнр! Бидн эн өдрәс авн мана газетин 100 җилин өөнд нерәдсн материалмуд экләд барлҗанавидн. Эн әңгд материалмудт "Хальмг үннә" тууҗин,
күцәмҗин, газетд көдлҗ йовсн журналистнрин тускар таднд тодрхаһар зәңглхмн. Түрүңк мана статьяд төрскн газет кезә, кенә нилчәр бүрдснә, гражданск дәәнә, давсн зун җилин 30-40-ч җилмүдт юуна тускар бичснә, Сиврин хөөн һарсн "Хальмг үннә" түрүн тойгин тускар келгдҗәнә.
Эн җилин ноябрь сарин 15-д мана таңһчд "Хальмг үнн" газетин 100 җилин өөниг өргәр темдглхмн. 2016 җилин декабрь сарин 26-д Хальмг Таңһчин Толһач Алексей Орлов Хальмг Таңһчин Хуралын (Парламентин) депутатнрт кесн Дуудвртан эн өөнә тускар келхләрн, газетин үүлдвриг йир өөдәнәр үнлсмн. Терүнә келсәр, "Хальмг үнн" - хальмг барин нүүрлгч газет, теегин таңһчин келн-улсин хамгин ик чинртә гисн темдгүдин негнь мөн. Энүнәс иштә өөрдҗ йовх өөн таңһчин олна болн сойлын бәәдл-җирһлд онц орм эзлҗәнә, гиҗ таңһчин Толһач тоолҗахнь лавта юмн.
Мана газетин түрүн тойг 1917-ч җилин ноябрь сарин 15-д Санкт-Петербург балһснд һарла. Тиигхд газет "Өөрдин зәңг" гисн нертә билә. Лхарамб, бурхн-шаҗна номин доктор, алдр
шүлгч Боован Бадм болн Санкт-Петербургин университет төгсәсн иргчдән нертә номт болн олна үүлдәч Очра Номт газетин бүрдәһәчнр бәәсмн. Тегәд ода ноябрь сарин 15 Хальмг барин сән Өдр болҗ темдглгднә.
Гражданск дәәнә цагт газет нерән соляд, "Улан Хальмг" гиҗ нерәдгдлә. Газет нурһлҗдан улан хальмг мөрнә цергин үүлдврин, хальмг теегт Советин йосиг тогталһна тускар бичлә.
Теегт Советин йосн тогтсна хөөн хальмг газет "Таңһчин зәңг" гиҗ нерәдгддг болв. Тиигхд газетин журналистнр Хальмг автономн областин социальн-экономическ болн сойлын делгрлтин тускар өргәр бичдг бәәсмн.
Төрскән харсгч Алдр дәәнә цаг газетин тууҗд онц орм эзлнә. Тер кемд фронтд тогтсн бәәдлин, хальмг элчнр яһҗ залу-зөргтәһәр фашистнрла ноолдҗахин, таңһч ямаран кевәр Улан Цергт күч-көлсәрн нөкд болҗахин тускар газетин журналистнр тасрхан угаһар умшачнртан зәңгләд бәәснь мөн.
Харм төрхд, 1943-ч җилин декабрь сарин 28-д хальмг улс хар гөрәр урвачнрт тоолгдад күчәр Сиврүр туугдла. Хальмг келәр һардг газет бас улсин һашута хөвинь хувалцад бүкл 13 җилин туршарт һардго билә.
1957-ч җилин январь сарин 9-д СССР-ин Деед Советин Зәрлгәс иштә Хальмг автономн область дәкнәс бүрдәгдәд, хальмгуд Сиврәс төрскн теегүрн нүүһәд бәәв.
Тегәд 1957-ч җилин апрель сарин 14-д тууврин хөөн барас "Хальмг үнн" газетин түрүн тойг һарла. "Эн өдрмүдт хальмг улс ик гидг байрта бәәнә, юңгад гихлә СССР-ин Деед Советин Зәрлгәс иштә Хальмг автономн область шинәс босхгдсмн, - гиҗ газетин түрүн тойгт келгдҗәнә. - Энүгәрн КПСС-ин ЦК, СССР-ин Деед Совет болн Советск Союзин правительств хальмг улсин туст орн-нутгин урдк һардврин закани биш шиидвриг уга кеһәд, Хальмг автономн областин социальн-экономическ болн сойлын делгрлтин төлә цуг таал теткҗәнә".
"Хальмг үннә" түрүн тойг һарснас иштә газетин журналистнриг Хальмг областин партийн организацин негдгч сегләтр Н.Жеглов, "Ставропольская правда" газетин үүдәлтин коллектив үнн-седкләсн йөрәһәд, сән-сәәхн тоот дурдла. Эн йовдлла хальмг улсиг Советск Союзин Герой, генерал-полковник Ока Иванович Городовиков халунар йөрәсмн. Коммуна парть, Советин йосн хальмг улсин төлә сән тоот күцәҗәнә гиҗ эн бичлә. Урднь угатя, сурһуль уга, баячудт заргдад, малынь хәрүләд, кеер хонад, кец дерләд, ууляд-унҗад йовсн хальмгуд ода йосндан СССР-ин һардврин күчәр җирһлән эдлҗәнә. Тедн дунд сурһальта эмчнр, багшнр, инженермүд, номтнр, бичәчнр бәәнә. Ода хальмг улст таңһчин нерән цааранднь дуудулхин, социальн-экономическ делгрлтин төлә арһ-чидлән нөөлго көдлх кергтә, гиҗ генерал дуудвр кесн болдг.
Бас газетин түрүн тойгин статьяд Хальмг автономн областьд 1957-ч җилин март сарин 3-д областин Советин депутатнрин суңһвр болв, март сарин 7-д болхла шинәс суңһгдсн депутатнр түрүн сессян давулсмн гиҗ зәңглгдҗәнә.
Тер цага зурцд болхла РСФСР-ин Министрмүдин Совет "О мерах помощи Калмыцкой автономной области Ставропольского края" гидг нерәдлһтә тогтавр батлҗ авв гиҗ келгдҗәнә. Тегәд хальмг улс КПСС-ин ЦК-д халун ханлтан өргҗәнә, автономн областьд бәәдг орсмудла, украинцнрла, хасгудла болн нань чигн келн-улсин элчнрлә хамдан Коммуна партин ХХ съездин тууҗлгч шиидврмүдиг күцәхин төлә ни-негн кевәр көдлх саната гиҗ газет бичҗәнә.
Тәвдгч җилмүдт Хальмг автономн областьд 43 cовхоз, 27 колхоз, 19 МТС болн МЖС
үүлджәнә, шаңһа 1,5 сай хөн, 100 миңһн толһа бод мал бәәнә гиҗ талдан зурцд зәңглгдҗәлә.
Терүнәс нааран 60 җил давв. Эн җилмүд "Хальмг үнн" газетин төлә ямаран болв? Энүнә тускар дарук тойгудт умштн.

БЕМБИН Очр

\u0417\u0423\u0420\u0413\u0422: 1980-ч җил. \u201cХальмг үнн\u201d газетин редакцин көдләчнр
Редакцин архивәс авсн зург