Хурлын өөниг темдглцхәв
10-10-2018, 10:59 
Эн җил Əәдрхнә областин Лиманск района хурл арвн тавн җилин өөнән темдглв. Тер учрар Энткг орн-нутгт бәәдг Дрепунг Гоманг киидин гелңгүд ирҗ, кесг мөргүл давулҗ, мандл босхсн билә.
Лиманск хурл - Əәдрхнә областьд үүлддг һанцхн хурл. Энүнә тосхлт районд бәәдг хальмгудын седвәрәр болн региона һардврин дөңгәр эклсмн. Зурһан җилин туршарт Лиманд болн хам-хоша селәдт бәәдг олн улс хурл босхлһнд нөкд болла. Ик-баһ уга района олн әмтн болн талдан чигн һазрин улс әрүн кергт демән күргәд тосхлтын көдлмшт орлцсмн.
Хальмг улсиг цааҗла харһулад Сиврүр туусна җирн җилд нерәдҗ 2003 җилд босхсн хурлыг байрин бәәдлд сексн билә. Киитн Сиврт хорсн улсин санлыг тевчҗ хурлын өөр мемориальн чолу тәвсн билә.
Тер цагас нааран арвн тавн җил болв. Лиман селәнә улсиг эн ончта өөнлә йөрәхин төлә Энткг орн-нутгин Дрепунг Гоманг хурлас элчнр ирсмн. Гелңгүд октябрь сарин 3-ас авн Очрванин мандл экләд босхв. Өдр болһн мөргүл кеһәд, ном умшла, Лиманск района селәдәр йовҗ лекцс умшв. Октябрь сарин 5-д Лиманд әрәсәд болн СНГ-д Дала ламин гегәнә зөвтә элч, Хальмг Таңһчин шаҗн лам Тэло Тулку ринпоче баралхҗ ирв. Тенд шаҗн лам Итклин тускар болн бурхдт тәкл өрглһнә тускар ном цәәлһв. "Эн һазрт хая нег ирнәв, зуг ирхләрн даңгин байрта бәәнәв. Эндр иим олн улс энд цуглрснь йир ончта йовдл. Тадн эн мандл үзҗ, элсинь авч, судрмуд соңсснь йир сән. Тегәд иим йовдл учрсинь үзәд байрлҗанав", - гиҗ шаҗн лам йөрәлин үгдән келсмн. Шаҗн ламин келсәр, удл уга Лиманск хурлд Элстәс кесг белг авч ирхмн. Тер тоод һанҗурин болн Данҗурин бүкл хураңһу чигн.
"Хурл сексн өдр ода күртл мини санлд бәәнә. Тер өдр түрүн цасн орсн билә. Сәәхн, ик архайг цасн эргндкиг цаһалһад хучсн билә. Ирсн цуг олн әмтн сән йор гиһәд байрлсмн. Хурлыг түрүләд Луузң лам хәләдг бәәсмн. Луузң-багш бурхн болв чигн, энүнә керг зогслго делгрнә. Тер цагас авн арвн тавн җил болад, мана хурл улм сәәхрҗ", - гиҗ Лиманск района бәәрн күн Зоя Манджиева келв. Зоя Манджиева болхла хурл сексн кемлә цокҗ авсн кесг сәәхн зургуд хадһлна. Эн зургудыг байрин өдрлә авч ирәд, олн әмтнд үзүлҗ, тууҗ болсн өдриг тодлулв.
Мөргүлин хөөн гиичнр Лимана сойлын Герт одад, концерт хәләцхәв. Цуглрсн улсиг района толһач Яков Финьков болн Хальмг Таңһчин сойлын болн туризмин министр Хонгор Эльбиков йөрәв. Элстәс болн Лаганяс ирсн артистнр, бәәрн билгтнр чигн эрдм-билгәрн байрлулв.
МАНҖИН Санл