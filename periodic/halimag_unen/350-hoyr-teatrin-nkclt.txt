Хойр театрин нөкцлт
12-09-2014, 17:42 | Таңһчин зәңгс
Сойлын җил соньн керг-үүлдврмүдәрн байн болҗана. Тиим керг - үүлдврин негнь сольлцана гастрольмуд. Келн-улсин драматическ театр болн Чебоксары балһсна ТЮЗ октябрь сард сольлцана гастрольмуд кехәр белдҗәнә. Хойр театрин гастрольн үүлдвриг әрәсән сойлын министерств дөңҗәнә.
Чувашин сойлын министерств зәңглсәр, эднә ТЮЗ октябрин 7-с авн 11 күртл Элстд нааддан үзүлхмн. Басңга Баатрин нертә Келн-улсин драматическ театр Чувашур октябрин 20- одхмн. Тенд хальмг артистнр октябрин 25 күртл чувашск хәләһәчнрт нааддан үзүлхмн.
Чувашин ТЮЗ хальмгин хәләһәчнрт «Один дома», «Собака», «Горе с запахом чеснока» «Лгунья» гидг наад авч ирҗ үзүлхмн. Хальмг театр чувашин хәләһәчнрт «Сказки белого месяца», «Араш», «Экин зүркн» гидг наадд үзүлхәр белдҗана.
Хойр театрин залһлдан 2000 җил эклсмн. Келн - улсин драматическ театрин генеральн директор Галина Шураева келсәр, эн залһлдан 2011 җилд улм батрв. Саранск балһснд болсн нарт –делкән фестивальд эдн дәкнәс хамдан харһад, үүдәгч залһлдаһан делгрүлхәр шиидв. Чувашск театрин болн Хальмг театрин артистнр нег кемд орн-нутгин ик тоомсрта заведеньд – М.Щепкинә нертә ах театральн училищт сурсмн.