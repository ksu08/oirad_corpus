Цаһан Аавдан мөргхмн
09-04-2019, 09:52 | Таңһчин зәңгс » Бурхн-шаҗна төрәр
Кезәнә цагас авн хальмгуд, теднә өмн өвкнрнь Цаһан Аавд мөргҗ зальврҗ йовсмн. Хальмгудын һол сәкүсн болн һазр-усна харсач болҗ тоолгдҗ йовсмн. һазр-усна эзнд сүм тосххар Көтчнрә селәнә әмтн шиидәд, күчн-чидлән хамцулад, тосхҗ босхсиг цугтан меднә. Ода Көтчнрүр эргдг хаалһас дала холд биш Элст – Волгоград федеральн хаалһин хаҗуд тосхгдсн һазр-усна эзнә бәәшң дүңгәҗәнә. Эн чинртә ик хаалһар йовсн улс нааран цаг зуур болвчн ирҗ, мөргәд һарна. Хаалһдан әәмшг уга йовхд, кергән торвр угаһар күцәхд Цаһан Аавин хәәртә күчн дөң болна.
Хальмгудын сәкүсн болгч бурхнд иим сүм тосхх седвәр Пашкаевихнә өрк-бүл һарһсиг тодлхмн. Көтчнрә әмтн терүгинь дөңнв. Моңһлын болн Бурятин әрүн һазрар зуучльҗ йовсн Көтчнрә кесг әмтн ламд, гелңд орад мөргсн цагт, тедн һазртан сүм босхҗ үзтн гиҗ келдг бәәсмн. Тегәд Цаһан Аавд сүм босххар нег мөслҗ шиидәд, күчн-чидлән хамцулад Көтчнр селәнә әмтн болн эн һазрас һарсн улс тәвцән орулад, хаалһин амнд сүм босхла.
Элст - Волгоград федеральн хаалһин хаҗуд, өөдм деер, терүг тосхх шиидвр авхднь Иволгинск дацанд церглҗәх Баатр лам ик дөң болсмн. Альд тосххинь йилһәд, һазринь әрүсләд, ном умшад, цугинь шаҗна йосар терүнә һардврт күцәсмн. Цаһан Аавдан әрүн геринь бәрҗ өгәд, һазрин эзнлә залһлдаһан дәкнәс батлҗ авснь тер болҗана.
Ода эн әрүн һазрт ирҗ, Көтчнрә улс, хаалһар йовсн әмтн чигн мөргҗ, зальврҗ, һазрин эзнәс кергин йовудт туслх зөв авхар мөргәд, бәрцән бәрәд һарцхана. Тиигәд Цаһан Аавин хәәрнд күртхлә, эрүл-менд батрна, көдлмш, сурһуль, нань чигн керг йовудта болна. Келхәс, талдан келн улс чигн хаалһас хаҗиһәд, машиһән зогсаһад, эн сүмд орҗ мөргнә. Бурхн негн гиҗ тоолдг улс тиигҗ үүлднә, гиҗ нааран ирҗ мөргсн улс келнә.
Эн сүм экләд тосхгдсн цагла әмтнлә күүндхләрн Баатр лам келсн үгиг көтчнрәхн йир сәәнәр тодлв. Цаһан Аав йоста һазр-усна эзн болад, энд әмд бурхн болҗ, әмтнә керг-төринь хаһллһнд, хаалһинь секлһнд тус болад, номиннь хәәрнд күртәҗәхмн. Мел тиим болҗ һарв. Давсн цагин дотр әмтнә ухан-седклд хүврлт учрв. әмтн сән кергин өөр хамцв, кен-негндән түшг болдг болв. Тиигәд района цутхлң селәнә медәтнрин хүүвин нилчәр болн дөңгәр Көтчнрәс хол биш Цаһан Аавин сүм боссмн.
Ýн сүмд җил болһн мөргүл кеҗ, Цаһан Аавдан бәрц бәрлһн сән авьяст тохрҗана. Эн җил апрелин 20-д энд шишлң мөргүл болҗ, олн улс терүнд орлцҗ, зальврҗ чадҗана. Мөргүлин хөөн байрин ик концерт болхмн, ирсн улсиг цә, борцгар тоохмн.
Цаһан Аавдан ирҗ мөргтн!
җИРһЛИН Кермн