Дууч шар хөөчин нернь бөкшго
20-04-2019, 10:44 | Таңһчин зәңгс » Сойл
Медәрсн наста бийнь Эрнҗәнә Константин шулун-дулун бәәсинь бидн тодлнавидн. Элстин уульнцар эн бичәч адһм угаһар йовҗ йовхинь үзхд ховр йовдл бәәсмн.
Таньл кү үзхләрн маасхлзад инәһәд, мендинь медәд, серглң йовдгнь йирин билә. Ода чигн зәрмдән Горькийин нертә эс гиҗ Ленинә нертә уульнцар йовхларн Константин Эрендженович мадна өмнәс түргн ишкҗ һарч ирх бәәдл һарна. Тернь орта. Базр орхар һарчкад, эн күн зууран редакцд, эс гиҗ телеүзлд орҗ ирәд, шин зәңг медҗ авад, әмтнлә мендләд, һарад йовҗ оддгинь маднд даслт болсн билә. Нег дәкҗ хаврин сарла бичәчлә Ленинә бумбин өөр харһад, зурган цокулсн йовдл мартгдхш.
Цаһан седклтә болн әмтнлә ээлтә Эрнҗәнә Константин Хальмг улсин бичәч, олн мөрән лауреат болҗахарн әмтнәс деерлкхәр седдмн биш. Ямаран чигн төрәр терүнлә күүндҗ, селвгинь соңсҗ болхмн билә. Тегәд энүг цугтан ик-бичкн уга күндлдг билә. Даңгин өөрнь әмтн цуглрсн, шуугҗ инәлдсн бәәдмн. җирһлд, өөрнь бәәсн улст дурта күн эн билә.
Кезә эн шүлгүдән бичдг болхмби? - гиҗ сандг биләв. Ширән ард уха туңһаҗ сууснь хая үздг биләв. «Дууч шар хөөч» гидг түүк, шүлгүдин тавн хураңһу, «һалан хадһл» гидг роман, «Цецн булг» гидг дегтр болн нань чигн олн тоотыг бичҗ эн маднд үлдәв.
«Эрнҗәнә Константиниг үзх болһнд хамгин түрүнд «Дууч шар хөөч» гидг түрүн түүкнь мини сананд ордг билә,- гиҗ Инҗин Лиҗ бичәчин тускар бичсинь тодлгдна. - Константинлә таньлдхасн урд би тер түүкинь умшлав. Эн түүкд келгдсн, үзүлгдсн тоот нанд йир таасгдла». Шин цагин эклцд хальмг улс, хөөчнр болн үкрчнр, ялчнр болн даҗрачнр ямр бәәдлд бәәсинь, хальмг хотна нәр, наадн, хүрм, дуучнр, биичнр, домбрин җиңнлһн болн домбрчнр әвртә иткмҗтәһәр түүкдән бичәч үзүлсинь Инҗин Лиҗ таасҗ келдг бәәснь тодлгдна.
Тиигәд бийиннь баһ цаган үзүлсн түүкәрн әмтнд таасгдҗ, Эрнҗәнә Константин литературт орсмн. Баһ цагтан хөөч болҗ көдлҗ йовсн энүнә һазр - Овата һол. Шорвин болн Манцин Кецин хоорндк теегин Баһ Чонса нутгин Овата хотнд 1912 җилин мөрн сарин 10-д эгл улсин бүлд көвүн төрсмн. Хөөннь тер нертә шүлгч болҗ, һазран туурулх гиҗ күн санҗасн уга болх. җирһлднь басл ик зовлң үзгдх гисн ухан кенд чигн орсн уга болх. Болв цаг селгәтә гиһәд, шин цаг ирәд, ялч болҗ баячудт заргдҗ йовсн көвүн кесг күнд тоотыг дааҗ һарад, дадмг күн болҗ өсв. Баһ цагтан үзсн зовлңгин тускар, тер цагин бәәдлин тускар бичсн «Дууч шар хөөч» гидг түүкнь латин үзгәр барлгдҗ 1934 җилд һарсмн.
Тер җилд баһ наста түүрвәчд ик җивр өгсн Цугсоюзн бичәчнрин түрүн сьездд орлцх хөв энүнд учрсмн. Бичәчин билгнь җил ирвәс күч авад, көгнь орҗ җиңнәд бәәв. Дәәнә өмн Эрнҗәнә Константинә шүлгүдиг баһчуд дурлҗ умшдг, дасдг бәәсмн. Дууһинь чигн дурлҗ дуулҗ йовсмн. «Цаһанд - Костяс» гидг шүлгәрнь ду һарһад, терүг таңһчин олимпиадт Баһ Дөрвдә баһчуд дуулснь басл өргмҗтә йовдл болсмн. әмтн дунд нернь пард гиҗ тарад, амлгдҗ йовсн, билгнь урмд авч делгрәд, үүдәврмүдин көгнь чаңһрҗ күңкнҗәсн цаг.
Элстин уласдын туск поэминь умшх болһндан ода университетин герин өмн урһҗах уласдын өөгүр йовхларн, тиим нег модна көрснд «Цаһанд - Костяс» гиһәд зорҗ бичсн үгмүднь тодлгдна. Баһ цагин дурна герл һарсн болҗ күн сергнә, өдрин шууган мартгдна.
Хар гөрәр цааҗлгдсн цагиг, зовлңта олн җилин туршарт үзсн тоотас зәрминь Эрнҗәнә Константин эврәннь сүл үүдәврмүдт орулсн билә. Иигәд тедн дундас «Мини уласн» («Мой старый тополь») гидг поэмнь ончта орм эзлҗәнә. Терүнд билгтә кевәр бичгдсн һашута күчр бадгуд күн болһна седклиг көндәнә.
Сүл җилмүдт һарсн зокъялмудас «Цецн булг» яһҗ бичгдсинь, яһҗ терүг дахулсн зургуд белдгдсинь бидн журналистнр тодлнавидн. Ода йир ховр болсн бичкн дегтрт хальмг улсин амн үгин зөөрәс, урн һарин эрдмәс, авъясмудас болн заңшалмудас кесгинь тодлулҗ, Константин Эрендженович маднд зөөр болһҗ үлдәв. Бамб цецгүд теегт һарсн, цевр аһарта апрель - мөрн сард дууч шар хөөч Эрнҗәнә Константиниг бидн тодлнавидн.
Галина ХЕЙЧИЕВА