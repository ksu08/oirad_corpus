Төрскн һазрин йиртмҗиг үзүлҗ
16-12-2017, 10:19 
Манҗин Аркадин "Тег" гидг көгҗмин үүдәвриг "Байр" ансамбль татад, өргмҗин бәәдл тогтав. Хәләвр-марһанд орлцсн библиотексин көдләчнриг тиигәд Хальмг Таңһчин сойлын ачта көдләч Любовь Дохаева толһалҗах оютнрин көгҗмчнрин ансамбль тосв. Таңһчин хәләвр-марһанд Городовиковск, Октябрьск, Сарпан, Хар һазра, Ик-Буурла райодын болн Элст балһсна муниципальн арвн тавн библиотек орлцв. Марһан апрель сарин 1 авн сентябрь сарин 30 күртл кегдлә. Келн-улсин библиотек "Государственный природный биосферный заповедник "Черные земли" федеральн государственн бюджетн учрежденьлә хамдан эн марһаг бүрдәсмн. Эн учреждень марһана дииләчнрин төлә үнтә мөрә -көдлмшт йир туста олн үүлдвр күцәдг оборудовань белдв. Терүнднь принтер, ксерокс, сканер, нань чигн тоот орсмн.
Марһанд диилвр бәрсн библиотексин көдләчнриг таңһчин сойлын болн туризмин министрин дарук Николай Санджиев үнн седкләсн йөрәв. Йиртмҗ харлһн ик чинр зүүҗәхин тускар, олнд, нег үлү иргч үйнрт, йир кергтә эн үүлдврт библиотекс шунҗ орлцсинь сән халхаснь эн үнлв.
Экологическ медрл тархалһнд библиотексин зүүҗәх нилчинь темдгләд, Хальмг Таңһчин Улсин Хуралын (Парламентин) ахлачин дарук Николай Нуров Улсин Хуралын ахлачин йөрәлин бичгиг бәрүлҗ өгв. Таңһчд кегдх нань чигн керг-үүлдврт хамцу үүлдх кергтән тускар Николай Эрдниевич келәд, Хальмг Таңһч бүрдәд зун җил болҗах өөнд белдвр эклҗәхин тускар эн тодлулв. Шидр барас һарсн К.Максимовин болн И.Лиджиеван "Калмыки в ХХ веке" гидг документальн дегтриг марһанд орлцсн библиотек болһнд белглҗәхин тускар эн келв.
Райодын библиотекс хоорнд болсн марһанд дөрвн библиотек темдглгдв. Эднд ачлвринь "Черные земли" заповедникин әңгин залач Джиргала Олдвурова бәрүлҗ өгв. Октябрьск района центральн библиотек негдгч девсңгин Күндллһнә дипломар ачлгдв. Светлана Николаевна Черой һардҗах библиотек әмтн олар орлцсн соньн кесг керг-үүлдвр күцәсинь Джиргала Георгиевна келв. Хойрдгч девсңгин Күндллһнә дипломар Бадм Лиджи-Горяевин нертә Лаганя библиотекин коллектив ачлгдв. Наталья Николаевна Наранова эн библиотекиг толһална. һурвдгч девсңгин Күндллһнә диплом Сарпан болн Көтчнрә райодын библиотекст бәрүлҗ өггдв. Эн библиотексиг Светлана Николаевна Ключкина болн Надежда Манджиевна Шонхорова һардна.
Селәнә библиотекс хоорнд болсн марһана дииләчнрт ачлвринь "Черные земли" заповедникин номин көдлмшин халхар директорин дарук Владимир Бадмаев бәрүлҗ өгв. Негдгч девсңгин дипломар Городовиковск района Веселовск селәнә библиотек ачлгдв. Евгения Константиновна Денисенко ачлвр авчаһад, марһаг бүрдәһәчнрт ханлтан өргв. Ик-Буурла района Хомутниковск селәнә библиотек хойрдгч девсңгин дипломар ачлгдв. Библиотекарь Любовь Петровна Ялмотаевад диплом бәрүлҗ өггдв. Галина Меклятовна Сарангова һардҗах Нарн-Худукск селәнә библиотек һурвдгч девсңгин дипломар ачлгдв.
Хәләвр-марһанд орлцсн цуг библиотекс дипломсар темдглгдв. Келн-улсин библиотекин директорин дарук Ирина Суксукова дипломсиг эднд бәрүлҗ өгв. Келхәс, марһанд нүр ормс эзлсн библиотекст үнтә белгүд, экологин төрәр һарсн дегтрмүд, альбомс болн литмүд бас бәрүлҗ өггдв.
Байрин эн керг-үүлдврин йовудт бас нег сән йовдл учрв. Николай Джамбулович Санджиев Ломоносовин нертә медаляр ачлгдсна тускар зарлад, Улсин Хуралын (Парламентин) ахлачин дарук, КПРФ-н Хальмг региональн әңгин сегләтр Николай Нуров эн ачлвринь бәрүлҗ өгв.
Хальмг Таңһчин ачта артистк Тамара Параева Көглтин Даван "Смерть сайгака" гидг шүлгиг умшҗ, мана өөрк йиртмҗ ямаран ик чинртәһинь, терүг әрүнәр харх, чикәр хадһлх кергтәһинь урн үгин дөңгәр дәкн нег тодлулв.
Таңһчин библиотексин көдләчнр бәәсн һазрин йиртмҗин бәәдлд оньган өгәд, чинртә эн кергт олн умшачнриг орлцулад, җилин туршарт кесн көдлмшнь тиигҗ сәәхн үнлгдв. Кергән сәәнәр меддг, үүдәгч кевәр үүлддг библиотекарьмүд ачлгдсинь Ирина Суксукова ашлгч үгдән темдглв. Келн-улсин библиотек "Государственный природный биосферный заповедник "Черные земли" гидг ФГПУ-д эн марһа бүрдәлһнд ик дөң болснднь ханлтан өргҗәнә.
Галина ХЕЙЧИЕВА
Зургт: библиотексин таңһчин хәләвр-марһана аш
диглгдҗәх кем