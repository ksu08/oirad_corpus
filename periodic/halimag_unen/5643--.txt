Ицлтә үүрмүдән урмдулҗ
28-04-2017, 17:26 
Сән авъяст тохрсар, җилд хойр дәкҗ бидн умшачнрин дунд урмдулгч лотерей давулнавидн. Урҗ өдр иим керг-үүлдвр 2017 җилин түрүн өрәлд газет бичүлҗ авсн умшачнр дунд болв. Сүл җилмүдт газетин үн өсәд йовна, болв тер бийнь мана умшачнр хальмг келәр һардг газәтән дөңннә, терүнднь бидн ик ханлтан өргҗ, урмдулгч лотерей давулсн деерән терүнд орлцсн улст бичкн белгән нерәднәвидн.
Лотерейд орлцхар ирсн улсиг "Хальмг үнн" газетин ах редактор Мөңкә Конеев йөрәһәд, сән мөрә шүүҗ авхиг дурдв. Эн җил газет 100 җилин өөнән темдглҗәнә, тегәд 2017 җилин хойрдгч өрәлд болн 2018 җилин түрүн өрәлд газет бичүлҗ авсн улс дунд болх лотерейд 100 мөрә шүүгдх, һоллгч мөрәнь "Lada Granta" тамһта гиигн көлгн болх гисн зәңгиг цуһар байртаһар тосв.
Газетин ах редакторин дарук Любовь Пюрвеева лотерейд 3535 күн орлцҗахиг, 20 мөрә
шүүгдҗәхиг зәңгләд, ямр кевәр цугнь давулгдхин тускар цәәлһҗ келв. Лотерейд орлцхар ирсн улсин нерн деерәс мана ицлтә умшач Л.Б.Нарминова йөрәл тәвәд, цугтаднь хөв-кишг дурдв.
- Би җил болһн газет бичүлҗ авнав, таньл-үзл улст болн элгн-садндан бас келнәв. Өдр болһн шин тойг авад, таңһчд ямаран керг-үүлдврмүд учрсна тускар умшнав. Эн җил мана ууһн газет 100 җилин өөнән темдглҗәхнь ончта йовдл мөн. Газетин көдләчнр аһу ик чинртә керг
күцәҗәнә, тегәд кен-негнәннь седкл медҗ, ямр нег седвәр дөңнҗ олн җилдән күцәмҗтәһәр
үүлдҗ йовхитн дурдҗанав,- гиҗ Лидия Бадминовна йөрәв.
Дарунь лотерей эклв. Түрүн мөрәг Целинн районд әрәсән пенсионн саңгин заллтын әңгин
көдләч Е.Тахтынова шүүҗ авв. Эн лотерейд Ик Буурла района әмтн зурһан мөрә шүүҗ авв. Эннь чигн учрта, юңгад гихлә җил болһн эн района бәәрн улс "Хальмг үнн" газетиг сәәнәр бичүлҗ авна. Олн җилин эргцд төрскн газетиг бичүлҗ авчах организац-предприятьмүд дунд Хальмг Таңһчин РТПЦ заах кергтә. Предприятин һардач Ишля Манджиевин дөң-тусар эдн ветеранмудтан җил болһн газет бичүлҗ өгнә. Эн лотерейд предприять һоллгч мөрә - электрическ беш шүүҗ авснь хойр дам байрта болв. Майин 7-д эдн сән Өдрин байран темдглнә, тегәд белг эднд күртснь бас хара биш гиҗ сангдна. Шүүҗ авсн эд-тавр, ааһ-сав болн нань чигн тоот умшачнрт байр үүдәх гиҗ ицҗәнәвидн.
Лотерейд орлцхар ирсн улс дундас мөрә шүүҗ авсн йовдл хая учрна. Болв эн өдр медәт Лидия Бадминовна Нарминовад хөвтә болснь лавта, энүнә квитанцд электрическ чайник тусв. Цуһар медәтиг йөрәһәд, байрлцхав. Медәтин келсәр, эн найн җилин өөнән нидн темдглв, тегәд эн мөрә һарсн өдрин белг болв. Келхд, эн керг-үүлдврт орлцсн улс дунд бас лотерей давулгдв. Эдн дунд 10 мөрә шүүгдҗ, бичкн болв чигн белг өггдв. Лотерейин чилгчәр редакцур ирсн улсиг цә-боорцгар тооһад, ю-бис күүндәд, умшачнртан дәкәд нег ханлтан өргҗ, үр-иньгин таалд күүндвидн.

ДООҖАН Наталья
ЗУРГТ: лотерей болҗах кем
А.Зундугинован цоксн зург