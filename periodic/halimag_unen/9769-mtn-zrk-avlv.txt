әмтнә зүрк авлв
22-05-2019, 10:43 | Таңһчин зәңгс » Сойл
Давсн амрлһна өдрмүдт Б.Басанговин нертә Келн-улсин театрт «Олимп» гидг художественн эстрадн үзмҗтә балетин «Пусть мама услышит» гидг наадна премьер болв. Шин наадн әрәсәд зарлгдсн театрин җилд болн одахн темдглгдсн өрк-бүлин өдрт нерәдгдв. «Олимп» коллективин художественн һардач Хальмг Таңһчин ачта артистк Диана Мукабенова наадна хореограф болв.
- Мана коллективд ордг бичкдүд тавта-арвта күүкд-көвүд болна. Бидн өрәл җилдән эн наадна премьерт белдвр кеввидн. Энтн көгҗмин-хореографическ наадн болҗана, терүнә йовудт бичкдүд гимнастикин эв-арһс үзүлнә. һол дүрмүдиг Дарина Гаряева, София Гиберт, Иляна Босхомджиева, Руслан Кличев, Арина Горяева наадна. Эн наадн өрк-бүлин өдрт нерәдгдснь хара биш. Юңгад гихлә күн болһнд эк хамгин эңкр болн өөрхн күн болна. Бичкн Мамонтенок экән хәәхәр хол һазрас Африкд тусад, хаалһдан олн нәәҗнрлә харһҗ, иньгүдин дөңгәр экән олҗ авна. Зан энүнд һарлдсн эк биш болв чигн энүг асрхар шииднә. Бичкдүд эн нааднд орлцсн цагтан хоорндан сән иньгүд болад, нег-негндән дөңгән күргҗ, сән үүрмүд болв. Мини седвәриг дөңнәд Келн-улсин театрин артист Алексей Сарангов наадна режиссер болад, эн үзмҗтә, сәәхн болхин төлә аһу ик көдлмш кев. Бичкдүдин эк-эцкнр бас дөң болҗ, мана наадна премьер өөдән кемҗәнд давхин төлә ик дөңгән күргв. Уячнр Делгр Бадаева болн Баира Очир-Горяева бичкдүдт ке-сәәхн костюмс уйв. Тиигәд олна дөңгәр болн күчәр мана наадн олн хәләһәчнрин оньгт тусхагдв,- гиҗ Диана Мукабенова келв.
Наадн нег агчм кевтә давв гиҗ келх кергтә. Дорас өсч йовх бичкдүд билгтә болҗахиг бидн дәкәд нег үзвидн. Залд сул орм уга билә, бичкдүдин өөрхн элгн-саднь, эк-эцкнрнь болн үүрмүднь премьер хәләхәр ирв. Наадн күн болһна зүрк авлҗ, цугтаднь таасгдв. «Олимп» гидг художественн-эстрадн балетин уйн наста артистнр дәкәд чигн хәләһәчнрән байрлулв.
ДООҗАН Наталья
ЗУРГТ: «Олимп» балетин уйн наста артистнр
И.Байсхлановин цоксн зург