Закана некврмүд күцәхин төләд
24-04-2017, 17:51 
Одахн Элстд, таңһчин больницин ул деер, Хальмг Таңһчд үүлддг эрүл-менд харлһна халхар бүртклһ кедг федеральн цергллтин территориальн орган селвлцә давулв. Энүнд эрүл-менд харлһна халхар федеральн закана эрк биш күцәх некврмүдиг эвдлһнә йовдлмудас хөрлһнә төр хәләгдв.
Селвлцәг таңһчд үүлддг Росздравнадзорин ТО-н һардач Иван Бадмаев һардҗ давулв. Керг-үүлдврт ЮФО-д РФ-н Президентин күцц зөвтә элчин аппаратын ах федеральн инспектор Александр Беляев, Хальмг Таңһчд күүнә зөв харслһна керг-төрәр дааврта элч Евгений Емельяненко, зөв-йосна болн бүртклһнә органмудын, министерствсин болн ведомствсин, эмнлһнә учрежденьсин элчнр орлцв.
Түрүләд әрәсән Росздравнадзорин үүлдврин тускар фильм керг-үүлдврт орлцачнрин оньгт тусхагдв. Дарунь эрүл-менд харлһна халхар бүртклһ кедг федеральн цергллтин таңһчд үүлддг территориальн органа специалистнр эмнлһнә учрежденьс әмтнд медицинск дөң күрглһнә, медицинск шинҗллт келһнә диг-дараг яһҗ күцәҗәхин, фармацевтическ үүлдвр күцәлһнә, эмәр тетклһнә туст государственн бүртклһ келһнә ашин тускар болн нань чигн чинртә төрәр илдкл кев. Медицинск үүлдвр күцәҗәх учрежденьс болн арһлачнр эврәннь көдлмштән ямаран дуту-дунду һарһдгин тускар цәәлһҗ өгв. Закана некврмүдиг эвддг йовдлмудыг хөрлһнә төрәр күүндвр болв.

Мана зәңгч