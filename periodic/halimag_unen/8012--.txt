Эмчнрин түрүн нөкднр
12-05-2018, 10:25 
Өцклдүр Элстд "Родина" амрлһна цутхлңд болсн байрин хургт таңһчин эмнлһнә учрежденьсин сән гисн көдләчнриг ачлад, таңһчин правительствин, Улсин Хуралын (Парламентин), эрүл-менд харлһна министерствин Күндллһнә һашгуд бәрүлҗ өггдв. Таңһчин правительствин Ахлачин ах селвгч Р.Нагаев, таңһчи Улсин Хуралын (Парламентин) депутат, дәәнә ветеранмудын госпиталин һардач Л.Санджиева, таңһчин эрүл-менд харлһна министрин дарук Х.Мутьянов өөдән ачлврмуд бәрүлҗ өгв. Эн өдр ачлгдсн улс дунд райодын больницсин дунд медицинск көдләчнр олн билә. Теднә тоод Т.Батляева (Баһ Дөрвдә район), Е.Кочубеева (Сарпан район), Е.Манджиева (Яшкулин районас), Н.Эрдниева (үстин район) болн нань чигн көдләчнр.
Таңһчин правительствин Ахлачин ах селвгч Руслан Нагаев Хальмг Таңһчин Толһач Алексей Орловин илгәсн Йөрәлин бичг олнд умшад, әмтнә эрүл-менд харлһнд церглҗ йовх үүрмүдтән бүлән үгән келв. Дааврта һардачин темдглсәр, баахн эмчнр түрүн ишкдлән кехд дамшлт хоршалһнд медицинск сестрас дөң-тусан күргнә, гемтә күн дарунь көл деерән босад, дарунь эдгхин төлә хамгин түрүнд дунд медицинск көдләчин килмҗ кергтә болна. Эндр мана таңһчд миңһ һар дунд медицинск көдләч көдлҗәнә, цуһар эдн җил болһн дамшлтан өөдлүлнә, таңһчин болн әрәсән марһаст күцәмҗтәһәр орлцна. Одахн гилтә гүлгн гемәс хөрлһнә диспансерин медсестра Айсуль Арсгирова әрәсән медицинск сестрасин ассоциац давулдг марһанд диилвр бәрв. Таңһчин элч Цугәрәсән марһанд диилвр бәрснь үүрмүдтнь ик бахмҗ болв гиҗ таңһчин дунд медицинск көдләчнрин ассоциациг һардҗах Елена Бамбаева темдглв. А.Арсгирова Т.Хахлынован нертә медучилищ төгсәснә дару 1994 җилд Яшкулин района больницд хирургическ әңгд ирҗ көдлв. Тенд эн арвн нәәмн җилдән көдлв, сүл зурһан җилдән эн таңһчин гүлгн гемәс хөрлһнә диспансерт көдлҗәнә. Күч-көлснә хаалһан эклхднь энүнд Г.Корчинкова болн Л.Молаева сүв-селвгән өгч, дамшлтарн хувалцҗ, эрдмин нуувчинь зааҗ өгснд А.Арсгирова ик ханлтта бәәнә.
Сән авъяст тохрсар күч-көлснә хаалһан эклҗәх баһчудла ах үүрмүднь дамшлтарн хувалцҗ, дөң-тусан күргнә. Эннь өцклдүр болсн таңһчин медицинск сестрасин марһан ил үзүлв. һурвн җилдән көдлҗәх баһчудт эн марһанд орлцхднь ах үүрмүднь дөң болв. Эн өдр Валерия Сушкова шүднә поликлиникәс, Анна Головченко Яшалтаһас, Айса Тутушева Целинн районас, Айса Джалаева П.Жемчуевин нертә больницас, Гиляна Саксыкова Октябрьск района больницәс болн Марина Корниенко таңһчин бичкдүдин медицинск цутхлңгас хоорндан марһлдв. Эдн бийиннь, эрдминнь чинрин тускар келсн деерән олн зүсн даалһвр күцәв, билг-эрдмән үзүлв. Эн марһанд диилвр бәрсн медсестра Айса Тутушева Цугәрәсән марһанд таңһчин нер харсх. Эн марһана призермуд Марина Корниенко болн Гиляна Саксыкова намртан Санкт-Петербург балһснд болх нарт-делкән конференцд орлцхмн.
ДООҖАН Наталья