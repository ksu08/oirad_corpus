Уңг-тохмин зөөриг хадһлхар Хальмг отг-әәмгин төрл-арвна, уңг-тохмин, авъясин туск ховр дегтриг РАН-а КНЦ-н номтнр барас һарһв
06-10-2018, 09:42 
Одахн Элстд, әрәсән номин академин Хальмг номин цутхлңд "Хальмг келн-улсин ончта тоот" ("Этнические маркеры калмыков") гидг мана өвкнрин җирһлин туск соньн дегтр барас һарв. Эн ончта йовдлд нерәдсн күүндвр РИА "Калмыкия" зәңгллһнә агентствин герт болв, терүнд РАН-а КНЦ-н директор Виктория Куканова, номин цутхлңгин көдләч Татьяна Шараева болн таңһчин Толһачин медлд бәәх хальмг кел делгрүллһнә олна организацин ахлач Арсланг Санджиев орлцв.
- Хальмг улс кезә чигн эврәннь уңг-тохмдан, өвкнртән ик оньган өгдг бәәсмн. Йоста хальмг күн долан үйән медх зөвтә билә, тер мана келн-улсин этническ сойлыг хадһлх кергтә гиҗ Татьяна Шараева күүндврин эклцәр келв. Тер тоод хүрмин авъясиг ода чигн цугтан күцәнә. үлгүрнь, әмд хө күүкнә орсн шин өрк-бүлд авч ирхлә, тер хөөг сардан бәрлго, мах-шөл кеһәд эдлх кергтә, тиигхлә күүкнә кишгнь батрҗ, шин өрк-бүлнь малан, зөөрән икдүлҗ бәәх гиҗ номт темдглв.
"Хальмг", "улан залата" гидг этнонимс кезә үүдсмб? Яһад ода "улан залата", "улан залатнр" гиҗ келҗәхмб? Тер улан залаһан өргн (подбородок) күртл унҗулҗ болшго гиҗ кезәнә яһад келҗәсмб? Альдас тер үгмүд уңг-үндсән авчахмб?
Дегтрин хойрдгч әңгд сойлын ончта тоотын, маркерин тускар келгдҗәнә, хамгин түрүнд хот-хоолд, гер-бүүрт, хувцнд ямаран авъяс бәәснә тускар. Кезәнә хальмг гер төгрг, булң уга бәәсмн. Тегәд ода цацл кехлә, цәәһәсн, әркәсн яһад барун булң тал цацҗахмб? Кезәнә тер һазрт бурхн-шүтәһән тәвҗәсмн, тегәд бидн цацл кехлә тер һазриг йилһҗ, бурхндан дееҗ өргҗәхин темдг мөн.
Тер мет хот-хоолд бас кесг онц тоот бәәнә. үлгүрнь, дотр чанхла, зүркинь күүкд улст, бөөринь залу улст, көвүдт өгдг болн кесг нань чигн заңшал бәәсмн. Мана кезәңк элнцг-хулнцг өвкнр аңһучлҗасн цагас авн тер авъяс үлдсмн.
Цааранднь эн ик чинртә дегтрт хальмгуд хоорндан арвн, төрл, тохм гиҗ хувагдҗасмн, тер тоод отг-нутгин багиг тер юмн медүлҗәсмн, түүнәс бичкн багиг чигн йилһҗ өгчәсмн, тер тоод өөрхн элгн-садан. Нег һазра, нег тохма улс хоорндан бат залһлда бәрҗәсмн, нег-негндән дөң болҗасмн, тернь бас эднә бурхн-шаҗнла, авъясла, ухан-седкллә, келҗ-нерәдҗ болшго хуучн тоотла чигн залһлдата.
Кезәнә отг-әәмгүдәр мөрнд онц эврәннь тамһ дардг бәәсмн, тегәд альк һазрас күн ирсинь тер тамһинь шинҗләд дарунь медчкдг бәәсмн. Онц арвна, төрлин, тохма улст дәәнә бәрлдәнд хәәкрдг онц үгмүд бас бәәсмн, тер ахрхн үгәр нег тохма улс бас нег-негән олҗ авчасмн.
Хүрм кехлә өлгц бәрүлҗ өгдг, тер юмн кесг әәмгәр, тохм-төрләр йилһвртә болдмн, терүг бас медх кергтә бәәсмн, ода күртл тер авъяс күцәгдәд бәәнә.
һурвдгч бөлгд тер хальмг улсин авъсиг баг-багар хуваҗ, тедн уңг-үндсән альдас авчахмб гисн цәәлһвр өггдҗәнә. Тиим кезәңк авъяс төрскн сойлдан итклтә улсин күчн-чидләр ода күртл хадһлгдҗана, хальмг сойлын төлә тер тоот ик чинр зүүҗәнә, тегәд баһчудт тер уурхан саңгин зөөрин тускар дару-дарунь тодлулад, теднә төрскнч седклинь батрулх кергтә гиҗ номт Т.Шараева тоолвран келв.
Зуг тиигхлә баһчуд эврәннь арвна, төрлин, тохмин тускар медҗ авхар седх, ах үйин улст мана әәмг ямаран һазрт бәәлә, альд нүүҗ йовла, юн теднәс үлдв гиҗ сурвран өгх. Тохм болһнд эврәннь бурхн, шүтән бәәсмн, терүг бас онц зокалар, өңгинь болн тооһинь күцәҗ үүдәҗәсмн.
- Эн соньн дегтрин тиражнь зуг 300 экземпляр болҗана, терүг библотекәр тархаһад, үлдсинь хулдхвидн, мана институтд авч болҗана. үннь дегәд ик болшго. Эн дегтриг баһчуд умшад, эврәннь тохма, таңһчин, орн-нутгин тууҗиг үнлҗ күндлдг болхмн. Татьяна Шараева ик көдлмш күцәсмн, кесг район эргәд, тер ховр тоотыг йилһҗ авад, шинҗләд дегтрән бичсмн, - гиҗ КНЦ-н директор Виктория Куканова келв.
Эн дегтрин чинринь олна организацин ахлач Арсланг Санджиев өөдәнәр үнлв. Тиим дегтриг бидн кесгәс нааран күләҗәләвидн. Элстд 1-ч микрорайонд тәвсн танкин бумбин өөр әрәсән болн Хальмг Таңһчин сулдан болн үлмә угаһар бәәлһнә төлә 400 җилин туршарт ноолдҗасн хальмг дәәчнрт мемориал тогтагдх, тенд хальмг улсин цуг отг-әәмгин нерн онц бумбд орулгдх гиҗ Арслан Бамбаевич заав.
Тиим ховр, хальмг улст өөрхн төрәр кезәнә олна үүлдәч Номт Очиров, хөөннь баһ-бичкнәр Церн- Дорҗ Номинханов, Андрей Митиров, Геннадий Авляев бичсмн, Советин йосна җилмүдт эн төрт оньг икәр өггдҗәсмн уга, эврәннь келн-улсан өргхәр бәәнә гиһәд тиим шинҗллтд икәр зөв өгчәсмн биш. Зуг өдгә цагт тиим сән таал тогтагдад, мана өвкнрин цецн ухаг авъясиг улм дигтә-тагтаһар, учр-утхинь, ухан-тоолвринь медәд шинҗлҗ болхмн. Түрүн бат ишкдл мана өвкнрин зөөр хадһлхин төлә кегдв. Улм гүн, өргн шинҗллт мана номтнр олн әмтнд белглх гиҗ нәәлҗ болҗана. әмтн чигн өвк-эцкнрәс медсән номтнрт цәәлһҗ бас эн көдлмшт ик тәвцән орулад бәәх.
ТүРВәН һуна