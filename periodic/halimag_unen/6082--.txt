һазриг тустаһар олзлхм
28-06-2017, 14:42 
Өцклдүр РК-н премьер-министр Игорь Зотовин һардврт таңһчин правительствин дарани сүүр болв. Керг-үүлдврт таңһчин Толһач Алексей Орлов, Улсин Хуралын (Парламентин) Ахлач Анатолий Козачко, ЮФО-д РФ-н Президентин күцц зөвтә элчин аппаратын ах федеральн инспектор Александр Беляев, нань чигн дааврта улс орлцв.
Сүүрин йовудт кесг чинртә төрмүд хәләгдв, тер тоод нурһлҗдан һазрин төрмүд. Түрүләд таңһчин спортын болн политикин министр Дорджи Шикеев Хальмг Таңһчд күцәгдҗәх баһчудын государственн политикин һоллгч
зөрүллтсин тускар илдкл кев. Министерств баһчудын политикин 16 һол зөрүллтәр
көдлмш күцәҗәнә. Болв тедн дунд хамгин ик оньг тавн керг-төрт тусхагдҗана. Эннь баһчудыг үүдәгч үүлдврәр соньмсуллһн, волонтерск җисәнд орлцуллһн, төрскнч седклтә сурһмҗ өглһн, олна ниицәсиг дөңнлһн, баһчуд дунд бат өрк-бүлин заңшалмуд батруллһн.
Баһ наста улс таңһчин болн цугәрәсән үүдәлтин марһаст күцәмҗтәһәр орлцҗ, билг-эрдмәрн ончрна. Эннь мана баһчуд орлцсн "Оютнрин хавр", "Дельфийск наадд" болн нань чигн кесг марһас үлгүрләд зааҗ болхмн. Мана баһчуд дунд волонтерск җисән ик делгрлт авчахиг темдглх кергтә. Таңһчд олн улс орлцлтаһар болдг ямаран чигн ик керг-үүлдврмүд
бүрдәгдхлә, баһчуд шунҗ орлцад, цаһан седкләрн дөң-тусан күргнә.
Таңһчд бичкдүдин болн баһчудын олна ниицәсиг икәр дөңнҗәнә. Эднлә нөкцҗ үүлдҗ, олн
зүсн эв-арһ олзлҗ, кесг соньн керг-үүлдврмүд давулна. Тер тоод марһас, фестивальмуд, акцс, тренингүд, нань чигн. Мана таңһчд "Солң", "Джангар" оютнрин педотрядмуд, "Хамдан" бичкдүдин болн уйн наста күүкд-көвүдин ассоциац, "Калмыкия" хәәврин отрядмудын Ассоциац.
Дорас өсч йовх үйнрт төрскнч седклтә сурһмҗ өглһнә халхар керг-үүлдврмүдин зура батлгдсмн. Зурала ирлцүлҗ спортивн болн сойлын керг-үүлдврмүд бүрдәгднә, Төрскән харсачнрин баатр йовдлмудынь мөңкрүлнә,төрскн сурһмҗ өгчәх клубмудыг болн олна ниицәсиг дөңнҗәнә. Таңһчд "Юнармия" бичкдүдин болн уйн наста баһчудын цергә-патриотическ Цугәрәсән җисәнә Хальмг региональн әңг тогтад, дорас өсч йовх үйнрт төрскнч седклин сурһмҗ өглһнә керг күцәҗәнә. "Калмыкия" гидг хәәврин отрядмудын Ассоциац эн туст темдгтә көдлмш кеҗәнә.
Тер мет таңһчд баахн өрк-бүлмүдт ик оньг тусхагдҗана. Баахн өрк-бүлмүдин негдлтс
бүрдәгдҗ, гер-бүл батруллһна, бүлин заңшалмуд делгрүллһнә төрмүдт оньган өгнә.
Баһчудын политик таңһчд му бишәр күцәгдҗәнә гиҗ темдглҗ болхмн. Болв энүнлә дегц хаһлх төрмүд чигн бәәнә. Баһчудын керг-төрәр үүлддг учрежденьсин кец-таалынь ясрулх, бәәрн йос заллһна органмудт "әрәсән баһчуд" гидг автоматизированн зәңгллһнә системлә
көдлх дааврта улсиг тәвх, баһчудын полтитикин халхар күцәх керг-үүлдврмүдин төлә мөңгнә тетквриг өөдлүлх кергтә гиҗ келв.
Дарунь таңһчин һазрин болн өлг-эдин хәрлцәнә министр Борис Лиджиев илдкл кев. Эс олзлгдҗах селәнә эдл-ахун һазриг эдлврт оруллһна болн олзллһна олз-тусинь өөдлүллһнә, арһлачнрт өгх государственн өлг-эдин диг-дарана тускар, бәәрн йос заллһна органмуд муниципальн һазрин бүртклһ келһнә, таңһчин геоинформационн системин интерактивн карт тохралһна тускар зәңглв. Таңһчин цуг райодт эс олзлгдҗах һазрин туст кадастров көдлмш
күцәгдәд, селәнә эдл-ахун һазрин эдлврт орулгдҗана. Бәәрн йос заллһна органмуд һазрин болн өлг-эдин хәрлцәнә министерствлә эн туст хамцу көдлмш кеҗәнә. Болв тер бийнь эс олзлгдҗах селәнә эдл-ахун һазриг эдлврт оруллһна керг-үүлдврмүдиг цааранднь күцәх кергтә. Юңгад гихлә эннь аштнь бәәрн бюджетмүдин оруһинь икдүллһнд болн таңһчин экономикин делгрлтд нилчән күргхмн гив.
Эндр өдр государственн өлг-эдин Диг-даранд 106 объект орулгдв. Таңһчин райодас хамгин олн объект Лаганя районд орулгдв, Сарпан районд болхла зуг негхн объект орв. Эн 106 объектәс 101 объектиг олзлҗ болхмн. Тавн объектин кец-таалнь му, хойр объектиг коммуникац уга болад зуг зуни кемд олзлҗ болхмн, һурвнь эвдрсн бәәдлтә. Марһан
бүрдәгдҗ, энүнә ашар государственн болн муниципальн өлг-эдиг арһлачнрт нәәмәдллһнд өгхмн. Арһлачнрт нәәмәдллһнд өгх өлг-эдин Диг-дарана туск зәңгиг таңһчин һазрин болн өлг-эдин министерствин болн муниципальн бүрдәцсин шишлң сайтст медҗ болхмн. Арһлачнрин төлә "МСП бизнес-навигатор" гидг геомаркетингов зәңгллһнә-аналитическ систем үүлдҗәнә. Ода деерән зуг Элстд хулдгдҗах эс гиҗ нәәмәдллһнд өггдҗәх объектсин болн һазрин участкудын тускар медҗ болхмн.
Дарунь таңһчин тарифмүдин Региональн цергллтин ахлач Светлана Доногруппова 2016 җилд тарифмүдиг диглүллһнә болн 2017 җилд тарифмүдин государственн диглүллһнә
күцлин туск илдкл кев.
Таңһчин Толһач Алексей Орлов үг келв: "Эн җилин түрүн өрәл төгсҗ йовна. Таңһч йовудтаһар делгрҗ, бюджетин орунь өсчәхинь темдглх кергтә. Селәнә эдл-ахун халх делгрҗәнә, эн җил тәрә тәрлһнә, мал өсклһнә халхар му биш күцәмҗ бәрхнь маһд уга. Авсн цуг социальн даалһврмудан күцәҗәнәвидн. Льгот авдг улс дөңцл мөңг авчана, зуни амрлһнд һарсн багшнр чигн мөңгән цаглань авсн бәәнә. Болв мини келхәр бәәхм - цуг министерствс, ведомствс, бәәрн йос заллһна органмуд керг-төрмүдән темдглсн болзгт күцәх зөвтә. Эс тиигхлә эдниг шоодврла харһулх кергтә. Дәкәд тиим йовдлмуд давтгдад бәәхлә көдлмшәсн сулдхгдхмн. Көдлмштнь чаңһ неквр тәвхлә, цуг һардачнр дааврта болхмн гиҗ тоолҗанав".

Маргарита АРЗАЕВА