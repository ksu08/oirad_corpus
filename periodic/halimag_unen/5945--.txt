Таңһчин олн-әмтнә хамцлт батрад йовтха!
07-06-2017, 15:51 
Хальмг Таңһчд олн келн улс ээм-ээмән
түшлдҗ ах-дү иньгллтиг делгрүлҗ бәәнә. Тер тоод хальмгуд, орсмуд, чеченцнр, дагестанцнр, хасгуд, азербайджанцнр, армянмуд, немшнр, корейцнр, нань чигн. Эдн келән, сойлан, авъясан хадһлҗ, цааранднь делгрүлх әрүн күслтә.
Җил хооран мана таңһчин олн келн улсин элчнр Элстд түрүн болҗ бүрдәсн әрәсән келн-улсин иньгллтин парадт орлцҗ сойлын, өлг-эдин, урчудын кесн кегдлмүдин соньн һәәхүлән үзүлсмн. Эн керг-үүлдвр Цугәрәсән акцин кемҗәнд җил болһн бүрдәгднә, Хальмг Таңһчин олн келн-улс эн парадт орлцҗ хамцлтан, ни-негн бәәдлән, өр-өвч седклән батрулна. Эн җил келн-улсин парад Элстд июнь сарин 12-т әрәсән өдрлә хойрдад болхмн. Тегәд мана таңһчин келн-улсин организацс, диаспормуд эн олна ик керг-үүлдврт онц оньган өгч белднә.
- әрәсәд цуг келн-улс ни-негн бәәхиг бидн цуг делкән төлә үзүлх зөвтәвидн. Тернь худл юмн биш, кесг зун җилин туршарт бидн цуг келн-улсиг, теднә авъясинь, тууҗинь, келинь күндлҗ бәәнәвидн. Парадын өдрлә келн-улсин хувц-хунран өмсҗ бидн бас ямаран келн күн болҗахан олнд медүлнәвидн, тер тоот бас мана кел-авъяс хадһллһнд ик нилчән күргнә.
Эврә сойлан бидн яһҗ күндлҗәхинь бичкдүд үзәд, маднас үлгүр авх, келән, тууҗан меддг болх. Дагестан олн келн улста һазр гиҗ келнә, болв Хальмг Таңһч чигн маднд төрскн һазр болҗ кесг келн-улсиг негдүлнә, - гиҗ "Дагестанск диаспор" гидг олна организацин һардач Магомед-Расул Умалатов тоолвран келв. Давсн җилд Элстд болсн парадт таңһчин райодас Дагестана 290 элч ирҗ, тер тоод селәнә малчнр, медицинск училищин болн Хальмг университетин оютнр орлцҗ, мана таңһчд цуһар ни-негн бәәхиг лавта иткүлв, нилчән күргв. Эднә келн-улсин сойлын, урчудын болн хот-хоолын һәәхүл олн улсин оньг авлснь лавта.
Элстин уульнцар байрта-бахтаһар ик парадын ханьд олн келн-улсин элчнр йовлһн кесг миңһн әмтиг хамцулна, талдан улсин сойлыг болн бурхн-шаҗиг күндлх кергтә гисн сурһмҗ өгнә. Мана таңһчин келн улсин шунлтыг парадын федеральн бүрдҗәмҗин комитет өөдәнәр үнлв. 2016 җилд эн керг-үүлдвр әрәсән Президентин медлд бәәдг келн-улсин хоорндк хәрлцәнә совет болн " әрәсән Федерацин келн-улсин Ассамблейин" һардвр дөңнв.
Тер мет эн керг-үүлдвр келн улс болһн бийән медлһиг батруллһнд, теднә кел, сойл делгрүллһнд ик нилчән күргнә. Цуг келн-улс ни-негн бәәхлә, орн-нутг чигн батрад йовхмн, кен-негән күндлҗ, кен-негндән дөң, түшг болҗ эдн орн-нутгин тогтурта, дигтә-дарата бәәдлд нилчән күргҗәнә. Тегәд келн-улсин иньгллтин парадын чинрнь җил ирвәс өөдләд йовх зөвтә.
Яһад гихлә келн улс нег-негнәсн үлгүр авч, келән, авъясан сергәҗ, делгрүлҗ, хоорндан болн таңһчд, орн-нутгт хамцлтыг батрулҗ, бийән медлһиг өөдлүлҗ, иргнә хәләцән өргҗүләд бәәхнь лавта. Урднь йосна элчнр келн-улсин сойлынь, келинь, тууҗинь мартулад, уңг-тохман, нерән меддго ни-негн советск улсиг кехәр бәәсн болхла, ода келн улс болһна бийән медлһиг өөдлүлхәр бәәнә. Тер хәләц тархалһнд келн-улсин парадмуд бас церглҗәнә. Яһад гихлә уңг-тохман, тууҗан меддго күн төрскнч седклтә болхш.
Мана орн-нутгт цуг келн-улс әдл зөвтә, әрәсән келн-улсин иньгллтин парад терүг дәкәд нег иткүлҗ, келн улс болһна делгрлтд нилчән күргҗ йовна. "Тиим керг-үүлдвр эрк биш кергтә, яһад гихлә тер кемд әмтнә байр-бахмҗнь өснә, келн-улс хоорндан үүрлҗ нег-негнләһән улм өөрхнәр таньлдҗ иньгллтән цааранднь батрулҗ йовх",- гиҗ таңһчин диаспормудын элчнр келнә. Орн-нутгин, региона һардвр эднә җирһлд оньган өглһн эднд урмд өгнә.
Кемр мана орн-нутгт цугтан нег келтә, нег сойлта болад, келән геехлә, нег олн улс болад әмтн, кен-негән урдк кевәр күндлҗ сәәнәр медҗ чадшго гиҗ сангдна. Тегәд келн улс болһна ончта тоотынь делгрүлҗ, үүрлһән батрулҗ бәәхмн!

ТүРВәН һуна