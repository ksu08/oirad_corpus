Дууна билгәрн нер һарла
31-10-2018, 15:09 
Анатолий Очр-Гаряевич Цебековин нерн Хальмгин сойлын тууҗд зөвтә орман олсн бәәнә. Билгтә дууч, чадмг һардач, килмҗтә эцк, сән сурһмҗлач, неквртә багш, тоолад келхлә, наснаннь туршарт энүнә күцәсн тоотынь заахд амр биш. Бичкндк цагнь Сиврин тууврин күнд цагла давсн эн күн - таңһчдан ирәд, нутган шулуһар босхҗ авхар сурһуль сурч шунсн баһчудын негнь бәәсмн.
Анатолий Цебековин нер зүүҗәх Государственн хор октябрин 29-д көгҗмин шин сезонан эклв. Түрүн һардач болн багш бәәсн Анатолий Цебековин санлд нерәдсн концертар хор эн җилә сезонан эклснь ончта болҗана. әрәсән искусствин ачта үүлдәч үлдәсн дууна болн көгҗмин зөөриг әмтн ик дуртаһар соңсв. Хальмг Таңһчин Улсин Хуралын (Парламентин) Ахлачин йөрәлин бичгиг депутат Арслан Эрднеев умшҗ өгв. Таңһчин сойлын министерствин нерн деерәс коллективиг министрин дарук Николай Санджиев йөрәв.Таңһчин Парламентин Ахлачин дарук, КПРФ-ин Хальмг региональн әңгин ахлач Николай Нуров дууна коллективиг шин сезон эклҗәх йовдлла йөрәһәд, комсомолын 100 җилин өөнин орденмүдәр хорин һардач Ольга Сердюковаг, концертмейстер Нигмяра Цебековаг, дуучнр Анна Очкаеваг болн Александр Талицкиг ачлв. Эн өдр А. Цебековин һарсн өдр болн комсомолын өдр ирлцснь байрта йовдлд онц седкл зүүлһв. Бурхн Багшин Алтн сүмин ламнр, Элстин болн Хальмгин епархин сегләтр Алексей гелң дууна коллективд шин ик күцәмҗ дурдв.
Эн асхн нертә дуучиг болн билгтә һардачиг тодлсн улс әрәсән искусствин ачта үүлдәч ямаран күн бәәснь, өөрк улстан даңгин килмҗ һарһдг бәәсинь темдглҗ келв. Бичкнәсн дуулдг, биилдг бәәсн көвүн сойлла җирһлән залһлдулхнь ик эртәр медгдсмн. Сиврт селәнд болсн нег нәәрт көвүн дуулад, биилсән тодлҗ келсн билә. Экнь Нигмяра домбр йир сәәнәр цокдг, тер домбрин айсинь дахад, бичкн көвүн дегдрәд, бииләд бәәснь колхозин ахлачд таасгдҗ. Сурһулин җил эклхин өмн көвүнд школд өмсх хувц колхоз хулдҗ өгсинь Анатолий Очр-Гаряевич инәҗ келдг билә. Ростовд көгҗмин училищ төгсәһәд, хөөннь Москвад Гнесинәхнә институтд хойр җил сурад, мөңгн хатяр болад, хәрҗ ирсән эн тодлдг билә. Саратовск консерваторь хөөннь төгсәсмн. Сурһулин эн заведеньд одад концерт үзүлхдән эн кесгтән белдсмн. Ик үүмәтәһәр белдсинь ода хорин һардач болҗах Ольга Сердюкова тодлна. Сәәхн хоолта А.Цебеков бийнь сән дууч болн һардач болҗ төлҗәд, тенд одад, дуулсн йовдлыг тодлад, бийнь чигн тер консерваторь төгсәсн Ольга тер концерт ямаран дааврта болсинь мартхш. Тиигәд Анатолий Очр-Гаряевич концерт болһнд ик даавртаһар белддг бәәсмн.
Концертиг һардҗ давулсн Хальмг Таңһчин улсин артистк Вера Тепкееван келсәр, Анатолий Очр-Гаряевич дууч, һардач болсн деерән килмҗтә багш болад, олн дуучиг сурһсн болдг. Данара Шалханова, Эдуард Бурлаков, Анна Очкаева болн нань чигн сурһульчнрнь энүнә кергиг цааранднь йовулҗ, таңһчин сойлд тәвцән орулҗ йовна. Сурһульчнрин негнь Айса Брюгидикова эн асхн "Сәвр-ден-дин" гидг ут ду дуулв. Сурһульчнрнь белдсн дуучнр ода тәәз деер һарчана. Иигәд, Анна Очкаеван сурһульч Данзан Зулаев дуулсиг әмтн соңсв.
Хальмгин билгт мадн дунд йовсн болхла, эн җил найн насна өөнән темдглх билә. Эврәннь һардачин болн багшин һарсн өдртнь нерәдҗ Государственн хор санлын концерт белдснь ончта сән йовдл болв.
Эн дууна коллектив ода Анатолий Цебековин нер зүүҗәнә. Эврәннь билгтә үүдәһәчин санлыг күндләд, дууна коллектив терүнә һардврт белдәд, дуулҗ йовсн кесг ду дуулв.
Хальмг улсин дуунас нань орс, бурят болн нань чигн келн-улсин дун репертуарт орв. Делкән классическ үүдәврмүд, орс, хальмг болн нань чигн келн-улсин көгҗм, шаҗна болн оюни татлһта үүдәврмүд чигн эн коллективин кеерүлнь болна. Нер туурсн һардачин болн дуучин сән авъясмудыг геелго, цагиг дахҗ, шин үүдәврмүд репертуартан орулҗана.
Анатолий Цебековин нилчәр хорин коллективиг әрәсәд сән меднә. Тегәд чигн коллектив даңгин дууна хәләврмүдт орлцна. Өөр эргндк балһсдар йовҗ концертмүдән үзүлнә. Шидр эдн Кисловодскд талдан хойр тиим ик коллективла хамцу дуулад, тенд ирсн улст ик сергмҗ үүдәв. Анна Очкаеван келсәр, талдан дууна коллективсла хамдан дуулсн йовдл сән дамшлт өгнә, дууна халхар ямаран шинрлт орҗахинь үзхд туста болна.
Анатолий Цебековин нер зүүҗәх коллектив тасрхан уга хәәврт бәәнә. Таңһчин сойлын җирһлд шунҗ орлцна. Хальмгин симфоническ оркестрла хамцу үүлдәд, оперн болн көгҗмин постановкст хорин коллектив орлцна. Дуучнрт дууна эрдмән улм ясрулхд, дууна талдан янзд бийән сөрҗ үзхд эннь туслна. Иигәд, хорин коллектив "Бабий бунт", "Зори здесь тихие", "Калмычка" оперн нааддт орлцв.
Анатолий Очр-Гаряевичин нилчәр хорин кемҗәнд бичкн дуучнрин "Колокольчик" гидг дууна баг үүлднә. Ода Нигмяра Цебекова һардҗах бичкдүдин эн коллектив олн марһаст орлцад, һазадын орнд чигн дууна билгән үзүлсн билә. "Калмычка" гидг оперт дууна эрдм дасчах Вера Матвеева орлцҗ, көвүнә дүр бүрдәсинь әмтн сән тодлна. Билгтә дуучин керг цаарандан делгрәд, үлдәсн зөөрнь олн әмтндән туслҗ йовна.
ҖИРһЛИН Кермн