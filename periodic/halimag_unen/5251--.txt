Көглтин Даван өөнд нерәдҗ
10-03-2017, 16:19 
Эн җил мана таңһч Хальмгин улсин шүлгч, Социалистическ Күч-көлснә Герой, Государственн мөрән лауреат Көглтин Даван 95 җилин өөн темдглҗәнә. Одахн Элстд "Калмыкия" РИА-д болсн брифингин йовудт таңһчин сойлын болн туризмин министрин дарук, "Шинрлт" гидг РК-н бичәчнрин Ниицәнә ахлач Николай Санджиев шүлгчин ончта өөнд нерәдгдҗәх керг-үүлдврмүдин тускар журналистнрт келҗ өгв.
- Министерствин седвәрәр таңһчд ик белдврин көдлмш күцәгдҗәнә. Сурһуль-эрдмин, сойлын болн нань чигн учрежденьс эн керг-төрт шунҗ орлцҗана. А.Амр-Санана нертә Келн-улсин библиотекин нилчәр "Весь мир во мне и в мире я как дома" гидг нер һарсн шүлгчд нерәдгдсн Цугәрәсән акц
бүрдәгдҗәнә. Март сарин 2-т кесн то-дигәр мана орн-нутгин библиотекүдәс акцд орлцлһна 336 эрлһ ирсмн. әрәсән 20 регион, тер тоод мана таңһч, эн керг-үүлдврт орлцҗана. Шүлгчин төрсн өдрлә - март сарин 13-д, библиотекд умшачнрла харһлтс, видеопрезентацс бүрдәгдх. Көглтин Даван тааста апрель сард (7-д) правительствин Герин сүүрин залд ончта өөнднь нерәдгдсн ик хург болх, - гиҗ Николай Джамбулович келв.
Таңһчин бичәчнрин Ниицәнә гешүн, "Теегин герл" журналын ах редактор Данара Дорджиева хальмг улсин шүлгч Көглтин Даваг бүләнәр тодлад, шин дегтр барас һарсинь олнд зәңглв. Эльдшә Эрднь "Венок Давиду Кугультинову" гидг шүлгүдин хураңһу белдәд һарһҗ. Данара Басанговнан келсәр, энд Көглтин Давад нерәдгдсн нертә билгтнрин үүдәврмүд орв. Эльдшә Эрднь тедниг олн җилин туршарт хоршаһад бәәснь медгдв.
Көглтин Даваг нертә бичәчнр, шүлгчнр икәр күндлдг бәәсмн. Җирн җилин өөнднь Москваһас болн нань чигн һазрас дала гиичнр ирсинь Данара Дорджиева тодлв. Эвин, обществин, йиртмҗин болн нань чигн нәрн төрмүд шүлгч-философиг үүмүлдг бәәсмн. Көглтин Даван ончта өөн мана орн-нутгт зарлгдсн экологин Җиллә ирлцснь бас учрта гиҗ сангдна. Шүлгч эргндк сәәхн йиртмҗиг әрүнәр хадһлхар зүткҗ йовсмн. Март сарин 16-д А. Амр-Санана нертә Келн-улсин библиотекд "Төрскн теегин күңкл дууч" гидг керг-үүлдвр болх. Энүнә йовудт Көглтин Даван җирһлин болн үүдәлтин туск видеофильм үзүлхмн. Ирсн әмтн "үннәс би
цөкрсн угав" гидг электронн дегтрин һәәхүлд орлцҗ чадх. Дарук өдртнь библиотекд Эльдшә Эрднь белдәд һарһсн "Венок Давиду Кугультинову" гидг дегтрин хураңһун видеопрезентац болхмн.
Март сарин 10-11-д Басңга Баатрин нертә Келн-улсин драматическ театрт "Я помню прошлое\u2026" гидг наад хәләҗ болхмн. Баахн режисс\xb8р Алексей Сарангов эн наад тәвсмн. Акт\xb8рмуд Көглтин Даван хөв-җирһлд учрсн һол йовдлмуд үзүлх.
Дәкәд таңһчд "Кугультиновская лира" гидг поэтическ марһан зарлгдҗана. Төрскнә тускар хальмгаһар болн орсаһар үүдәсн шүлгүдән эн җилин сентябрь сарин 1 күртл таңһчин сойлын болн туризмин министерствин хайгар (Элст балһсн, Җаңһрин уульнц, 9-ч гер) илгәтн. Электронн хайг чигн олзлҗ болхмн: minkult08@mail.ru.

БОСХМҖИН Валентина