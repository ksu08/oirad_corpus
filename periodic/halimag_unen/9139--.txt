Таңһчин иргч делгрлтин төлә
03-11-2018, 09:19 
Одахн, октябрин 31-д, Элстд, Хальмг госуниверситетд, 2030 җил күртл таңһчин социальн-экономическ делгрлтин стратегий белдлһнә йовудын туск төрәр \u201cтөгрг ширән\u201d сүүр болв. Эн керг-үүлдврт таңһчин правительствин Ахлач Игорь Зотов, хулд-гүүлгәнә болн экономикин делгрлтин министр Зоя Санджиева, сурһуль-эрдмин болн номин министр Николай Манцаев орлцв. Сүүрин көдлмшиг Хальмг ГУ-н ректор Бадм Салаев һардв.
2030 җил күртл делгрлтин стратегий белдлһнә көдлмш Хальмг университетин номтнрт даалһгдла, декабрь сарла эн үүлдвр төгсҗ эн төсв правительствин оньгт тусхагдх зөвтә, федеральн болн таңһчин закана некврәс иштә эн күцәгдҗәнә. Тиим даалһвр өггдсн бийнь эн төсв белдлһнд таңһчин олн улс орлцҗ, терүнә тускар тоолвран келҗ терүг дөңнх зөвтә. Ода Хальмг ГУ-н номтнр таңһчин болн райодын ведомствсин һардачнрла, коллективслә, олна организацсла төсвин тускар күүндвр кеҗ, теднә сүв-селвгиг оньгтан авна, теднә һардврла кесг тоотыг зүүцүлнә.
Элстд болн райодт олн әмтнлә болн ведомствла, муниципальн органмудла болсн күүндврт эрүл-менд харлһна, демографин, көлгн-күчнә болн хаалһ тосхлһна, ЖКХ-н, күч-көлснә рынкин болн кадрмуд белдлһнә, эдл-уушин сән, әәмшг уга чинринь тетклһнә, райодын болн Элстин һазрин делгрлтин кесг төр хәләгдв. Тер мет Хальмг ГУ-н номтнр Санкт-Петербургин Леонтьевск номин цутхлңгин консорциумла нөкцлтҗәнә, тиим кевәр федеральн экономическ болн социальн политикин тоот оньгт авгдҗана.
Яһад гихлә Стратегин һол күцлиг болн күцәх кергүдиг, тедниг күцәлһнә эв-арһиг йилһҗ авхин төлә государствин болн бәәрн йосна органмудын хамцу шиидвр һарһх кергтә. Цуг эн тоотын тускар Стратегиг белдлһнә туск илдклән ректор Бадм Салаев келв, ода эн төрәр Хальмг ГУ-н номтнрин 11 баг көдлҗәнә.
\u201cТөгрг ширән\u201d йовудт оютнрин болн номтнрин сурврмудт хәрү өгчәһәд, Хальмг Таңһчин йовудта делгрлтин төлә цуг таал бәәнә гиҗ правительствин Ахлач Игорь Зотов темдглв. "ЛУКОЙЛ" болн КТК-Р компаньсла нөкцлт цааранднь өргҗүлгдх, эдн мана таңһчд улм ик төсвс күцәхәр зуралҗана. Иргчдән талдан чигн ик компаньс маднла нөкцлтхәр седҗәнә, тегәд делгрлтин төлә таал улм ясрад бәәх, ода бидн бат ул тогтасн бәәнәвидн. Тегәд бәәдл-җирһлин сән таалта таңһч тосхлһн - энтн хоосн үг биш, маднд тиим арһ бәәнә гиҗ правительствин Ахлач темдглв.
Мана орн-нутгин болн һазадын орна ик компаньсла нөкцлтиг дигтә-даратаһар өргҗүллһнә ашт инвестицс чигн эрк биш ирх, ода түүнә төлә бат ул тәвгдсн бәәнә. 2030 җил күртл мана райодын болн Элстин хаалһсиг бидн некврлә ирлцүлҗ шинрүлх, шинәс тосхх зөвтәвидн. Мана җирһлин диг-дараг йилһҗәх документнь таңһчин делгрлтин стратегий болх зөвтә. Терүг күцәлһнә йовудыг таңһчин правительств болн Хальмг ГУ бүрткҗ, чиклвр, сольвр орулх зөвтә.
Тер мет \u201cтөгрг ширән\u201d сүүрт чинртә бас нег төр хәләгдв. Оютнриг багшнрин, селәнә эдл-ахун специальностьд шишлң диг-дараһар орулҗ авлһна керг тернь болҗана. Федеральн правительствин даалһврар университетд җил болһн тиим кесг орм һарһҗ өггднә, болв мана райод, министерств болн ведомств тер даалһвр күцәлһнд кергтә оньган өгчәхш.
Тегәд чигн школмудт эсвин, физикин, химийин, тууҗин, һазадын келнә багшнр күртҗәхш, болв райод болн сурһуль-эрдмин министерств эн туст шишлң наборин тускар келхәр бәәхш, тиим эрлһ орулҗахш. Хальмг ГУ болхла федеральн правительтвин неквриг күцәдго болад, цәәлһдг бичгән бичх зөвтә болна.
Тер мет шалтгта бичкдүдиг сурһхин төлә дефектологуд, логопедмүд болн нань чигн специалистнр кергтә. Мана университетд тиим специалистнриг белдхш, тегәд шишлң набор эн төриг хаһлх арһ өгхмн билә, болв эн туст чигн ик шунлт уга, райодын һардврин оньгиг эн төрмүдт эрк биш тусхах кергтә, гиҗ вузин деканмуд келсн үгдән темдглв.
Эн туст бидн правительствин президиум кенәвидн, заквр һарһнавидн гиҗ Игорь Зотов заав. Тиим кевәр \u201cтөгрг ширән\u201d сүүрт чинртә төрмүд хәләгдәд тедниг күцәлһнә эв-арһ йилһгдв, таңһчин правительствин болн Хальмг ГУ-н нөкцлт цааранднь чигн өргҗҗ йовудтаһар делгрхнь лавта.
ТүРВәН һуна