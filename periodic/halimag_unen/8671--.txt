Нертә эмч дамшлтарн хувалцв
10-09-2018, 11:24 
Шидр П.Жемчуевин нертә таңһчин больницд нертә эмч Бадм Башанкаев гүлгн гемәр гемтсн улст месллһ кев, гиҗ таңһчин эрүл-менд харлһна министерствин барин цергллт зәңглҗәнә. Цөөкн җил хооран нертә хирург таңһчин эмчнрлә хамдан месллһ кедг авъяс тогтав. Келхд, сар болһн болдг месллһн таңһчин бәәрн улст өңгәр кегднә. Ода деерән Б.Башанкаев федеральн клиникст кегддг өөдән чинртә месллһ таңһчд һуч шаху дәкҗ кев.
Темдглхәс, нааран ирсн цагтан Бадм Башанкаев мана орн-нутгин зәрм регионмудт уга өдгә цага оборудовань авч ирнә. Нертә болн өөдән мергҗлттә хирургин һардврт болдг месллһнә йовудт таңһчин больницин эмчнр дамшлт хоршаҗ, өдгә цага эв-арһсла таньлдна.
Эн ирлһндән Б.Башанкаев лапароскопий олзлҗ хойр месллһ кев. Ода пациентнр реанимационн әңгд бәәнә, дарунь эдн стационарт орулгдхмн. Месллһ давуллһнд таңһчин больницин колопроктологическ әңгин һардач Лаг Бадма-Горяев, хирургуд Евгений Педеров болн Арслан Демкин орлцв. Эмчнрин келсәр, күн болһн эрк биш җил болһн эрүл-мендин шинҗллт кеҗ, ямр нег гемиг эртәснь илдкҗ авхла, терүг эдгәҗ болхмн. Тегәд диспансеризацд орҗ, эмчд бийән үзүлхәс зулхмн биш гиҗ эмчнр селвг өгчәнә.
ЗУРГТ: месллһ кеҗәх кем