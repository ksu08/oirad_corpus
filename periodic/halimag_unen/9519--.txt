Номин шинҗллтнь олн халхта билә
17-12-2018, 10:02 
А. Амур-Санана нертә Келн-улсин библиотек өөнин җилдән кесг соньн керг-үүлдвр күцәлә. Таңһчин делгрлтд зөвтә тәвцән орулсн улсин тускар, теднә санлынь сергәҗ, баһчудт үйнрин залһлдана туск сурһмҗ өглһнд туслх ик көдлмш библиотекин көдләчнр кенә. Номин учрежденьсла, олна организацсла хамцу үүлдәд, седвәртә улсиг керг-үүлдвртән эдн өргәр орлцулна. Тиим нег керг-үүлдвр декабрь сарин 6-д болв. Номто Очировин нертә "Зөөр" гидг сойлын буйнч седклин саңгин седвәрәр тернь күцәгдв. Нина Санджарыковна Уланова һардҗах эн саң библиотекин көдләчнрлә хамдан номт, археолог Евгений Цуцкина санлд нерәдсн асхиг бүрдәҗ давулв.
Номтын үүлдврин тускар тууҗин номин доктор Марина Янова илдкл кев. Марина Владимировнан келсәр, космическ археологд Евгений Цуцкина тәвц зөвәр ик бәәсмн. Эн туст кеҗ йовсн номин шинҗҗллтин тускар бийнь Е. Цуцкин "Космическ археологин зәрм төрмүд" гидг статьядан ашлсн бәәсмн. Иигәд өдгә цагин номин шинҗллтд космосас кесн хәәврмүд яһҗ туслдгинь Евгений Васильевич үүлдвриннь үлгүр деер үзүлсмн.
Евгений Цуцкин Ленинградск госуниверситетин тууҗин факультет төгсәснәннь хөөн хойр җил Волгоградск областин краеведческ музейд номин халхар директорин дарук болҗ көдлсмн. 1980 җил Хальмгт ирәд, Хальмг госуниверситетин тууҗин-филологин факультетд тууҗин кафедрт көдлсмн. Дарунь Хальмг НИИФЭ-д арв шаху җил археологин секториг толһалҗ йовсмн. Археологическ кесг шинҗллт тер цагт кегдсн билә. Хөөннь 1999 җиләс авн 2006 җил күртл КИСЭПИ-д (өдгә цагт ИКЕАТ) археологическ лабораторь, хөөннь комплексн мониторингин әңгиг толһалҗала. Сүл җилмүдт Евгений Васильевич Москвад әрәсән номин академин тууҗин, естествознаня болн техникин институтд көдлҗәсмн. Хальмгин археологмудын дунд темдгтә номт космосас дистанционн эв-арһар һазрин өриг шинҗллһнә туст шинҗллт келһнә улынь тәвсн номт гиҗ тоолгдна. Хальмгин һазрин тууҗиг болн һазрин өриг номт сән меддг бәәснә тускар Хальмг улсин бичәч Григорий Кукарека келҗ өгәд, Евгений Цуцкинд нерәдсн шүлгән умшв. Номтын туск тодлврарн А. Брюханов, "Старая Сарепта" музейин көдләч В. Маленькая хувалцв.
Харһлтд Евгений Васильевичин күүкнь Наталья Перекопская орлцв. Экологин эрдм дасч авсн күүкнь ода эцкиннь кергиг цааранднь күцәҗ йовна. Келхәс, "Дорогами мира" гидг Конюховихн кедг экспедициг таңһчур авч ирлһнд Е. Цуцкин шунмһа кевәр орлцсн бәәсмн.
Келн-улсин библиотекин көдләчнр эн асхнд белдәд, номтын дегтрмүдин һәәхүл олна оньгт тусхав. Дегтрмүдин кесгинь Евгений Васильевич Цуцкин библиотекд белглсн билә. Тер стендт тәвгдсн һарцс номтын үүлдвр ямаран олн халхта бәәсинь үзүлҗәнә.

ҖИРһЛИН Кермн