Җирһлин хаалһнь өлзәтә болтха!
23-06-2018, 10:12 
Июнь сарин 23-д школан төгсәҗәх баһчудын байр болҗана. Хальмг Таңһчин Толһач Алексей Орлов баһчудыг халунар йөрәҗәнә. "Күндтә күүкд-көвүд, эндр тадн школан төгсәснә туск аттестат авхит. Эн өдрәс авн тана җирһлд өргн хаалһ секгдҗәнә. Тадниг шин кергүд болн ик күцәмҗс күләҗәнә. Төрскн школасн һарчах тадн олн җилдән сурсн һазран, эңкр багшнран, үүрмүдән эркҗән уга тодлхит. Тадна сурһульчнрин бәәдл-җирһл соньн болн байрта болснь лавта. Багшнр таднд медрл өгв, уха заав, түрү йовдлас чигн гетлҗ, шин җирһлд белдв. Тадна багшнр, эк-эцкнр, ээҗ-аавнр байрлҗана, тадниг дөңнҗәнә, иргчдән чигн диилвр бәрхиг дурдҗана. Эдниг бас йөрәҗәнәв. Күүкд-көвүд, бийдән өөдән күслмүд тәвҗ, тедндән күрч, өөрхн элгн-садан, төрскн таңһчан туурулҗ йовтн! Школд авсн гүн медрл, шагшавдын сурһмҗ таднд көтлврч болҗ, дурта эрдм шүүҗ авхд, билгән цааранднь өргҗүлхд туслтха!",- гиҗ таңһчин Толһачин Йөрәлин бичгт келгдҗәнә.
РФ-н ФС-ин Орн-нутгин Хүүвин депутатнр Марина Мукабенова, Батор Адучиев, Хальмг Таңһчин Улсин Хуралын (Парламентин) Ахлач Анатолий Козачко, правительствин Ахлач Игорь Зотов бас школан төгсәҗәх баһчудыг эднә сәәхн байрла цаһан седкләсн йөрәҗәнә, эднд хөвтә җирһл дурдҗана.