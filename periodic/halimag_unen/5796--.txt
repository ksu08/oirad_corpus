Зурач Егор Минтяевин санлд
22-05-2017, 16:27 
А.Амур-Санана нертә Келн-улсин библиотекд соньн керг-үүлдврмүд өдр болһн болна. Тиим нег харһлт шидр болв. Тернь Цаһан-Нур селәнә күн, эврә дурар зурач болҗ үүлдҗ йовсн Егор Минтяевд нерәдгдв.
Цаһан-Нур селәнд өсҗ боссн, эн селәндән
сүл әмсхл күртлән бәәсн Егор Минтяевиг ода
күртл төрскн һазртнь тодлна. Тииглго чигн бәәшго юмн. Юңгад гихлә, өрк-бүл болһнд билгтә эн күүнә һарар зургдсн зургуд бәәнә. Кедү өрк җирһлин хаалһд орҗах цагтан
хүрмән энүнә зурсн зургудар кеерүлсн болх?!
"Креатив" клубин сүүрин кемҗәнд соньн эн асхн болв. Библиотекин көдләч Лариса Петровна эн сүүриг секҗәһәд, белдврин ямаран көдлмш кегдснә тускар келҗ өгв. Селәнд иим билгтә күн бәәснь, өврмҗтә соньн үүдәврмүд бичсинь эн таасҗ темдглв. Нертә хальмг зурач Степан Ботиев, филолог номин доктор Тамара Басангова, библиотекин көдләч Елена Шорваева иим асхиг белдҗ кех седвәрән медүлснә хөөн библиотекд белдврин
көдлмш эклв. Җирһлиннь туршарт эн күн кесг соньн болсн деерән күн болһна оньг авлдг
үүдәвр зурснь темдгтә. Тернь төрскн селәнднь, Баһ Дөрвдә, Көтчнрә болн Октябрьск райодын селәдәр әмтнә гермүдт бәәнә. Цуг терүгинь цуглулсн болхнь соньн һәәхүл болх билә, гисн тоолвран Лариса Петровна медүлв.
Степан Ботиев бичкнәсн авн Егор Бадмаевичин зурҗ йовсинь үзҗ, терүнәс кесг кергтә тоотыг дасч авсна туск тодлврарн хувалцв. Зург зурлһнд белдәд, зургин ул-сүүр болх эдиг шишлң кевәр, йир кинәнәр, онц белдсн хольмрар ивтрүлҗ шиңгәһәд хагсадг бәәсинь тодлв. "Яһад тиигдг бәәсн болхмб гиҗ сандг билә. Ода Егор Минтяевин зургуд хәләҗәһәд, тер зургуд төрүц хуучрсн уга, зургуд өңгән гееҗ уга, ширнь унҗ, ямаран чигн заг һарч уга. үүдәврнь олн җилдән үрлт уга, өңгән геелго бәәтхә гиҗ эн тиигдг бәәсинь медүв", - гиҗ Степан Кимович тодлврарн хувалцв.
Зурач Владимир Киштанов иим үүлдвр эклсн библиотекин көдлмшиг дөңнәд, селәдәр бәәх билгтә болн урн һарта улсин, профессиональн сурһуль уга бийнь иим олнд ик тааста зургуд зурдг билгтнрин һәәхүлмүд бүрдәх кергтә, гиҗ келв. Хальмгин зурачнрин Ниицәнә ахлач Виктор Дорджиев өдгә цага сурһуль-эрдмтә зурачнрт хаалһинь сексн эврә сән дурар үүлддг зурачнрин нердиг сергәх кергтән туск тоолвран медүлв.
Цаһан-Нур селәнд бәәх музейин һардачнр, багшнр Айс болн Ольга Санджиевихн школын музейд хадһлгдҗах экспонатмудын ул деер Егор Минтяевин үүдәврмүдин тускар тодрхаһар келҗ өгв. Эднә келсн тоотыг дахулҗ, Егор Бадмаевичин зургуд өргәр үзүлгдв. Цаһан-Нурин дундын школын актов зал Егор Минтяевин ик зург кеерүлҗәхин тускар эдн тодлулв. Школын директор Эренджен Зельмеевич Санджиевин, совхозин урч Хөөч Менкнасуновин, селәнә нань чигн улсин зургудыг эн зурсн билә. Харһлтд ирсн улс тер цагиг тодлв, цагтан селәндән ик тоомсрта бәәсн улсин дүрмүдиг һәәхв.
Кесгиннь элгн-садн тер зургудт тодлгдснь йир соньн болв. Цагтан Цаһан-Нуурин школыг цаһан мөңгн медальтаһар төгсәсн, дарунь Ростовск госуниверситетд ах сурһуль сурч авсн химийин номин доктор болҗ, Иракд ик көдлмш кеҗ йовсн, ода Германьд бәәх Виолетта Бухаева зурачин зургуд дунд авһ бергнь тодлгдсиг үзҗ байсв.
Күч-көлснә ветеран Людмила Намыровна Церенован тодлврар, Егор Бадмаевич билгтә болсн деерән йир һольшг күн бәәҗ. Эцкиннь зург зурсиг Людмила Намыровна келҗ өгв. Альма Менкнасунован тодлсар, хотнд хүрм болсн цагт нәр болх гериг кеерүллһнд Егор Бадмаевич орлцҗ, сәәхн зургуд зурдг бәәсмн. Өрк-бүлән өндәлһҗәх баһчудын җирһл кишгтә болтха, ончта эн өдрнь йөрәлин үгмүдлә зергднь сәәхн зургудар тодлгдтха, гиҗ тер зүткдг бәәснь тиигҗ медгдв. Көвүнь Саналын келсәр, эцкнь зург эс зурсн цагтан дегтр умшҗ эс гиҗ зурлһнд белдҗ, ухалад суухинь тодлна. "Степан Ботиев ирхлә, хоюрн күүндәд, зургиг хәләһәд, немр орулад, талдан улсин тускар мартгдмн, - гиҗ Санал тодлв. - Би тедн заагт орхар седхлә, эцкм "цааран бә" гиһәд йовулчкдг билә".
Елена Шорваева олн җил Цаһан- Нуурин библиотекд көдлсн билә. Егор Бадмаевич дегтр умшхдан дурта бәәсинь эн тодлна. Кезә, ямаран дегтр авч умшснь бичгдсн формулярмудыг авад хәләхлә, ямаран ик соньмслт эн күн үүдәдг бәәснь, кесг тоотд оньган өгдг бәәснь медгднә. Ольга Санджиеван келсәр, школын музейд Егор Минтяевин зургудас нань библиотекас авч умшдг бәәсн дегтрмүд заагдсн ил цаасн, зурачин галстук болн терүнә олзлҗ йовсн нань чигн тоот әрүнәр хадһлгдҗана. Филолог номин доктор Тамара Басангова зурачин күцц каталог белдҗ барлх сүв-селвг орулв. Егор Бадмаевичин күүкн Валентина Сиврт төрсмн. Эцкән эн тодлхш. Экнь эцкчн зург зурдг билә, гиҗ келхләнь иткдго билә. Эцкнь сәәһән хәәснә хөөн дү көвүн Санал эгчән олҗ авад, эдн элглдг болв. Ирсн цуг улст эцкиннь туск санлыг мартлго бәәхднь эн ханлтан медүлв.
Келхәс, эн харһлт Егор Бадмаевич сәәһән хәәһәд, хөр һар җил болсн май сарин 6-д болв. Тегәд талдан нег халхаснь авад хәләхлә, эннь санлынь тевчсн асхн болв. Дәкәд болхла, эннь көдлмшин, сурһулин болн нань чигн учрар төрскн хотнасн хольҗсн улсиг негдүлсн харһлт болв. Өдр-бүрин чилшго кергән хаяд әмтн библиотекд цуглрҗ ирәд, билгтә нег үрән тодлв. Тууҗан медҗ, кен ахан күндлҗ бәәснәс ик керг бәәхий гисн ухан орв. Седвәрч багиг дөңнәд, иим ик кергтә үүлдвр күцәсн библиотекин көдләчнрин шунлтыг цугтан үнлв. Билгтә улс мадна өөр, маднла хамдан бәәхиг медҗ авхд эн харһлт туслв.

Галина ХЕЙЧИЕВА