әрәсән тууҗд мөңкинд үлдсн нерд
22-08-2018, 10:16 
һундл төрхд, пранцузла болсн дәәнд полковник Серебджаб Түмнә полкин 575 дәәчнрәс 239 күн хорсн санҗ. Зурһан дәәчнь Парижин госпитальд үлдсн бәәҗ\u2026
1814 җил Пранцла болсн дән төгсснә хөөн ах дү хойрин седвәрәр (Баатр Убуш болн Серебджаб Түмн) Хошуда хурл тосхгдсн болдг. Хошуда хурл хальмг олн улсин демин мөңгәр тосхгдсн бәәҗ. Серебджаб Түмн эврә тәвцән орулҗ, 1812 җилә Төрскән харсгч дәәнд орлцҗ әмәрн шордсн болн аһу ик зөргәрн нерән туурулсн дәәчнрин нер мөңкрүлхин төлә эн хурл тосхсн болдг.
Одахн Речное селәнд Хошуда хурл тосхгдад 200 җил болсна өөнд нерәдгдсн ик мөргүл болв. Тер мөргүлд Бурхн Багшин Алтн сүмин ламнр орлцҗ, Манзшр гегәнд нерәдгдсн мандл тосхв.
Хошуда хурлыг шинәс босхҗах эн үүлдврт Хальмг Таңһчин "Бамб цецг" нертә бииһин болн дууна ансамблин артистнр, Цебеков Анатолийин нертә хорин дуучнр, олн улсин оркестрин көгҗмчнр орлцҗ, билг-эрдмәрн хәләһәчнриг байрлулв.
әрәсән тууҗд нерән мөңкрүлсн мана өвкнрин нердиг дорас өсҗ йовх мана ачнр, җичнр медх зөвтә. Мана номтнр өвкнрин нердиг дорас өсҗ йовх баһчудт келҗ медүлх зөвтә. Хошуда хурл кенд нерәдгдсинь, ямаран учрар бәргдсинь сурһульчнрт келҗ медүлхлә, тедн өвкнриннь баатрлгч йовдлар бахмҗ кеҗ, омг зүүхнь маһд уга.
1812-ч җилә дәәнд орлцад, хальмг олн улсин нер мөңкрүлсн өвкнртән шүлгән нерәдҗәнәв.
Нуура Владимир

1812-ч җилә дәәнд бумб

Иҗл һол. Хошуда хурл -
Ирсн җичдән тууҗан келнә:
Пранцла болсн дәәнә түүмр
Падрсн заляр зүрким хәәрнә.

үлдин ир деер дәәчин
үкл җирһл хойр хошална.
Зулсинь - өшәтнә сумн олна,
Зөрснь - зөөргтә баатр болна.

Түрүн болҗ Парижиг чөклүлснь -
Тюмень болн Тундутов гинә\u2026
Ода күртл дәәнә дүүрән
Орн-нутгин аһуд күңкннә.

Хошуда хурл хоңхан цокхла,
Хортн ода бийнь сүрднә\u2026
Алдр дәәчин диилвр әрәсән
Алтн бумб болҗ үлднә.

2018 җил, август сар