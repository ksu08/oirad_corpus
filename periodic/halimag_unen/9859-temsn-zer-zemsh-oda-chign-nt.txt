Темсн, зер-земш ода чигн үнтә
25-07-2019, 09:37 | Таңһчин зәңгс » Эндрк өдрин төрәр
Зун гүргүдән орсн бәәнә, удлго сүүлңк сар эклх. өдр ирвәс темсн невчкн кимдрәд йовна, әмтн үнинь шинҗлҗәһәд, килвр темс, зер-земш хулдҗ авад, үвлин хотан белдцхәнә.
Йириндән хот-хоолын үн лавкст, базрт әдл болхш. Келхд, балһсна микрорайодт болн захин уульнцст бәәдг лавкст эд-тавр үнтә. Урднь балһсна 1-ч микрорайонд бәәдг гүртм базрт хот-хол, ямр чигн эд-тавр кимдәр хулдна. Болв зәрмдән тенд чигн темсн, зер-земш үнтә болна, эс гиҗ әрвҗго кимд. Тегәд бийән зоваһад тендәс күнд аца үүрәд йовхин ормд гериннь өөр бәәх лавкас хулдҗ авснь деер гиҗ саннач.
өцклдүр бидн темснә, зер-земшин үнәр соньмсад, балһсна Цутхлң базрт одад, темснә, зер-земшин үн шинҗлвидн. Хәләхнь, Цутхлң базрт кесг күн темс хулдҗана. Хамг юмн дала, мөңгн бәәснә хөөн дурта юман, ю чигн шүүҗ авч болхмн. Захин бәәрнд темс, зер-земш хулдҗасн күүкд күүнәс хамг юм кедүһәр хулдҗахинь сурвидн. Боднцг – нег киилнь 30 арслң, мәңгрсн - 35 арслң, хавстн – 35 арслң, адамч – 60-75 арслң, әмтәхн бурш – 60 арслң, шар луувң – 50 арслң.
Удлго зуна сүл сар эклх, тер бийнь зер-земш ода чигн дегд үнтә. үлгүрләд заахла, сән өңгтә альмн үнтә, 90-100 арслң чигн күрнә. Хар өргиг киилнь 70 арслңгар, шар өргиг киилнь 130 арслңгар, кедмиг болхла 200 арслңгар хулдҗана.
Дарунь бидн балһсна 1-ч микрорайонд бәәдг темснә базрт одвидн. Энд эд-тавр йир элвгәр болн невчкн кимдәр хулдҗахинь үзвидн. Энд боднцгиг нег киилнь дундлад 20 арслңгар хулдҗана, мәңгрсн - 30, адамч – 50-60 арслң, хаяр – 25-30 арслң, баклажан – 35 арслң, альмн – 65 арслң күрнә. Зәрм зер-земш энд чигн үнтә: шар өрг – 100 арслң, кедмн - 150 арслң, черешнь 220-230, уста үзм (виноград) – 120-180 арслң күрнә. Болв темснә үн өдр болһн әдл болхш. Нег өдр темсн әрвҗго кимдрнә, маңһдуртнь болхла хәрү үнтәрнә.
Июль сарин чилгчәр болн август сарин эклцәр тарвс болвсрдг кем. Балһсна 1-ч микрорайона гүртмәр хулддг темснә базрт тарвс дала. Ик Буурла, Хар һазра райодас болн әәдрхнә областяс авч ирҗ, нег киилнь 15 арслңгар хулдҗана. Балһсна цутхлңд болхла – 20 арслң күрнә, зәрм һазрар невчк кимдәр авч болхмн.
Маргарита АРЗАЕВА