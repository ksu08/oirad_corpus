Таңһчин делгрлтд тәвцән орулҗах улс
08-02-2017, 10:36 
- Давсн җил мана Хальмг номин Цутхлң 75 җилин өөнән темдгллә. Тер цагин эргцд кесг үй хальмг номтнр хальмг кел болн тууҗ, олна болн социальн кесг номин халхар гүн шинҗллт кеҗ мана таңһчд өдгә цагин кемҗәнд номиг делгрүллһнд ик нилчән күргсмн. Ода мана Хальмг номин Цутхлңгин уставд чигн сольвр орулгдсмн, тиим кевәр шинҗллтин кемҗән өргҗүлгдв, һанцхн гуманитарн олн халхар көдлмшән кесн деерән, ода экологийин, биологийин болн нань чигн төрәр шинҗллтән кеҗәнәвидн. Иргчдән тер салврин то эрк биш өсәд-өргҗәд йовх, - гиҗ мана күүндвриг РАН-а Хальмг номин Цутхлңгин директор Виктория Куканова темдглв.
Ода цутхлңгин көдләчнр Хальмг Таңһчин, әрәсән өмн үзгин болн Цутхлң Азин кесг келн-улсин тууҗинь болн сойлынь шинҗлҗәнә, урднь эднлә хальмг улс бат этногенетическ болн сойлын залһлда бәрҗ йовсмн. Тиим аһу ик көдлмшин ул деер һазадын орна, тер тоод Моңһлын болн Китдин номин учрежденьслә күцәдг нөкцлт өргҗәд йовна. Обществин, олн улсин бәәдл-җирһлин кесг төриг хәләдг шинҗллтс РАН-а Хальмг номин Цутхлңгин үүлдврт ик орм эзлҗәнә, цааранднь экологийин болн генетикин халхар кеҗәх номин көдлмшиг үзмҗтәһәр өргҗүлх зура бәәнә.
Өдгә цагт РАН-а Хальмг НЦ-д номин 11 әңг бәәнә, тер тоод археологийин, компьютерин технологийсин, экологийин шин әңгүд. Эндр мана цутхлңд 11 доктор болн 27 номин кандидат көдлҗәнә, ут турштан 56 номин көдләч. Тер мет РАН-а Хальмг НЦ-н нүүрлгч номтнр кесг саңгин экспертмүдин тоод орна.
Иигҗ 2016 җилд әрәсән номин академийин экспертмүдин реестр тогтагдла, эднә белдвр кесг кемҗәнд шинҗлгдәд, РАН-а президиумар батлгдла. Тиим кевәр РАН-а экспертмүдин тоод тууҗин номин доктор Эльза Бакаева, искусствоведеня номин доктор Светлана Батырева, филолог номин доктор Тамара Басангова, тууҗин номин доктор Уташ Очиров орв. Тер мет әрәсән номин саңгин болн РГНФ-ин экспертмүднь номтнр Эльза Бакаева болн Тамара Басангова болв. Тиигҗ мана таңһчин цутхлңгин номтнрин кесн гүн шинҗллтнь, номин делгрлтд орулсн тәвцнь өөдәнәр үнлгднә.
Ода Хальмг НЦ-д 6 аспирант сурчана. 2016 җил мана таңһчин номин цутхлң сурһуль-эрдмин үүлдвр күцәх орн-нутгин аккредитацин туск иткл цаас авв. Тиим кевәр кел шинҗллһнә болн литературоведеня, тууҗин болн археологийин халхар номин педагогическ кадрмуд аспирантурт белдх зөв Хальмг НЦ-д өггдв. Тиим кевәр баһ наста номтнрин кадрмуд белдлһиг кесг специальностяр күцәҗ болхмн. Тер тоод ода литературоведеняр, фольклористикәр, этнологийәр, археологийәр номин кадрмуд белдҗ болҗана.
Тер мет ода номтнр нарт-делкән болн әрәсән номин журналмудт шинҗллтсән, статьясан барлҗана.
РАН-а президиумин болн әңгүдин дөңнсн фундаментальн шинҗллтсин олн зүсн төсвст Хальмг НЦ-н номтнр шунмһаһар орлцҗана, әрәсән номин саңгудын олн зүсн төсвс күцәхин төлә эдн бас өргн үүлдвр күцәҗәнә.
Тер мет таңһчин талдан номин организацсла хамдан үүлдврән хамцулҗ номин кесг салврар шинҗллтән кеҗ РАН-а Хальмг НЦ-н номтнр таңһчин экономикин болн сойлын делгрлтд зөвтә тәвцән орулҗана.

ТүРВәН һуна