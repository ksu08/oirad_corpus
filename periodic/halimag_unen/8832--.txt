Баһ-Дөрвдә футболистнр ончрв
01-10-2018, 11:53 
Давсн бембә өдрлә, сентябрь сарин 22-т, Сарпан района Шарнут селәнд таңһчин бүртклһнә-тооцана палатын (КСП) ахлач, Хальмгин Герой Петр Эрендженовин Кубокин төлә таңһчин мини-футболын дөрвдгч дөрлдән болв. Энүнд арвн хойр нас күртл баахн футболистнр орлцв. Дөрлдәг Б.Санджарыковин нертә Шарнута дундын школ бүрдәҗ давулв.
Инҗин Лиҗин нертә Ергенинск школын, Көтчнрә ДЮСШ-н, Аршан-Зелмнә школын, Садовое селәнә 2-гч тойгта школын, Э.Деликовин нертә Сарпан дундын школын, Б.Бадмаевин нертә Баһ-Дөрвдә гимназин, Б.Городовиковин нертә Троицкин гимназин, Б.Санджарыковин нертә Шарнута дундын школын болн Волгоградск областин Котельниковск района Выпасновск школын командс дөрлдәнд орлцв. Ут тоодан йисн команд.
Келхд, Шарнута дундын школд ода деерән далн йисн көвүн-күүкн сурһуль сурчана. Школнь, селән чигн ик биш, әмтнә то баһ болв чигн олн райодас болн хам-хоша бәәдг регионас ирсн командсиг цуглулдг иим дөрлдә давулна. Керг-үүлдвриг бүрдәхд бәәрн малч Сергей Манджиев тусан күргсмн.
Өдрин дуусн бичкн футболистнр хоорндан дииләчин нер зүүхин төлә хоорндан дөрлдв. Марһана ашар, Көтчнрә района ДЮСШ-н команд (капитан - Санан Эрендженов, тренер - Владимир Давашкин) һурвдгч орм эзлв, Троицк селәнә Б.Городовиковин нертә гимназин "Аю" гидг команд (капитан - Мингиян Петруев, тренер - Валентин Ноняев) хойрдгч ормд һарв. Дөрлдәнә дииләчин нериг Б.Бадмаевин нертә Баһ-Дөрвдә гимназин команд (капитан - Олег Акимов, тренер - Кару Доржиев) зүүсмн. "Диилвр бәрхәр зүтксн төләдән" гидг номинацд Ергенинск школын командыг ачлв. Наадк зурһан командст шунмһаһар орлцсна төләднь һашгуд бәрүлгдв. Бас йилһрсн наадачнриг ачлсмн. Йилһән сән дәврәч Каныр Бадма-Халгаев болв, йилһән сән харсач - Мерген Цодаев, үүдчнрин дунд Санал Мутулов ончрв, йилһән сән бомбардир - Адъянов Арслан, йилһән сән наадач - Олег Акимов болв. "Хамгин баһ наста орлцач" гидг номинацд Илья Ацаламовиг ачлсмн.
һашгудыг таңһчин КСП-н ахлач, Хальмгин Герой Петр Эрендженов, дөрлдәнә ах зарһч Владимир Грешкеев болн Шарнута дундын школын директорин үүлиг цаг зуур дааҗах Ирина Бамбушева бәрүлҗ өгцхәв.
МАНҖИН Санл