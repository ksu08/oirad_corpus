Чидл-медрлән, чик седклән маднд нерәднә
18-06-2018, 09:37 
Ветеранмудын дунд РСФСР-ин ачта эмч, Көтчнрә района күндтә иргн Мария Матвеевна Даваева билә. Байрин хургт ветеран болҗ ирсн деерән Мария Матвеевна күүкән өөдән ачлврла йөрәхәр ирсмн. Келхд, хойр күүкнь эмч Кермен Васильевна таңһчин бичкдүдин медицинск цутхлңгин ах эмчин дарук болна, Нюдля Васильевна П.Жемчуевин нертә таңһчин больницд эмчәр көдлнә. М.Даваева 1965 җилд Ставропольск медицинск институт төгсәһәд, Приюзерн района Чкаловский селәнә больницд күч-көлснә хаалһан эклсмн. Хөөннь Заливной селәнә больницд, Приозерн района больницин ах эмчин дарук болҗ үүлдҗ йовла. һуч шаху җилдән эн Элст балһсна поликлиникд көдләд, ачта амрлһнд һарсмн. Эднә өрк-бүлд эмчин эрдм ончта орм эзлнә гиҗ келҗ болҗана. Иса зе көвүнь эн өдрмүдт Аһш балһснд медицинск университет төгсәһәд, шүүврән өгчәнә.
Байрин хургин эклцәр таңһчин эрүл-менд харлһна министрин үүлиг цаг зуур дааҗах Юрий Кикенов эмнлһнә учрежденьсин материальн-техническ ул батруллһна, өдгә цага шин технологий олзллһна, медицинск көдләчнрин җалв өөдлүллһнә, гүлгн гемәс хөрлһнә, әмтн дунд чик авг-бәрц батруллһна, диспансеризац давуллһна төрмүд ямр кевәр хаһлгдҗахин тускар ахрар келв. Өөрхн иргчд таңһчин эрүл-менд харлһна халхд күцәгдх керг-үүлдврмүдин тускар бас дааврта һардач хувалцв. Темдглхәс, мана таңһч медицинск дөң күрглһнә чинрәр әрәсән регионмудын дунд 16 ормд бәәнә. Ода гүлгн болн садв гемәс хөрлһнә туст хаһлх төрмүд эркн чинртә болҗана гиҗ Ю.Кикенов темдглв.
Хальмг Таңһчин Толһач Алексей Орловин илгәсн Йөрәлин бичгиг таңһчин государственн селвгч Василий Бюрчиев олнд умшад, эрүл-менд харлһна делгрлтд ик ач-тусан орулсн эмчнрт "Хальмг Таңһчин ачта эмч" гидг өөдән ачлвр бәрүлҗ өгв. Тиигәд, Көтчнрә района больницин ах эмч Владимир Бадма-Горяев, Яшкулин района больницин эмч Валентина Балтыкова, таңһчин бичкдүдин медицинск цутхлңгин ах эмчин дарук Элистина Пасугинова, шишлң медицинск дөң күрглһнә цутхлңгин эмч Зоя Санджи-Гаряева, Целинн района больницин эмч Зоя Убушиева болн нань чигн эмчнр өөдән ачлвр авв. Тер мет олн җилдән үнн-чик седклтәһәр көдлҗ йовх көдләчнрт "Хальмг Таңһчин эрүл-менд харлһна ачта көдләч" гидг цол зүүлһгдв, кесгнь таңһчин Толһачин Ханлтар ачлгдв.
Хальмг Таңһчин правительствин Ахлач Игорь Зотов күн болһнд өр-өвч седклән өгч, көл деер тәвхин төлә арһ-чидлән нөөлго көдлҗ йовх төләднь эрүл-менд харлһна көдләчнрт, ветеранмудт ханлтан өргв. Мана эмчнр, дунд медицинск көдләчнр төрскн һазртан дурта эрдмәрн көдлхин төлә таңһчин һардвр цугинь кех гиҗ премьер-министр темдглв. Учрежденьсин материальн-техническ ул батруллһна, әмтнә җалв өөдлүллһнә, сән таал тогталһна төрмүд эрк биш хаһлгдх гиҗ И.Зотов онц келв. Сән өдрлә ирлцүләд, олн җилдән үнн-чик седклтәһәр көдлҗәх улсин ач-туснь үнлгдәд, кесг көдләчнр таңһчин правительствин Күндллһнә һашгар болн Ханлтын бичгәр ачлгдв.
ЮФО-д әрәсән Президентин күцц зөвтә элчин аппаратын федеральн инспектор Борис Коротков бас йөрәлин үг келәд, эмчнрт болн дунд медицинск көдләчнрт хөв-кишг дурдв. Эрдмдән итклтә, көдлмштән дааврта, олн дунд тоомср олсн көдләчнрт "әрәсән эрүл-менд харлһна йилһән сән көдләч" гидг темдг бәрүлҗ өгв. Өөдән ачлвр авсн улс дунд Нюдля Васильевна Даваева тәәз деер һарч ирхлә, экнь Мария Матвеевна байрлад, күүкндән сәәхн цецгүд белглв.
Байрин хургин йовудт таңһчин билгтнрин концерт болв. Келхд, таңһчин эрүл-менд харлһна ветеранмуд Т.Бачаева болн В. Сотников үүрмүдтән ду белглҗ, билг-эрдмәрн байрлулв.

ДООҖАН Наталья