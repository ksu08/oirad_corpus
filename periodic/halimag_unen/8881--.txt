"Пара-Крымд" орлцв
06-10-2018, 10:12 
Одахн таңһчин гемтә-шалтгта улсин олна организацин гешүд Евпаторий балһснд физкультурн-спортивн "Пара-Крым" гидг Цугәрәсән фестивальд орлцад ирв. Хальмг командын ханьд таңһчин олна организацин ахлач Валерий Решетников, Александр Харинов, Валерий Ткачев, Павел Манджиев болн Бембя Босхамджиев орв. "Адаптивн спортын цутхлң" гидг учрежденя тренер В.Б.Зодьбинова эдниг бас дахҗ одв.
Байрин бәәдлд секгдсн фестивальд Крым Республикин толһач Сергей Аксенов, әрәсән гемтә-шалтгта улсин Ниицәнә ахлач, РФ-н Орн-нутгин Хүүвин депутат Михаил Терентьев йөрәлин үг келв. "Тадн шалтгта, мөч тату болв чигн спортар соньмсҗ, иим керг-үүлдврт орлцҗ, эрүл-менд улст эврәннь шунлтарн үлгүр-үзмҗ болнат",- гиҗ эдн темдглв.
Фестивальд 59 регионас ирсн командс орлцв, эннь ут тоодан тавн зун шаху күн болв. Эдн дартс, өөмлһн, ширә деер нааддг теннис, пауэрлифтинг, гиигн атлетик болн нань чигн марһанд эв-дован үзүлв. Мана командын элчнр зуг өөмлһнә, гиигн атлетикин, коляскар дөрлдәнә марһаст орлцв. Темдглхәс, мана элчнр сән белдвр үзүләд, му биш күцәмҗ бәрв. Тиигәд, П.Манджиев өөмлһнә марһанд диилвр бәрв, А.Харинов болхла 9-ч орм эзлв. Гиигн атлетикин марһанд Б.Босхамджиев 100 метрт гүүһәд 3-ч ормд һарв, В.Ткачев болхла коляскар болсн дөрлдәнд 7-ч орм эзлв. Аштнь Хальмгин команд 33-ч орм эзлв.
Тер мет фестивальд орлцачнрин төлә олн зүсн харһлтс давулгдв, амрлһна программ белдгдв. Тиигәд эднлә әрәсән нертә актер болн режиссер Сергей Маховиков харһад, документальн фильм цокҗ авлһна туст дамшлтарн хувалцв. Эдн парусн спортар, парадайвингар, парашютар һәрәдлһнә мастер-класст орлцв.
- Марһан "Эволюция" гидг спортивн цутхлңд болв. Бидн марһаст орлцсн деерән цаган сергмҗтәһәр давулвидн, олн үр-иньгүдтә болад, шин залһлда батрулвидн. Фестивалин йовудт "Небо, открытое для всех" гидг төсвәр би түрүн болҗ парашютар һәрәдв. Эн төсв әрәсән Президентин грантар күцәгдҗәнә. Дәкәд бидн дайвингин мастер-класст орлцад, усн дор булхҗ үзвидн. Мана команд тәв һар команд дунд му биш күцәмҗ үзүләд, кесг дипломар ачлгдв. Харм төрхд, зәрм спортсменмүд фестивальд одх мөңг олҗ чадсн уга, тегәд кесг марһаст бидн орлцсн угавидн. Мана команд фестивальд одхин төлә медико-социальн бюрон һардач Б.Данжинов маднд шишлң көлг йилһҗ өгв, тегәд бидн терүнд ханлтан өргҗәнәвидн, - гиҗ Валерий Решетников хувалцв.
ДООҖАН Наталья
ЗУРГТ: Хальмгин командын гешүд фестивальд