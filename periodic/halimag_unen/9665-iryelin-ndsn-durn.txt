җирһлин үндсн - дурн
17-04-2019, 15:23 | Таңһчин зәңгс » Сойл
А.Кичиковин нертә Келн-улсин гимназин сурһульчнр наад белдҗ тәвв. Басңга Баатрин нертә Келн-улсин театрин тәәз деер гимназистнр бичәч болн журналист Василий Шакуевин «Гиләнә шиидвр» гидг наадыг үзүлв. Театрин җилд нерәдҗ, А. Кичиковин нертә гимназин 25 җилин өөнлә ирлцүлҗ үзүлгдсн наадн сойлын болн сурһуль-эрдмин җирһлд чинртә йовдл болв.
Эндрк хальмгудын җирһлиг үзүлҗәх нааднд дурна тускар келгдҗәнә. Нег-негндән дурта баһчудын Гиләнән болн Нарна дүрмүд әмтнә оньгт тусхагдв. Түрүн дуран харсч авхар, дурнаннь туст даавртаһан үзүлҗ Эвелина Муткаева болн Кирсан Мудаев наадв. Гиләнән эцкнь Сенглә күүкән байн көвүнд өгх сана зүүнә. Сенглә нәәҗ Сарңла харһад, үгин хоорнд худ бәрлдхәр үгцнә. Күүндәд бәәҗ, әрк орулх кем ирнә. Күүкнь талдан уха зүүсн бийнь Сенглә эврәһәрн кехәр зүткв. Гилән эцкән соңслго дурта көвүһән дахад, әрк орулсн өдр гертәсн зулна. Орулҗ ирсн әркиг ууһад, цуг йосар йөрәлән келәд, нәәрлҗәсн кемлә күүкн уга болҗ одсн йовдл ик шууга татна. Күүкнә эк-эцк, элгн-садн тиигәд ичр хату үлднә… Гиләнә эк Босча күүкән санад, зовлңта бәәнә. Тедн бийснь баһ насндан кен-негндән дурлад, җирһлән хамцулад, цуг харһсн байр-зовлңган хувалцҗ бәәсән тодлулад келәд бәәҗ, Босча залудан буру йовдл һарһсинь медүлнә. Бийнь чигн уха туңһаһад, гергнәннь келснь чик болсиг медәд, Сенглә күүкнәсн гемән сурад, күргн күүкән гертән орулҗ авна.
Дурнас ах юмн һазр деер угаг наадн йир сәәнәр медүлнә. Хойр ах сурһульта көвүнәс, хойр давхр герәс эврә дуран сольҗ болшгог Гиләнә медүлв. Тиигәд байн җирһл хөв авч ирдгог медүлсн наадн заалд цуглрсн улсин седклиг авлв. Хөв гисн тер. Дурта баһчуд хамцна. Зуг Гилән гемтә болҗ һарв. Саата баахн күүкн үрән үлдәх эс гиҗ бийән эмнх дәкн нег шиидврлә харһна. Күнд эн шиидвриг Гилән бийнь авна. Аштнь теңгр хәләһәд, бичкн зеетә болад, цугтан амулң-менд җирһнә.
өдр болһни үүлдвртән олн зүсн йовдлла харһдг, дамшлтта журналист Василий Шакуев иим соньн, цагин бәәдл үзүлсн деерән әмтиг даңгин үүмүлдг, жирһлин үндсн болдг дурна туск наад бичснь гимназистнрт урмд өгсмн. Гимназин директор Екатерина Ченкураеван һардврт багшнр болн сурһульчнр хамцад театральн сәәхн үүлдвр төрв. Наадн эврә хәләһәчнрән олв.
Хаврин сәәхн цагла һаңхҗ урһҗах уйн модн мет баһчуд – гимназин арвдгч болн йисдгч классин сурһульчнр нааднд һол дүрмүд үзүлв. Гиләнән дүриг эрвң җөөлнәр үзүлсн Эвелина Муткаева хойрдгч җилдән «хальмг литератур» гидг секцд таңһчин олимпиадт түрүн орм эзлҗәх күүкн.
Кирсан Мудаев Нарна дүриг итклтәһәр бүрдәв. Билгтә көвүн гимназин сән гисн сурһульчнрин негнь. Манҗин дүриг Санҗ Чемидов үзүлҗ чадв. Татарстанд болсн нарт-делкән конференцд орлцад, эн көвүн тендәс лауреатын диплом авч ирв. Хальмг Таңһчин нер дуудулсн көвүн болҗана.
Эцкин дүр, Сенглән заң-бәәдлиг Церен Уланов иткмҗтәһәр үзүлв. Эдн арвдгч класст ордг сурһульчнр. Эк Босчан дүриг Баина Болдырева бүрдәв. Баина хальмг келнә олимпиадмудт даңгин нүр орм эзлнә. һаһан дүриг эвинь олҗ сәәхн үзүлсн Шаткан Юлия олн марһанд орлцад, тер дотр шүлг умшачнрин марһанд нүр орм эзлҗ йовна. Бийнь бас шүлг бичнә. Сенглән нәәҗ Сарңгин дүр тогтасн Басңга Алдр билгтә көвүн КВН-д орлцдг эрдмтә. Йисдгч классин сурһульчнр иигәд нааднд орлцад, йир сәәнәр бийән үзүлв.
Нааднд олн дун орв. Гимназистнр дуулхларн еңсг сәәхн дууһарн әмтнә оньг авлв. Дууна халхар эдниг белдснь багш Алла Антонова болн Хальмг Таңһчин ачта артист Эдуард Бурлаков. Бичкнәсн авн гимназьд сурчах күүкд келндән дурта, хальмг бииһән, дууһан, сойлан эдн әрүнәр хадһлҗ йовна.
Эн нааднд сурһульчнрла хамдан гимназин багшнр, ээҗнр, ах үйин көдләчнр шунҗ орлцад, әмтнә оньг эзлсн үүлдвр үзүлҗ чадв. Бадня Мурлышевич Чужаев, Вера Санджиевна Темидова, Валентина Васильевна Ильцаранова, Виктор Сангаджиевич Дорджиев, Арсланг Юрьевич Арвгаев - химийин багш, Кару Саналович Довуркаев - орс болн хальмг келнә багш. Багш Валентина Манджиевна Могаева, ээҗнр Зоя Лиджиевна Чемидова, Вера Убушаевна Шоводаева, Любовь Васильевна Лиджиева, Надежда Каруевна Кекеева- тиигәд цугтан эн нааднд эврә тәвцән орулв. Ни-негн өрк-бүл болҗахан гимназин багшнр, көдләчнр болн сурһульчнр медүлв.
Ямаран чигн кергиг эдн хамдан кенә, ик бичкн уга шунҗ орлцна. Нааднд орсн бииг Ольга Юрьевна Габриэлян белдҗ тәвсмн. Гиляна Николаевна Убушиева наадыг белдҗ тәвлһнд режиссер болҗ орлцв.
Наадыг бичсн түүрвәч цуглрсн улст ик гидг ханлтан медүлв. «Эн наадыг 2001 җилд бичләв, - гиҗ Василий Шакуев келв.- «Теегин герл» гидг журналд авч одлав. Тиигхд ах редактор бәәсн Эрдни Эльдышев барлсн билә. Мана тәәз деер эндрк бәәдл-җирһлин туск наадд баһ болсинь, тер тоод хальмг келәр иим пьесмүд уга билә. Гимназин директор Екатерина Ченкураевад, багшнрт, цуг сурһульчнрт иим наадыг үзүләд, билгтә кевәр наадснднь гүн ханлтан медүлҗәнәв. Хальмг театрин тәәз деер болсн үүлдвр мана театрт иргчдән сән селгән болх билгтә баһчуд өсчәхиг үзүлҗәх байрта йовдл».
Василий Бембеевич Шакуевин наадн иигәд цуг гимназин коллективиг болн эднә үүрмүдиг дәкн нег хамцулад, үүдәгч үүлдвринь делгрүләд, хальмг келндән эдн итклтәһинь үзүлҗ чадв.
Галина ХЕЙЧИЕВА
И.Музраеван цоксн зург