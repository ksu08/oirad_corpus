Улсин һарин эрдмчнриг дөңнв
18-01-2018, 10:10 
Шидр Келн-улсин музейд тер марһана ашла журналистнриг таньлдулв. Комиссин сегләтр, таңһчин сойлын министерствин әңгин һардач Елена Манжикова кесн цәәлһврәр, марһана шишлң таал кегдсн, терүнәс иштә грантмуд авхин төлә зарлгдсн марһанд зуг юридическ әмтн болн онц арһлачнр орлцҗ чадх зөвтә бәәсмн. Грантмуд субсидин бәәдлтәһәр таңһчин бюджетәс урн һарин эрдмтә үүлдвриг дөңнлһнд һарһгдсмн. Марһана хәләврт орҗ ирсн йисн эрлһнәс шалһҗ шүүгдснә, цуг таалд цааснь ирлцсн дөрвн эрлһн үлдлә. Марһана комиссин гешүн Бова Менкенован келсәр, дөңнх зөвтәһинь йилһхд амр болсн уга. Болв улсин һарин эрдмд оньг өггдҗәхнь ик урмдта билә. Өвкнрин кезәнәс авн нүүдл улс дунд бәәсн һарин эрдм өдгә цагт шинәс босхлһнд туслх арһ таңһчин һардвр олҗ авснь сән йовдл болв. Тегәд комиссин гешүд кесгтән күүндәд, селвлцәд, эрлһсиг цуг халхаснь шинҗлҗ хәләһәд, грант авх улсиг йилһв.
Марһана таалла ирлцүлгдҗ, көдлмшт кергтә оборудовань, кергт олзлгдх инструментс хулдҗ авлһнд йилһгдсн грант онц арһлач Саният Гаджимурадовад өгх шиидвр авгдв. Саният Юсуповна эврә селгәндән хальмг көгҗмин зевсгүд кедг эрдмч Дорҗ Геннадиевич Горяевла бооца кеһәд, келн-улсин зевсгүд келһнд кергтә оборудовань болн инструментс хулдҗ авгдхмн. Дорҗ Горяевин келсәр, грантын мөңгәр авсн оборудованя болн инструментсин дөңгәр көгҗмин зевсгүд кедг болзгинь хойр холванд хасҗ, түргәр кех таал учрҗана. Олна оньгт йөчн гидг зевсгиг эн авч ирҗ үзүлв. Терүг келһнд Кавказин һазрт урһдг сән чинртә модн олзлгдснь, кергтә нань кесг тоотын һазадын орнас хулдҗ авгдсна тускар Дорҗ келв. Мадн хәләсн зевсгиг дәкн долан хонгтан дигләд, зүүцүләд, бел кех болҗ һарв. Көгҗмин халхар Элстин искусствин колледжин багш Э.Дорджиевла селвлцҗ, терүнә зураһар көгҗмин зевсгин бәәдлинь эдн диглҗ авсмн. Урднь көгҗмин зевсгүдиг талдан һазрас хулдҗ авдг бәәсмн. Ода иигәд грантын дөңгәр эврә һазртан келн-улсин зевсгүд кех улнь тәвгдҗәнә.
Дәкн нег грантнь онц арһлач Делгр Адьяевад йилһҗ өггдв. Делгр Владимировна эктәһән Екатерина Лиджиевнала хоюрн ишкә некҗ, терүнәсн сувенирмүд келһнд шүүҗ авсн мөңгән олзлхмн. Екатерина Лиджиевнан келсәр, ишкә келһн ик кезәнәс авн өвкнр олзлҗ йовсн эрдм болҗана. Таңһчд туризм делгрүллһнд туслх грантын мөңгн тиигҗ сувенирмүд ишкәһәс кехд туслҗана. Келхәс, эдн һуч шаху тиим сувенир кехәр зуралҗана. Зәрм кегдлмүдиг, козлдур дүрдг гер, ишкәһәс кесн бичкн мондас, кесг кеерүлмүдиг үзҗ болхмн билә. Сәәхн кеерүл орулсн олн зүсн өөмснә зүүтә кегдлмүд, махлас, һосн-башмг, бичкн даальгуд, нань чигн тоотыг кеһәд, тәвн зүсн сувенирн кегдл кех санаһарн Екатерина Лиджиевна хувалцв. Ноосиг уһаһад, хагсаһад, зуңһгинь һарһад, зәрминь ширдәд олн кегдл кеҗ болхмн. Ноосиг кергтә кегдл келһнд белдлһн йир күнд болн җаңһрта көдлмш болҗана. Ээрсн, хагсасн, ширдсн ноосиг дахулҗ олзлх талдан кесг тоот кергтә болна. Цуг терүгинь хулдҗ авч, нәәһинь олҗ олзлх санаһан Екатерина Лиджиевна медүлв.
Таңһчин һардвр, сойлын болн туризмин министерств түрүн болҗ һарин эрдмәр үүлдҗәх эрдмчнрт килмҗән һарһснд Екатерина Адьяева ханлтан медүлв. Иим дөң кезәңк хальмг эрдмиг босхҗ авч, урн һарин арһар күцәсн тоотыг икдүлх таал өгчәнә. Хальмг келн-улсин көгҗмин зевсгүд, сувенирн кегдлмүд келһнд эн грантмуд икәр туслҗана.
Галина УШКАНОВА

Елена МАНЖИКОВА,
таңһчин сойлын болн туризмин министерствин әңгин һардач:
- Таңһчд туризм делгрүлх төр ода һол оньгт бәәнә. Эн туст йосна халхар, мана министерствин халхар баһ биш көдлмш кегдҗәнә. Туризм делгрүллһнд кесг тоот кергтә. Хальмгт ирҗәх туристнриг соньмсах нег учрнь - келн-улсин кегдлмүд хулдҗ авхар әмтн икәр соньмсна. Тегәд келн-улсин урн һарин эрдмчнрт дөң болх кергтә. Өвкнрин урн һарин эрдмиг хадһлҗ, терүг өдгә цагла ирлцүлҗ олн кегдл тедн кенә. Терүгинь әмтн таасҗ авна. Улсин кезәңк эрдмәр үүлдҗәх улс ховр эд-тавр, шишлң оборудовань олзлна. Цуг терүнднь мөңгн кергтә. Кесг тоотнь мана һазрт уга. Тегәд һарар кегдсн тоот зөвәр үнтә болна.
Таңһчин правительств бюджетәс эн кергт субсидь һарһхар шиидснь йир чинртә болв. "2017 җилд Хальмг Таңһчд улсин урн һарин эрдм делгрүллһнд грантмуд йилһлһнә туск" правительствин тогтаврла ирлцүлҗ, тер грант шүүҗ авлһнд орлцх улсин марһа сойлын болн туризмин министерств зарлла. Туризмин үүлдвриг делгрүлхд дәкн нег халхднь тиим ил дөң күрггдв.
Бова МЕНКЕНОВА,
Келн-улсин музейин һоллгч хадһлач, комиссин гешүн:
- Комиссин хәләврт орҗ ирсн эрлһсиг болн терүг дахулсн цуг документациг оньган өгч хәләһәд, зөвәр нәрн шиидвр авх кергтә болв. Комиссин гешүн болһн эврә хәләцтә болн эврә тоолврта билә. Болв кесгтән күүндәд, ца-наадкинь шинҗлҗ хәләһәд, хамгин түрүнд юн кергтәһинь йилһвидн. Тиигчкәд марһана цуг таалд ирлцсн дөрвн эрлһн аштнь бүрткҗ хәләгдв.
Хальмг келн-улсин көгҗмин зевсгүд кеҗәх эрдмч Дорҗ Горяевд оборудовань, көдлмштән кергтә инструментс хулдҗ авлһнд энүнә гергн, арһлач Саният Гаджимурадовад грант йилһҗ өггдв. Грантын мөңгн йөчн гидг көгҗмин зевсгиг хойр холванд түргәр кех арһ өгчәнә. һанцхн давсн җилд Дорҗ Горяев райодын көгҗмин школмудт тавн йөчиг кеҗ өгсмн.
Дәкн нег грантыг эк-күүкн хойр Адьяевихн шүүҗ авв. Сувенирмүд келһнд кергтә эд-тавр хулдҗ авлһнд эдн грантын мөңгиг олзлхмн. Делгр болн Екатерина Адьяевихн грантын мөңгәр авсн эд-таврар 50 зүсн сувенирн кегдл кех санаһан медүлв.
Иигәд келн-улсин урн һарин эрдмчнр туристнриг соньмсулх олн кегдл кехднь эн грантмуд туслҗана.