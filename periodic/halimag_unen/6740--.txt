Шин хураңһу барт белдҗәнә
22-11-2017, 10:08 
Тер тоод "Кен хавриг серүлв?" гидг тууль хураңһуд орҗана. Терүнә көгҗмин бас нег соньн янз Татьяна Санджиева үүдәв - туулиг кезәңк хальмг ут дууна эв-арһар, кезәңк сәәхн айсинь олзлҗ бичкдүдт келҗ өгчәнә. Шин хураңһу көгҗмин школмудын багшнрин, бичкдүдин садмудын сурһмҗлачнрин сурврар дәкнәс барлгдҗана, көгҗмин сәәхн немлт терүнд орулгдҗана. Шүүҗ авсн дуудыг болн туульсиг көгҗмин дискд, бичмрт чигн соңсҗ болхмн. Удл уга бичкдүд шин дуд дуулҗ, хальмг келән дасҗ, ээҗ-аавин авъясиг медҗ авхмн. Бичкдүдт болн эклц классмудын сурһульчнрт нерәдҗ хураңһуд орсн "Кен хавриг серүлв" гисн туулин тасрха барлҗанавидн
Кен хавриг серүлв?
Тууль
Хавр ирх цаг өөрдҗ йовна. Аһариг каңкнсн үнр дүүргв. Цуг әмтә юмн, зерлг аңгуд ода чигн серәд уга. Бичкн Шар гидг нертә зурмн, бичкн болвчн, хавриг серүлв. Хальмг теегт хурц ухата зурмнла дөрлдҗ чаддг юмн уга бәәҗ.
Негдгч зург
Зурмна ончта ә-айс соңсгдҗана. Зурмн эврәннь гертән дууһан дуулҗана.
Зурмн.
Хавриг серүлх кергтә!
Би үвлин дуусн унтад бәәҗ
әвр цуцрув. Ода босх кергтә!
һар-көлән сунянав! О!!
Мини нурһм! Я-а!
Дәрк, дәрк! әвр муурад одҗ!
Девлм, девлм! Я-а!!
Дәрк, дәрк! Шар өңгтә билә!
Ода?!Ямаран өңгтә болад
одсмб?
Хәләтн! Хар-бор-улан болад одҗ!
Би \u2026кемб? Би зурмн - оньдин
юмнас әәхшв!
Би шогта, нааадта, инәдтә аңгув!
\u2026Яһад би зовҗахмб?
Эн девләс көлтә!
? \u2026 Энчнь нанд керг уга!
(Девлән тәәләд хайҗана). Хуучрҗ оч!
Ода мөрн сарин өңгтә эдәр нег сәәхн хаврин бүшмүд уйнав! Эд нанд бәәнә, зү, утц ода хәәһәд олнав! (Зурмн гертән эд олад, зү, утц хәәҗәнә). Хавр күүкн нанд нег ик керг даалһла. Эн туулиг сәәнәр соңсхла, түүнә тускар тадн медхт.
Дәкәд хаврин нәәрт шин бүшмүд өмсх кергтә! Эн му, хуучрҗ одсн девл өмсхлә, мини үүрмүд нанд ю келх, эн зурмн үвлин дуусн унтад бәәҗ, зүүлҗ одв гих. Йир сәәхн бүшмүд болв. Нанд икәр таасгдҗана. (Бүшмүд уйҗаһад, зурмн дуулҗана).
Ода эн хагссн өвсәр халунд өмсдг махла гүрнәв! (Махла гүрҗәһәд дуулҗана). О, махлам болхла! Өвәрц өдгә цагин сәәхн янзта нег юмн болв! "Кен чамд уйҗ өгв?"- гиҗ сурхла,- "Эврән уйлав! Яһҗ намаг уйдгинь цугтан медҗ автха!"- гиҗ келнәв. "Зурмн әвр сән уяч бәәҗлм!" - гиҗ цугтан келх. Энд дала өвсн урһсн бәәҗ. Ода эн өвсәр эвтәкн, ахрхн хойр һос гүрнәв!
һазак халунд кергтә болх, иим дулан цагла ут һосн керг уга нанд. (Зурмн ду дуулад, һосан гүрҗәнә). Йо-о-о\u2026 Ямаран көркхн, дигтә эн цагла өмсдг һосн һарв гиҗәнчи! (Зурмн эврәннь гүрсн һосан хәләҗәнә.)
Ямаран сүркә һосн! Иим һос нанд мини үүрмүд белглсн болхла, би байрлх биләв. Ода би эврән эн һос гүрчкүв. Тиигхлә нанд улм икәр таасгдҗана! Мини үүрмүдт бас таасгдх гиҗ санҗанав. Ода шин хувцан өмсәд - бүшмүдән, һосан, махлаһан - һаза һарнав, нег чигн юмн намаг наад бәрҗ чадшго. Иим сәәхн хувц дәкәд кен уйҗ чадх?! (Хәләһәчнрәс сурҗана.) һаза юн болҗахинь ода хәләх кергтә!


Барт белдснь
ҖААХАН һуна