Зе күүкм Элст тосхла
04-09-2014, 15:00 | Таңһчин зәңгс
Зе күүкм Бобба Улановна Шалбурова найн негтә. Би терүнәс насарн баһ болвчн тохмарн ахлдув. Байрин өдрәр, йирдән чигн зе күүкән тевчәд ирхлә, эн намаг тооһад, җе гитлән байрлна.
Зе күүкм бичкнәсн авн муулян эдләд, сурһуль сурхин ормд гесән теҗәхәр хар көдлмш кеҗ йовсмн. Эцкнь Шалвра Улан 1939 җилд Финск дәәнд орлцад, әмнәсн хаһцла
Бульчн эрктнәхн Улан Туг совхозас киитн Сиврүр туугдла. Эдн Новосибирск балһснд тусв. Зе күүкм арвн настадан эктәһән болн нилх дү көвүтәһән - һурвулн тенд ик зовлң үзв. Экнь Сиврт гемнәд сәәһән хәәв. Экнь өңгрхлә, эдниг элгн-саднь бий талан авв. Болв бичкн Бобба көдлмшт һарна. Тегәд арвн һурвн җилин туршарт цуг хальмг улсла әдл муулян эдлҗ көдлв.
Сиврт Бобба өсәд, цеңкр нүдтә, шар үстә гиҗгтә күүкн болв. Бадман Григорь энүнд зәңг орулад эдн өрк-бүлән өндәлһв. 1957 җилд эдн Сиврәс Элстүр нүүҗ ирв. Энд герән тосхв, хойр көвүнь төрв. Ода медучилищ бәәсн ормд урднь 5-ч тойгта хот уудг бәәрн билә. Тенд зе күүкм көдлмшт орла. Болв невчкн зуур көдлҗәһәд, тосхач болхар шиидв. Эңкр Элстән босхҗ авхар эн арһ-чидлән әрвллго тосхачар көдлсн билә. Хотл балһснд тосхсн гермүднь олн. Бобба Улановна Шалбурова «Хальмг Таңһчин ачта тосхач» гидг өөдән нер зүүнә. Кесг дәкҗ олн зүсн Күндллһнә һашгудар ачлгдла. Зе күүкм тосхачнрин бригадир болад, әмтиг уралан залҗ йовла. Тегәд чигн Бобба Улановнаг таңһчд цуһар меднә.
Зе күүкм ода чигн чаңһ-чиирг, эрүл-менд бәәнә. Бобба Улановна дөрвн ачта, дөрвн җичтә. Эңкр зе күүкм зу наслҗ, амулң җирһҗ йовтха!