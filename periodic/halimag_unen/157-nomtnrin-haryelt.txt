Номтнрин харһлт
21-08-2014, 11:30 | Таңһчин зәңгс
Дитмар Шорковиц - нертә номт. Марк Планкин нертә нарт-делкән номин цутхлңгд доктор Шорковиц көдлнә. Дитмар Шорковиц Хальмг ирснә учрнь иим. Димтар хальмг күргн, энүнә авалинь хальмг. Хадмудтан Ильяновихнә өрк-бүлд гиичлҗ ирәд, Дитмар Гуманитарн шинҗллтин Хальмг институтд ирв.
Энд институтын директор Нина Очировала харһҗ күүндв. Ямаран кергәр ирсән номт келҗ медүлв. Көдлмшин халхар әрәсәд ирәд, номин академьд күүндх олн төр бәәхиг номт зааҗ келв. Сүл цагт эднә номин цутхлңгд һарсн номин дегтрмүдиг авч ирсән институтын библиотекд Дитмар белглв. Тууҗин антропологин халхар номт Шорковиц үүлднә. Номин халх үүлдврән эклхләрн Дитмар бурятск материалмудын ул деер шинҗллт кесмн. Нег уң-сүүртә, әдл тууҗта болн әдл шаҗта дәкн нег келн-әмтн әрәсәд бәәхинь, тернь хальмгуд болҗахинь эн медҗ авв. Хоорнднь дүңцүлҗ шинҗллт кех санан орсиг эн келв.
Хальмгудын тускар медҗ авсна хөөн җирһлднь хөвтә йовдл учрв. Санкт-Петербургд номин халхар мергҗлтән өөдлүлҗәхдән хальмг күүкнлә таньлдад, нег-негндән дурлад, өрк-бүлән өндәлһсн бәәҗ. Эдн гиҗгтә күүктә, тернь Мюнхенд сурһуль сурчана.
Институтын директор Нина Гаряевна Очировата тохнятаһар күүндәд, номин делгрлтин туск зәңгәрн хувалцсна хөөн Дитмар Шорковиц институтын шин герлә таньлдв. һурвн җил хооран ирхднь иим сән таал уга бәәсиг Дитмар темдглв. Институтын библиотекд нертә болн тоомсрта көдләч Прасковья Эрдниевна Алексеевала ирсн гиич ик байртаһар мендләд, таньдг номтнрин тускар зәңгәрн хувалцв.
Дарунь доктор Шорковиц институтын музейд одв. Энд гиичиг искусствоведеня доктор Светлана Батырева тосҗ, музейин экспонатмудла таньлдулҗ, сурсн сурвртнь тодрха цәәлһвр өгв. Ишкә герүр өөрлҗ ирәд, тернь өмн үзг тал хәләҗәх угаһарнь Дитмар соньмсв. Ишкә гериг чик тәвсн угаһинь медҗ авхар бүрксн бәәдлтә.
Хальмгин номтнр болн оютнр эврәннь шинҗллтдән терүнә номин монографьс болн статьяс олзлдгнь Д. Шорковицд таасгдв. Институтын директорла кесн күүндврин йовудт энд һарһдг «Вестник института» гидг журналын редакционн коллегин ханьд орх болҗ доктор Д. Шорковиц зөвән өгв.