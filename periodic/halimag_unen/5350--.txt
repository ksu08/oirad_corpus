Шинҗллтин көдлмшиг делгрүлҗәнә
21-03-2017, 17:41 
Хальмг госуниверситетд оютнрин медрлинь
гүүдүллһнд, теднә профессиональн цуг халхин белдврт, гуманитарн болн естественн номин халхар шинҗллтин көдлмш делгрүллһнд һол оньган өгнә. Тер төләд эдн әрәсән болн һазадын орна вузмудт одҗ, медрлән гүүдүлнә, эднә эрдмд кергтә болх дамшлтан хоршана, номин шинҗллт кенә. Тиим төрмүд эс күцәхлә ямаран чигн вуз делгрҗ чадшго. Одахн Хальмг ГУ-н ректор Бадм Салаев педагогическ сурһуль-эрдмин болн биологийин, эсвин, физикин болн зәңгллһнә технологийсин, дәкәд аграрн һурвн факультетин һардврла - деканмудла болн кафедрмүдин толһачнрла харһҗ эн бачм
төрәр күүндвр кев.
Одахн төгссн үвлин сессин ашин, өдгә цагт күцәҗәх һоллгч үүлдврин тускар келҗ өгәд, цааранднь факультетмүдиг яһҗ өргҗүлхин туск тоолврарн болн селвгәрн хувалцв. Оютнрин авдг темдгүд, лекцд болн семинармудт эднә орлцлһн - вузин болн деканатын һол некврнь болҗана, зуг тиим кевәр йоста специалистиг белдҗ болҗана. Шүүврән цаглань өгч сурдг оютнрин то педагогическ сурһуль-эрдмин болн биологийин факультетд 76 процент тогтана.
Өдгә цагт цуг кафедрмүдт болн факультетмүдт дистанционн технологийс улм өргәр олзлгдх
зөвтә гиҗ ректор багшнрин оньгиг тусхав. Тер мет химико-биологическ салврар номин шинҗллтиг өргҗүлҗ специалистнриг белдлһнә кемҗәг өөдлүлҗ шин профильмүд тогталһнд һол оньган өгхмн гиҗ селвгән өгв. Тер тоод факультетин көдлмшч баг "фармация" гидг шин специальность секлһнә төрәр эврәннь сүв-селвгән орулх зөвтә.
Эсвин, физикин болн зәңгллһнә технологийсин факультетд 298 бакалавр сурчана. Сессь графиклә ирлцәтәһәр давв. Оютнрин ик зунь шүүврән болн зачетан сән темдгтәһәр өгв. Факультетин материальн-техническ улын тускар келхлә, тернь эндр өдр үзмҗтәһәр ясрв. Хальмг ГУ-н ректорат болн әңгүд эн төрмүдт һол оньган өгснә ашт тиим сән бәәдл тогтв. Келхд, давсн җилин эргцд шишлң лабораторьмуд тогтахин төлә 12 сай арслң һарһгдла.
Ода факультетд баһ температур олзлдг шин технологийсиг делгрүлхәр бәәнә. Шалдрң азот һарһдг мини-установкиг иргчдән хулдҗ авхар зуралҗана. Яһад гихлә шалдрң азот зөөхд
күнд, тегәд терүг эврәннь оборудованьд белдҗ һарһхла сән болх гиҗ багшнр тоолврарн хувалцв.
Аграрн факультетд эн җилин түрүн өрәлд компьютерин тестированя таалд аттестац болхмн, терүг оютнрин төлә 9 дисциплинәр кехмн. Тиим тестированя 15 сеансас 14 давв. Эндр өдр университет нарт-делкән кемҗәнд һарх төр тәвҗәнә гиҗ харһлтын йовудт ректор темдглв. Хамгин түрүнд сурһуль-эрдмин программсин нарт-делкән аттестац күцәгдх зөвтә. "Энтн йир
күнд төр, финансин баһ биш һарула чигн эн залһлдата. Эн төсвәр Хальмг ГУ Россотрудничество федеральн агентствлә нөкцлт кеҗәнә. Эдн СНГ-н болн һазадын орнд бәәдг мана орн-нутгин улсин кергүд, тер тоод нарт-делкән гуманитарн нөкцлтиг гүүдүллһнә
төриг күцәҗәнә. Агентств 2008 җил РФ-н Президентин зәрлгәр тогтагдла. Эдн әрәсән эрдм-сурһулиг нарт-делкәд өргҗүлҗәнә. Тегәд бидн мана Хальмг ГУ-н зәрм сурһуль-эрдмин программсар кергтә документс эн җил экләд белдхәр зуралҗанавидн гиҗ ректор темдглв.
Өдгә цагт Россотрудничествин 94 элчлт 80 орн-нутгт бәәнә, тер тоод әрәсән номин болн сойлын 70 цутхлң, тер тоод эднә 9 әңг 61 орн-нутгт үүлдҗәнә, дәкәд болхла агентствин 24 элч 22 орн-нутгин посольствд бәәнә.
Хальмг университетин төлә олна-профессиональн аккредитац бас ик чинр зүүҗәнә, тегәд эн зөрүллтәр бас уралан йовх кергтә. Факультет болһн эврәннь номин күчән чаңһалһна төриг хәләҗ, номтнрин статьяс һоллгч әрәсән һарцст бәәтхә, делкән кемҗәнд чигн барлгдх зөвтә.
Тиим кевәр җил ирвәс улм шин болн нәрн төрмүд мана һоллгч вузин багшнрт болн номтнрт
күцәх кергтә болҗана, болв тер даалһвран эдн нертәһәр күцәҗ чадх гисн бат ицл бәәнә. Хоршасн дамшлт болн бәрсн күцәмҗ терүг иткүлҗәнә. Университетин баһ наста номтнр, оютнр тиим неквртә таалд көдлҗ, кеҗәх шинҗллтин кемҗәһән өөдлүлҗ, орн-нутгин болн нарт-делкән үзмҗд кесг халхар күрхнь лавта.

ТүРВәН һуна