Коррупциг хөрхин төләд
08-11-2017, 09:49 
Таңһчд үүлддг дотр-дундын кергүдин министрин үүлиг дав зуур дааҗах Алексей Шурунгов, таңһчин сурһуль-эрдмин болн номин министр Николай Манцаев болн КалмГУ-н ректор Бадма Салаев сурһуль-эрдмин халхар коррупциг хөрлһнә туст кеҗ-күцәҗәх көдлмшин тускар илдкл кев. Зөв-йосна халхин органмуд сурһуль-эрдмин учрежденьст авлһ авлһна йовдлмудыг хөрҗ, эн туст үүлдврән шунмһадулҗана. Тер мет таңһчин дундын школмудт болн Хальмг университетд эн туст темдгтә көдлмш кегдҗәнә. Эк-эцкнрәс мөңг цуглулҗ болшго гисн төрәр хургуд цуг школмудт давсмн.
Коррупциг хөрлһнә туск медрл багшнрт, сурһульчнрт болн оютнрт зааҗ өгчәнә. Эн төрәр олн марһас, акцс, "төгрг ширән" сүүрмүд бүрдәгднә. Тер мет зөв-йос харлһна халхин элчнрлә харһлтс дару-дарунь давулгдна. Ашлад келхлә, ик баһ уга цуг улсин дунд коррупциг хөрлһнә туск медрл тархагдҗ, иим хаҗһр йовдлмуд уга кегдх зөвтә гисн ухан-седкл батрулҗана.
Мана зәңгч