Эмәр тетклһиг ясрулхар бәәнә
20-06-2018, 10:59 
"Социальн сетьмүдт бәәрн әмтн эмнлһнә учрежденьсин үүлдврин тускар дару-дарунь бичнә, больницст кергтә эм уга, эмчнр күртчәхш гиҗ зовлңгарн хувалцна. Таңһчин әмтн хам-хоша бәәдг балһсдын клиникд одҗ эрүл-мендин шинҗллт кедгнь нуувч биш. Харм төрхд, тедн талдан регионмудт эмнлһ авсна һару эрк биш медицинск саң даана, җил болһн кесг сай арслң тиигәрән һарһгдна. Эрүл-менд харлһна халхд бәәдлиг ясрулҗ, әмтн гертән сән эмнлһ авхин төлә эн реформ күцәх кергтә. Больниц болһна үүлдвр шинҗлгдҗ хәләгдх, райодын муниципальн бүрдәцсин толһачнрла бидн харһад күүндхвидн. әмтнд сән таал тогтахин төлә арһлачнрла күүндәд, социальн такси бүрдәлһнә, "түргн дөң" күрглһнә көлгн-күчнә үүлдвриг дигллһнә төрмүд хаһлх кергтә ",- гиҗ Юрий Викторович келв.
Сүл цагт әмтнә җирһлин кемҗә икдүллһнә, гүлгн болн садв гемәс хөрлһнә төрт ик оньг өггдҗәнә. Тегәд мана таңһчд гүлгн гемәс саглуллһна цутхлң бүрдәлһнә туст керг-үүлдврмүд давулгдҗана. Таңһчин эрүл-менд харлһна министерств гүлгн гем илдкҗ авсн медицинск көдләчнриг урмдуллһна шишлң төсв белдҗәнә. Эн седвәриг таңһчин һардвр дөңнҗ, гемиг эрт илдкҗ авч цаглань эмнлһ эклхин төлә кергтә мөңг йилһҗ өгхдән белн бәәнә. Приютна болн Яшалтан райод өдгә цага сән флюорографар теткгдв, садв гемәс хөрлһнә төлә "Дискентест" гидг препарат хулдҗ авгдв. "Лукойл" болн КТК-Р компаньс таңһчин эмнлһнә учрежденьсин материальн-техническ ул батруллһнд ик тәвцән орулҗахиг Ю.Кикенов онц темдглв. Одахн гилтә таңһчин бичкдүдин медицинск цутхлңд "Лукойл" оборудовань хулдҗ авв. Эн җил КТК-Р "түргн дөң" күрглһнә шишлң көлгн-күч хулдҗ авв.
- Мана таңһчд байн дамшлтта, өөдән мергҗлттә эмчнр баһ биш. Эдн эрдмдән итклтә, кергән сәәнәр меддг специалистнр болдг төләдән кергтә эм болн оборудовань уга болв чигн күн болһнд өдр-сө уга дөңгән күргҗ үүлднә. Эднә ач-тусар мана таңһч әрәсән Өмн үзгин округин регионмудын дунд медицинск дөң күрглһнә халхар нүүрт йовна. әрәсән цуг регионмудын дунд бидн 16-ч орм эзлнәвидн, - гиҗ Юрий Викторович товчлв.

Наталья ДАВАЕВА