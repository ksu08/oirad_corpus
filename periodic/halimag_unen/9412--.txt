Хальмг улсин халуч зүркнә темдг - хурлзсн сәәхн би
06-12-2018, 09:59 
Таңһчин сойлын болн туризмин министр Хоңһр Эльбиков искусствд Петр Надбитовин орулсн тәвциг темдглв. Бииһин эрдмиг делгрүләд, эн эрдмин алтн көрңд орсн кесг шин би болн хореографическ композицс эн тогтав. Билгин хаалһнь цаарандан чигн күцәмҗтә болтха!
Петр Тимофеевич Надбитов найн җилә өөнән ик байрин бәәдлд хойр хонгтан темдглв. Байрин сүүрәс нань нертә артистнрин концертмүд болв. Ирсн билгтнр мастер - классмуд бүрдәв. Хальмгин нертә хореографин өөнин байриг хувалцхар үүдәгч кесг коллектив Москваһас, Волгоградас, Ставрополяс ирв. Тернь - дууна-хореографическ ансамбль "Московия". әрәсән ачта артист Валерий Нестеров һардҗах коллектив "Иньгллтин концертд" орлцад, хотл балһснла таньлдв. Валерий Нестеров артистнрла хамдан мастер-классмуд кев. Хореографическ коллективсин һардачнр, олн биичнр терүнднь орлцв. "Вся Россия" гидг фестивальд орлцхлань "Өөрднр" театриг үзҗ, цугтан эрдминь өөдән үнлв, - гиҗ Валерий Нестеров келнә. - Хальмг улсин бииһин эрдмиг өөдән бәрҗ йовх коллективиг болн терүнә һардачиг үнн седкләсн йөрәҗәнәв".
Волгоградск филармонин "Лазоревый цветочек" гидг хазгудын дууна ансамбль чигн хальмг балетмейстериг йөрәхәр ирв. Ансамблин художественн һардач Геннадий Сипотенковин келсәр, Петр Надбитов хальмг бииг олн улст үзүлҗ, медүлҗ чадв. "Бидн тавн-зурһан җиләс нааран үүрлҗ йовнавидн. Эн коллективин үүлдвриг өөдән үнлдг төләдән би эдниг Волгоградт үзүлхәр күсл кеҗ йовлав. Давсн җил тер күслән күцәһәд, "Өөрднр" театрин концертиг балһсн-геройин Цутхлң концертн залд үзүлснь ик байр болла".
Артист Максим Киевскин тоолврар, хальмгуд хөвтә улс - иим өөдән эрдмтә "Өөрднр" бииһин театр эднд бәәнә. Эврә ду-биидән ик дуртаһинь үзҗ, гиичлүлгч седклднь ик байрта бәәнәв гиҗ гиич келв.
"Ставрополье" гидг государственн бииһин ансамбль Петр Надбитовин өөнд бас орлцв. Художественн һардач Иван Громаков Петр Надбитовла хамдан московск институтд сурһуль сурсн ик билгтә артист болҗана. Бииһин эрдм делгрүллһнд эдн иигәд, насн-җирһлән нерәдҗ йовна.
"Вольная степь" нертә хазгудын ансамбль Петр Надбитовин өөнд орлцхар ирсн деерән Элстд тосхгдҗах Кирилл болн Мефодий хойрт нерәдсн ик чонҗин тосхлтд дөң болгч буйнч седклин концерт үзүлв.
Хальмг би болн Петр Надбитовин нерн ода даңгин нег зергдән келгднә. Нег медән болҗ әмтнә тоолврт орв.
Эврәннь күслдән күрхин төлә Петр Надбитов белдврин ик хаалһ давсмн. Сиврин тууврас хальмгуд хәрҗ ирснә дару ансамбльд ирҗ көдләд, цааранднь билгән делгрүлхәр Ваганован нертә Ленинградск хореографическ училищд сурсмн. Дарунь Москвад государственн сойлын институтын балетмейстерск әңг төгсәһәд, төрскн һазрурн ирҗ, үүдәгч хаалһан эклсмн. "Бамб цецг" ансамбльд түрүн бииһән эн тәвсмн. Тиигхд далдгч-найдгч җилмүдт "Туула би", "Тоһруна би", "Баатрмудын би" нань чигн би төрсн билә. Зөргтә ухана нислтиг дахад, көгҗм хәәһәд, бииһин эрглт болһниг шинҗләд, ода хальмг бииһин зөөр болад туурсн би Петр Надбитов тәвсн болдг. Бииһин театр гисн нерән коллектив хара биш зүүҗәнә. Эврәннь һардачла хамдан терүнә үүдәгч седвәриг болн хәәвриг дөңнәд, "И друг степей калмык" "Путешествие Кееды по странам Азии и Ближнего Востока", "Пушкин и калмычка", нань чигн хореографическ ик үүдәврмүд белдҗ тәвҗ, әмтнә ик тааслт олсмн.
Петр Надбитовиг таңһчин үүдәгч коллективс, сойлын учрежденьс, сойлын ветеранмуд үнн седкләсн йөрәҗ, үүдәгч ик күцәмҗ дурдв. Хальмгин Герой ирсн цуг улст, үүдәгч коллективст, олн үүрмүдтән болн олн хәләһәчнртән ик ханлтан өргәд, иргч зуран тускар келв. Иигәд, март сард Кремлевск ик залд әрәсән нертә коллективсла хамдан "Өөрднр" орлцхмн. һазадын орнд одад, хальмг бииг дәкнәс үзүлх зура чигн бәәнә.
Би болһндан Петр Надбитов хальмг теегин у-өргн бәәдлинь, келн-улсиннь цаһан седклинь, халуч зүркинь медүлҗ чадв.

Галина ХЕЙЧИЕВА