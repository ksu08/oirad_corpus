Диилвр делдсн баатрмудан тодлв
23-06-2017, 17:22 
Июнь сарин 22-т өрүһәр Элстд әмнәсн хаһцсн баатрмудын Мемориалын өөр болсн митингд олн әмтн цуглрв. 76 җил хооран эн һашута өдр фашистск Германь өршәңгү уга дә эклсмн. Эн санлын керг-үүлдвр
бүрдәһәчнр митингин эклцәр Төрскнә тууҗиг сергәһәд, 1941 җилд Ю.Левитан дән эклснә тускар олн әмтнд зәңглсиг цугтаднь соңсхв. "Бидн эркҗән уга фашистнриг күүчәд, Диилвр бәрхвидн!" - гисн омгта үгмүдәр эн зәңгллһн
өгсәгдсмн. Хамгин байртань энтн үнн болв. Хальмг Таңһчин Толһач Алексей Орлов митингд түрүн үг келв.
- Далн зурһан җил хооран эклсн эн дән хамгин әәмшгтә, зовлңта йовдл болсмн. Эн дәәнд мана орн-нутгин 27 сай улс әмнәсн хаһцла. Мана нег һазра улс бас хамгин түрүнд фронтур йовад, Төрскән зөрмгәр харсла. Залу-зөрг дәәчнр олн ик бәрлдәнд орлцла. Дәәнә
хөөн төрскн һазртан эс хәрҗ ирснь баһ биш. Эдн баһ дүүвр настадан әмнәсн хаһцла. Сансн санань күцсн уга. Эдн эврә өрк-бүлән өндәлһҗ чадсн уга. Төрскнәннь босхмҗин, делгрлтин
үүлдврт орлцх арһ учрсн уга. Өршәңгү уга дән эднә хөв-җирһлд ик харшлт болв. әмд үлдсн
Төрскән харсгч Алдр дәәнд орлцачнр насн-җирһлиннь туршарт сәәнәр көдләд, олн дунд тоомсрта болсмн. Өдгә цагт мана ветеранмуд дорас өсчәх үйнрт сән үлгүр-үзмҗ болҗана. Эднә әрүн залһлдан җил ирвәс батрад йовна.
Тегәд мана Төрскн оньдин дөрвн цагт улм цецгәрәд йовх, энд бәәдг цуг улс мөңкинд җирһх гисн иткл бәәнә,- гиҗ Алексей Маратович ухан-тоолврарн хувалцв.
Дәәнә ветеран Анатолий Борисович Тепшиновин келсәр, мана орн-нутгин цергчнр эн дәәнд Алдр Диилвр бәрснь ик чинртә. Цуһар әмән әрвллго фашистнрла дәәлдҗ йовсмн. Нег чигн
күн ардан хоцрсн уга, цуһар мел өмәрән зөрдг бәәсмн. Өдгә цагин баһчуд бас оньдин һавшун, төрскнч седклтә болхиг ветеран эднд дурдв.
Дән төгсәд, дала цаг давсн бийнь әмтн тер һашута җилмүдиг мартхш. Өрк-бүл болһн гилтә дәәнд үрдән, авалян, эгчнр-дүүнрән геесмн. Мана цергчнрт нөкд болҗ йовсн бичкдүд бас хорсмн. Фашистнр мана орн-нутгин селәдиг шатаһад, әмтиг бәрәнд авла. Эдн күүкд улсиг, медәтнриг, нилхдиг бас икәр зовала.
Тер өдр таңһчин Цутхлң хурлын болн орс чонҗин гелңгүд дәәнә цагт хорсн улст нерәдәд ном умшад, шишлң авъяс күцәв. Дарунь әмтн тагчгар зогсад, эднә санлынь тевчв.
Дәкәд таңһчин Толһач Алексей Орлов, ветеранмуд болн нань чигн бәәрн улс, гиичнр Мемориалын улднь цецгүд тәвв. Дән кезәд чигн бичә үзгдтхә! Олн әмтн оньдин дөрвн цагт байрта-бахта бәәтхә! -гиҗ цуһар санснь лавта.

БОСХМҖИН Валентина