Билгин дала һатлад
27-01-2018, 09:47 
Туула сарин 23-д А.Амр-Санана нертә Келн-улсин дегтрин саңд хальмг олн әмтнә шүлгч Нуура Владимирин 80 җилин өөнд нерәдгдсн байр болв. Терүнд школын багшнр болн сурһульчнр, номтнр болн оютнр, библиотекин көдләчнр олар орлцв.
Нуура Владимир - нәрн шинҗтә шүлгч, уул хальмг келндән ик хару зокьялч. Энүнә байн көрңтә шүлглән аһулһарн өргн, утхарн нигт. Эк-эцкин, аав-ээҗин сурһмҗ, төрсн һазр-усн, эң-зах уга хальмг тег шүлгүдтнь һол орм эзлнә. Нуура Владимир хальмг болн орс келәр барлгдсн дөч шаху дегтрин түүрвәч.
Кү авлм сәәхн седклтә, литературн ик билгтә, көдлмштән шүлтдг күн, эврәннь өргн седклән болн халун зүркән төрскн келн-әмтндән нерәдв. Владимир Дорджиевич бичкдүдт йир дурта күн. Харһлтд ирсн сурһульчнр сәәхн бичсн шүлгүдинь чееҗәр келҗ өгв.
Нуура Владимирин литературин болн олна көдлмшин халхар кеҗ күцәҗ йовхнь йир ик. Тегәд чигн хальмг улсин шүлгч гисн өөдән нерн энүнд өлзәтә болв.
Школын багшнр болн сурһульчнр, номт Бадмин Андрей, нань чигн улс шүлгчин үүдәлтин тускар бүләнәр келҗ, найн җилин өөнин байрлань әрүн седкләсн йөрәҗ, ут нас, бат кишг дурдцхав!
Кермн САНДЖИЕВА