Хальмг теегиг хортнас харсла
23-06-2017, 17:26 
Далн зурһан җил хооран 1941 җилин июнин 22-т дән эклсмн. Тер дәәнд 27 сай күн әмнәсн хаһцсмн, \u0447илшго зовлң, түрү-зүдү өрк-бүл болһнд авч ирсмн. Арвад миңһн баһ дүүвр наста хальмг көвүд, залус фронтд одсмн, тенд залу - зөргтәһәр немш фашистнрлә ноолдҗасмн.
Хальмг теегт чигн аврлт уга дәәлдән болҗасмн. Хортна 16-ч тойгта мотодивизь, нань чигн әңгүд Əәдрхн тал дәврҗ йовсмн, зуг 28-ч әәрмин баатрмуд эдниг Хулхтын, Яшкулин эргнд күнд-күчр бәәр бәрлдә кеһәд зогсасмн. 11 миңһн советск салдсмуд хальмг һазрт болсн кесг дәәлдәнд әмнәсн хаһцсмн, гиҗ цергә бичәчнр зааҗана, наадкснь болхла 8 миңһн салдс Төрскнә сулдхврин төлә әмән өгв гиҗ келҗәнә.
Эднәс 77 салдсин нер-усинь бичҗ Хулхт болн Утта селәдин хоорнд бумб-обелиск тәвсмн. Баатрмудын нериг архивин спискәр ул кеҗ илдксмн. Эн йовдлд нерәдҗ июнь сарин 22-т Сәәнцг хотхрт тәвсн бумбин өөр митинг болв. Митингд Төрскән харсгч Алдр дәәнә ветеран, 28-ч әәрмин дәәч, нертә хальмг бичәч болн журналист, "Хальмг үнн" газетин редакторин дарук болҗ көдлҗ йовсн Җимбин Андрей, таңһчин Толһачин селвгч Константин Кирпилев, Яшкулин района толһач Тельман Хаглышев, Хулхт селәнә толһач Чингиз Босхомджиев, урднь Яшкулин района күцәгч комитетин ахлач болн райкомин хойрдгч сегләтр болҗ
көдлҗәсн ветеран, таңһчин медәтнрин Хүүвин гешүн Дмитрий Сопельняк, спортын болн баһчудын политикин министерствин элч Эрдни Сангаджиев үг келҗ Хулхтын, Яшкулин эргнд болсн догшн бәрлдәнд әмнәсн хаһцсн баатрмудын үзүлсн залу-зөргнь, теднә күцәсн ик чинртә кергнь мартгдшго, теднә нернь мөңкинд мана санлд үлдх гиҗ санлынь тевчв.
- Сәәнцг хотхрин һазрт болн Хулхт селәнә эргнд бидн сүл тавн җилин эргцд хәәврин көдлмш кеҗәнәвидн. 2014 җилд энд дәәлдҗ йовсн, дәкәд аврлт уга бәрлдәнд әмнәсн хаһцсн 77
күүнә нериг архивин спискәр ул кеҗ илдкләвидн, ода эднә нер-уснь бумбин эрст орулгдв,- гиҗ таңһчин Толһачин селвгч, таңһчин хәәврин отрядын ахлачин дарук Константин Кирпилев келв.
Эн бумб хаалһин хаҗуд зогсчана, машиһәр йовдг әмтн митинг болҗасиг үзчкәд, нааран ирәд, бас күндллһән медүләд, баатрмудын санлынь тевчв. Сүл җилмүдт таңһчин хәәврин отряд эн һазрт әмән өгсн 400 салдсин нер-усинь илдкв. Зәңг-зә угаһар геедрсн, бәрәнд авгдсн 120 күүнә нерн бас йилһгдв.
Эн болд сумин бумб - обелискиг Хальмг Таңһчин хәәврин отряд тосхв, эн кергиг КПРФ-ин Хальмг әңг, әрәсән цергә тууҗин обществ дөңнв, тиигәд олна нилчәр Утта болн Хулхт селәдин хоорнд эн бумб босхгдв. 1942 җилин ноябрь-декабрь сармудт энд күнд-күчр дәәлдән болҗасмн, энд кирцхд, 600-900 салдс әмнәсн хаһцсмн. Утта болн Хулхт селәдин администрац, школмудын сурһульчнр, мана хәәврин отряд үүлдврән цааранднь күцәҗ эн бумбин өөрк һазриг ахулад бәәх. Эн һазрас нег дууна ууҗмд догшн дәәллдән болла, болв әмтн үзтхә, медтхә гиһәд бумбиг хаалһин хаҗуд босхвидн, - гиҗ Константин Кирпилев товчлҗ келв.
- Ода тер дәәлдәнд орлцсн ветеранмудас зуг цөөкн күн үлдв, тегәд энд болсн бәрлдәнә тускар бидн архивин то-дигәс болн нуувч болдган уурсн документәс медҗ авад, хәәврин
көдлмшән кенәвидн. 2012 җилд 66 күүнә нерн илдкгдв, - гиҗ хәәврин отрядын ахлач Игорь Кравчук келв.
Болв ода цергә-төрскнч сурһмҗин кемҗән зөвәр дор орсн бәәнә. Тегәд маднд дөң болх седклтә баһчудын то ик биш. Элстд, таңһчин ДОСААФ-ин герт мана музей бәәнә, тенд дәәнә цагин зер-зев, каскуд болн нань чигн тоотыг үзҗ, һарарн бәрҗ болхмн, тернь бичкдүдт, арвтнрт таасгдх гиҗ санҗанав, тегәд сурһульчнран мана музейд авч иртхә.
Төрскнч сурһмҗиг өрк-бүлд болн школд өгх кергтә. Маднла хам-хоша бәәдг Ростовск областин Раздорская станицин сурһульчнр сән үлгүр үзүлҗәнә. Эдн хәәврин ик көдлмш кенә, эднә станицин өөр лейтенант Эрдни Деликов баатр йовдлан күцәсиг эдн сәәнәр меднә, энд болсн дәәлдәнә тускар эдн кесг юм медҗ келҗ өгнә. Тиим сән сурһмҗ эднд эк-эцкнрнь болн багшнрнь өгнә.
Хәәврин көдлмшиг дигтә-даратаһар күцәхин төлә баһ биш мөңгн кергтә, таңһчин правительств бюджетәс терүг онц йилһҗ өгх зөвтә. Əәдрхнд отрядмудын төлә 4 сай арслң өгнә, манад тиим юмн уга. Маднд болхла Москван, талдан балһсдын архивд көдлхин, бас гиичлүрт бәәҗ шинҗллт кехин төлә мөңгн кергтә болна, - гиҗ Игорь Кравчук келв.
Тиим кевәр дәәнә күнд цагин тускар мартлго, баатрмудын туск санлыг мөңкинд хадһлҗ, ааһ цусан асхҗ күцәсн теднә алдр кергиг күндлдгиг, төрскнч сурһмҗиг улм шунлттаһар күцәх кергтәг хәәврин отрядын көдлмш тодлулна. Күнд-күчр дәәнд Советск әәрмин, мана өвкнрин бәрсн алдр Диилвриг бидн мартх зөв угавидн, уйн наста кесг келн-улсин баатрмудын
залу-зөргнь, өгсн хәәртә әмнь герлтә иргчән тосхх арһ маднд өгчәнә.

ТүРВәН һуна