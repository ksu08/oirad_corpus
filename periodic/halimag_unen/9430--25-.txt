һол закана 25 җилин өөнд
08-12-2018, 09:20 
Урҗ өдр Элстд таңһчин правительствин сүүрин ик залд әрәсән Конституц батлҗ авсна 25 җилин болн күүнә зөвин олна декларацин 70 җилин өөнд нерәдгдсн байрин хург болв. Терүнә йовудт иргнмүдин зөв харслһна төрәр конференц давулгдв. Байрин керг-үүлдврт Хальмг Таңһчин правительствин Ахлач Игорь Зотов, таңһчин Улсин Хуралын (Парламентин) Ахлачин негдгч дарук Саглар Бакинова, ЮФО-д әрәсән Президентин күцц зөвтә элчлтин аппаратын федеральн инспектор Борис Коротков, таңһчд иргнмүдин, арһлачнрин болн бичкдүдин зөв харслһна, зөв-йос харлһна органмудын болн олна организацсин элчнр орлцв.
Таңһчин премьер-министр керг-үүлдвриг нүр үгәр секәд, мана орн-нутгин һоллгч закан батлгдсна 25 җилин өөнлә цугтаһинь йөрәв. Конституц батлҗ авгдсна тууҗин тускар ахрар келҗ өгәд, эн җилмүдин эргцд күүнә зөв харслһна халхар күцәгдҗәх көдлмшин тускар Игорь Александрович онц келв. Таңһчин парламентин вице-спикер С.Бакинова зака үүдәгч органа үүлдврин тускар хувалцад, мана таңһчд 1994 җилд Теегин Йосна Бичг батлгдв гив. Тер цагас авн мана таңһчин һол заканд бәәрн парламентин депутатнр 20 сольвр орулв. Таңһчин Улсин Хурал (Парламент) мана зака үүдәгч йосна орган болна, эн җил зурһадгч хуралтын суңһвр болв. 1994 җиләс авн Хальмг парламентин депутатнр 1699 зака үүдәҗ һарһв, федеральн закадт сольвр оруллһна туск 37 төсв белдв. Темдглхәс, нег закана седвәр Орн-нутгин Хүүвд дөңнлт олҗ батлгдсмн. Б.Коротков байрин керг-үүлдврт орлцачнриг бас Конституцин өөнлә йөрәһәд, цугтаднь күцәмҗ дурдв.
Таңһчин әмтнә зөв харслһна зөвтә элч Е.Емельяненко үүлдвриннь тускар келв. Тиигәд, эн җилин арвн сарин эргцд таңһчин әмтнәс 300 шаху эрлһ орҗ ирв, нурһлҗ эдн социальн харслтын болн жилищн-коммунальн теткврин халхин төрмүд босхв. әрәсән Конституцин 25 җилин өөнд нерәдәд иргнә зөв харслһна элчлтин аппарат олна бәәдл-җирһлд шунмһаһар орлцҗах улст Күндллһнә һашг бәрүлҗ өгв. Тер мет 14 нас күрсн бичкдүд эн өдр паспорт авв, эдниг Игорь Зотов ончта йовдлла йөрәв. Дарунь конференцин көдлмш эклв. Терүнд күүнә зөв харслһна төрәр өргн күүндвр болв.

Мана зәңгч