әмтнд дөң-тусан күргнә
09-10-2018, 10:21 
Өдгә амр биш цагт кесг әмтнд социальн харслт эркн кергтә болҗана. Нег үлү өнчн-өвү көгшдт, эрмдгтә улст, гемтә-шалтгта бичкдүдт, олн үртә, баһ тетквртә өрк-бүлмүдт социальн халхин дөң керглгдҗәхнь кенд чигн нуувч биш. Тегәд чигн иим багин улст хамгин түрүнд социальн харслтын Цутхлңгуд дөң-тусан күргнә.
Элстд олн җилин эргцд әмтнә социальн теткврин таңһчин комплексн Цутхлң үүлдҗ, олн улст социальн туслмҗ күргнә. Цутхлңгин медлд үүлддг цуг әңгүд күцәмҗтәһәр көдлнә. Эннь гер деернь социальн туслмҗ күрглһнә дөрвн әңг, гер деернь социальн-медицинск туслмҗ күрглһнә әңг, сул цагт керг-үүл бүрдәдг әңг, әмтнә социальн болн теткврин әңг, бүрдәмҗин болн методическ әңг, бачм социальн дөң күрглһнә әңг, өрк-бүлд болн бичкдүдт дөң күрглһнә хойр әңг үүлдҗәнә.
Дөрвн зу шаху көгшн болн эрмдгтә күн гер деерән социальн туслмҗ авна. Цутхлңд зун хөр шаху күн көдлҗәнә. Энтн гүн медрлтә, өөдән мергҗлттә, дамшлтта специалистнр, өр-җөөлн седклтә, цаһан саната улс мөн. Цутхлңгин көдләчнр эврәннь көдлмштән өдгә цагин некврлә ирлцҗәх шин технологийс өргәр олзлна. Келхд, "гер деернь санаторий" гидг керг-үүл күцәгднә. Эннь Цутхлңгин социальн теткврт бәәх медәтә болн эрмдгтә улст иим туслмҗ күрггднә. Ясн-үснь шарклҗах, көлнь өвдәд зовҗах улс эмнлһнә учрежденьст бийснь күрдг арһ уга болад, гертән реабилитацин курс авна. Специалистнр иим улсин гертнь ирҗ, арвн хонгт медицинск, санитарн-гигиеническ болн физиотерапевтическ туслмҗ күргнә. Тер мет яһҗ бийдән массаж кедгиг зааҗ өгнә. Гертәсн һардг арһ уга медәтнрт көгҗмин, дууна презентац үзүлнә, шүлгүд умшна, күүндвр кенә, тиигәд әмтнә седклинь сергәнә.
әмтнә социальн теткврин Цутхлңгин бачм социальн туслмҗин әңгин ул деер мобильн бригад тогтагдсмн. Тегәд урдаснь темдглсн зураһар специалистнрин баг Элстин өөр-шидр бәәдг Аршан, Салын, Максимовка селәдт күрәд ирнә. Бригадын ханьд әңгин һардач, юрист, социальн көдләч, психолог, медицинск көдләч орна. Эдн олн зүсн төрмүдәр әмтнд селвгүд, цәәлһвр өгнә, эднә сурврмудт хәрү өгч, неквринь хаңһана.
Эн җилин июнь сарас авн комплексн Цутхлңд "социальн такси" гидг шин туслмҗ күргдг болв. Эврән йовдг арһ уга эрмдгтә улст болн гемтә-шалтгта бичкдүдт, Төрскән харсгч Алдр дәәнд орлцачнрт иим туслмҗ күргнә. Эдниг эмнлһнә, социальн болн нань чигн учрежденьст күргнә.
әмтнә социальн теткврин комплексн Цутхлңд ах үйин улсиг компьютер олзлдг дасхлһна төсвс бәәдл-җирһлд тохрагдна. "Бабушка и дедушка онлайн" гидг келн-улсин социальн программин йовудт ветеранмудын, инвалидмүдин болн пенсионермүдин регионмудын хоорндк олна ниицәнлә (Санкт-Петербург балһсн) нөкцҗ үүлдәд, медәтә болн эрмдгтә улсин төлә консультационн-компьютерн Цутхлң секгдсн билә. Сурһуль төгсәсн медәтнрт программд орлцсна туск урмдулгч дипломс бәрүлҗ өгсмн. Цөөкн җил хооран комплексн цутхлң АПК-н кадрмудын мергҗлтинь өөдлүллһнә институтла сурһуль-эрдмин болн сойлын халхар хамцу үүлдврин туск бооца батлсмн. Тегәд эн бооцанас иштә медәтнриг компьютер олзлдг дасхчана.
Комплексн цутхлңгин теткврт бәәх улс сул цаган соньнар болн тустаһар давуллһна кергт ик оньг тусхагдна. Цутхлңгин ул деер олн зүсн халхин кружокуд болн клубмуд үүлднә. Энд "Ретро" гидг хор, литературн гиичлүр, "Ветеран" гидг шатрин болн дөөвин клуб, һарин эрдмин, үүл кедг болн нань чигн кесг кружокуд бәәнә. Ут тоодан олн зүсн халхин 25 кружок көдлҗәнә. Шидр цутхлңгин медлд "Эрүл-мендин баг" гидг клуб секгдв. Эннь медәтә улсин төлә шин социальн технологий ("Скандинавская ходьба") олзлгдҗана. Энтн медәтә улсин эрүл-мендинь ясрулҗ, насинь утдуллһнд нилчән күргхнь маһд уга. әмтиг социальн теткврин комплексн цутхлңд җил болһн медәтнрин Өдр өргмҗтәһәр темдглгднә. Шидр эн сән өдрлә ирлцүлҗ, цутхлңд олн соньн керг-үүлдврмүд давсмн. Концерт, спортивн марһас, нәр-наадд, дууна, бииһин нәр, шатрин марһан, экскурсьмуд болн нань чигн кесг керг-үүлдврмүд бүрдәгдсн болдг. Медәтнр цаган сәәнәр давулҗ, уудьвран һарһсмн.
Маргарита АРЗАЕВА