Ни- негн бәәлһн – ик күцәмҗин бат ул
31-10-2014, 16:50 | Таңһчин зәңгс
Одахнас авн бидн ноябрин 4-д олн улсин хамцлтын өдр темдглнәвидн. әрәсән тууҗд эн өдр ик чинр зүүнә. Кесг зун җил хооран Минин болн Пожарский нойдуд олн улсиг негдүләд, һазадын орна хортна өмнәс босҗ әрәсәг теднә даҗрлһнас сулдхсмн. Эндр өдр чигн олн улсин хамцлтын, ни –негн бәәлһнә, иньгллтиг батруллһна авъяс улм ик чинр зүүһәд йовна.
әрәсә ода урдк Советск Союзин республикүдиг негдүлҗ, теднә экономикиг делгрүллһнд, СНГ- н орн - нутгуд хоорнд иньгллтиг батруллһнд ик нилчән күргҗ таможенн ниицәнә кемҗәг икдүлҗәнә, делкән цуг орн-нутгудла чигн үр-иньгин хәрлцәһән өргҗүләд йовна.
Цуг улсин хамцлтын өдрин өмн өргнд Хальмг Таңһчин Олна палатын гешүд әрәсән болн мана таңһчин келн - улсин хоорндк иньгллтиг болн нөкцлтиг батруллһна төрмүдт нерәдсн сүүрән кев.
Энүг таңһчин Олна палатын ахлач Баатр Гиндеев нүр үгән келҗ секәд, олн улсин бат үр-иньгин хәрлцән болн орн-нутгт тогтсн тогтурта бәәдл әрәсән күчиг батруллһнд эндр өдр ик чинр зүүҗәнә гиҗ темдглв. Терүгәр түшг кеҗ мана орн-нутг харслтын күчән чигн батрулҗана. Мана таңһчин келн-улс чигн ни -негн бәәнә,тегәд Хальмгин һардвр экономикиг болн социальн халхиг делгрүллһнә аһу ик көдлмшиг сән аштаһар күцәҗәнә.
Болв диг- дараг эвдхәр, керүл- цүүгә татхар седдг чидлмүд орн- нутгт чигн, таңһчд чигн бәәнә, теднә үүлдвриг чаңһ бүртклһнд авч, теднә му үлмәһәс баһчудыг харсх кергтә. Тиим үүлдврт мана таңһчин келн-улсин диаспормуд ик дөңгән күргҗәнә, эвин җирһлин келн-улсин авъясарн түшг кеҗ үүлдҗәнә. Баһчудтан сән сурһмҗ өглһнә, кезәңк авъясан күндллһнә ик көдлмш кеҗәнә, гиҗ Баатр Гиндеев темдглв.
- Эндр өдр бидн цугтан Хальмг Таңһчд ни- негнәр бәәҗ энд йоста төрскн һазран олҗ аввидн. Олн келн -улс нег- негән күндлҗ энд эм- ээмән түшлдҗ бәәнә. әрәсән Федерацд чигн цуг келн-улст бәәдл-җирһлин цуг сән таал теткгдҗәнә, тегәд тиим тогтурта җирһлиг эвдх зөв кенд чигн өгшговидн, – гиҗ Олна палатын гешүн, азербайджан улсин диаспорин ахлач Сабир Гулиев келв.
Ода Украинд чигн дәәлдән -цүүгән болҗана, фашизмиг босххар бәәнә. Тиим йовдлыг бидн дарунь уурулх зөвтәвидн. Мана таңһчд болн орн-нутгт күцәҗәх келн-улсин политикиг бидн дөңнх зөвтәвидн, гиҗ эн келв.
- Бидн ни-негнәр таңһчд бәәнәвидн, цуг келн-улс энд әдл зөв эдлҗәнә, тиим бәәдл-җирһлиг бидн дөңнҗәнәвидн, – гиҗ хасг сойлын «Жерлестер» цутхлң гидг олна организацин ахлач Хатимулла Идрисов келв. Кемр маднд күчтә әрәсә кергтә болхла бидн дигтә-дарта болн сәәхн иргчтә бәәдл-җирһлиг эвдх зөв угавидн.Келн-улс болһна зөвиг чигн күндлҗ үүлдх кергтә.
Келн-улс хоорндан чигн ноолдан -цүүгән угаһар бәәх зөвтә, шаҗна экстремизмин әәмшгиг бас уга кех зкергтә. Дәәлдә цүүгә татхар седдг чидлмүдин олзлдг ицгтә зер - зевнь тернь болҗана, тиим арһ теднд өгх зөв угавидн. Шаңгин, орн-нутгин күчиг чигн эн туст олзлҗ болҗана, олн улс эн кергт эрк биш дөңгән күргх гиҗ Х. Идрисов заав.
- Эндр өдр Украинд болҗах цүүгәтә йовдлмуд уурад уга, тегәд шин дәәлдән -ноолдан һарх гиҗ күләҗ болҗана. Яһад гихлә Деед үзгин Европ болн США әрәсән ик үлмәг баһрулхар, шин цүүгә татхар седҗәнә. Украинд болхла фашизмиг дөңнҗәх чидлмүд йосиг һартан авхар седҗәнә. Тегәд әрәсән цуг келн- улс иньгллтән батрулҗ эн олн әәмшгин өмнәс ни- негнәр үүлдҗ теднә му үлмәһинь уурулҗ чадҗана. Келн-улс болһнд эврәннь келән, сойлан батрулҗ делгрүлх кергтә, аштнь цуг орн-нутгин күчн чигн өсәд бәәх, – гиҗ «Кобзар» гидг украинск келн -улсин олна организацин ахлач Владимир Омельчак келв.
Олна палатын келн- улсин хәрлцәнә төрәр бәәх комиссин ахлач Лидия Лебедева, «Эвцлһн» гидг Чеченск сойлын цутхлңгин ахлач Умар Эльжуркаев болн нань чигн олна организацсин элчнр болн палатын гешүд үг келҗ, мана таңһчд олн келн- улсин ни-негн бәәдлиг хадһлх кергтә гиҗ тоолвран келв.
әрәсәд цуг улсин нилчәр эвин, сән -сәәхн бәәдл-җирһлин таал батрхла, экономикин болн социальн халхин нәрн олн төриг түргәр хаһлҗ болҗана, тегәд мана орн-нутгин цуг улсин хамцлт герлтә иргчин бат ул-сүүрнь болҗана.
Түрвән һуна