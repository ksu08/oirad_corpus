Балһсна кец - таал ясрулгдх
22-03-2017, 10:58 
Өцклдүр Элстд таңһчин правительствин дарани сүүр болв. Энүг РК-н правительствин Ахлач Игорь Зотов һардҗ давулв. Сүүрин
көдлмшт ЮФО-д Хальмг Таңһчар үүлддг РФ-н Президентин күцц зөвтә элчин аппаратын ах федеральн инспектор Александр Беляев, таңһчин Улсин Хуралын (Парламентин) Ахлач Анатолий Козачко орлцв.
Сүүрин йовудт кесг чинртә төрмүд хәләгдв.
Түрүләд таңһчин ЖКХ-н болн энергетикин министр Нелли Ткачева Хальмг Таңһчд "ЖКХ болн балһсна бәәдл" гидг һоллгч төсв
күцәлһнә төрәр илдкл кев.
2017 җилд әрәсәд өөрхн иргчд күцәх үүлдврин "ЖКХ болн балһсна бәәдл" гидг һоллгч зөрүллт экләд күцәгдҗәнә. Эн зөрүллтд "Жилищн-коммунальн туслмҗин чинриг тетклһн" болн "Балһснд таалмҗта бәәдл тогталһн" гидг төсвс орна. Түрүн төсвиг күцәлһнә туст ода деерән зөв-йосна актс ухалҗ белдҗәнә. Наадк төсвнь хойр девсңгәр: 2017 җилд болн 2018-2022 җилмүдт күцәгдх. "Балһснд таалмҗта бәәдл тогталһн" гидг төсвиг бәәдл-җирһлд тохралһна кергт олн әмтиг орлцулхнь ончта. әмтн бәәдг һазриннь кец-таалынь ясруллһна туск төсвс белдлһнд, эдниг күцәлһнд болн бүртклһнд нилчән күргҗ чадхмн.
Таңһчд эн төсв күцәлһиг бүрткхин болн цугинь зүүцүлхин төлә таңһчин Толһач ведомствсин хоорндк комиссь батлв. Энүнә ханьд таңһчин күцәгч йосна ирлцңгү органмудын, бәәрн йос заллһна, политическ партьсин болн җисәнә, олна ниицәсин болн арһлачнрин негдлтсин элчнр орсмн.
2017 җилд таңһчд өдгә цагин балһсна бәәдл тогталһна государственн болн муниципальн программсиг күцәлһнә төлә 60,2 сай арслң һарһгдхмн, тер тоод федеральн бюджетәс -
56,6 сай арслңга дөңцл мөңгн йилһгдхмн.
Төсвин түрүн девсң күцәлһнә йовудт 2017 җилд өдгә цагин балһсна бәәдл тогталһна региональн программ батлгдв. Олн давхр гермүдин эргндк һазриг ясруллһна туст хамгин түрүнд иим көдлмш кегдх зөвтә. Олн давхр гермүдин хаша-хаацс бәәсн хаалһс ясгдх, хаша-хаацс шамар теткгдх, скамейкс болн урнс тәвгдх. Тер мет бичкдүд нааддг болн спортивн талвңгуд, машид зогсадг бәәр кеҗ, урһа модд болн цецгүд тәрҗ, немр көдлмш бас күцәҗ болхмн.
Олн әмтн хурҗ амрдг ормсиг (паркс, сквермүд) ясруллһна йовудт иим көдлмш кеҗ болхмн: хаалһс болн тротуармуд ясҗ шинрүллһн, талвңгуд тосхлһн, аттракционмуд, сегмүд тәвлһн, урһа модд, цецгүд тәрлһн, герл өгдг оборудовань болн декоративн шам углҗ тәвлһн.
Олн давхр гермүдин хаша-хаациг болн парксиг ясруллһна муниципальн программс батлсн цагт әмтнә тоолвр учрт авгдх зөвтә. Тегәд чигн бәәрн йос заллһна органмуд олна ухан-тоолвриг төртән авч, ясруллһна көдлмш кех олн давхр гермүдин хаша-хаац шүүҗ авх, май сарин 25 күртл муниципальн программс батлх. 2017 җилд Ик Буурлд, Яшалтад болн Элстд әмтн бәәдг эргндк һазриг ясруллһна керг-үүлдврмүд күцәгдхмн.
Дарунь таңһчин социальн делгрлтин, күч-көлснә болн әмтиг көдлмшәр тетклһнә министр Марина Ользятиева таңһчд күч-көлснә рынкд тогтсн бәәдлин болн әмтиг көдлмшәр тетклһнә төр яһҗ күцәгдҗәхин туск илдкл кев. 2016 җилин то-дигәр, экономикин халхд 129,5 миңһн күн үүлдҗәнә. Селәнә эдл-ахун, аңһучллһна болн урһа модна эдл-ахун халхд әмтнә
17,8 процент, хулд-гүүлгәнә, олна хот белдлһнә халхд - 13,6 процент, сурһуль-эрдмд -
12,6 процент, государственн залврин болн цергә әәмшг уга бәәдл тетклһнд - 13,2 процент, эрүл-менд харлһнд - 8,4 процент, көлгн-күчнә, залһлдана халхд - 7,3 процент, тосхлтд -
5,9 процент, нань чигн халхд - 21,2 процент көдлҗәнә.
2016 җилд эргцд көдлмш уга улсин то дундлад 15,3 миңһн күн болв, эннь 2015 җиләс дорхнь (15,4 миңһн) баһрв. Эн җилин февраль сарин чилгчәр кесн то-дигәр көдлмш уга 2736 күн то-дигд авгдв. 2736 күн көдлмш уга гиҗ темдглгдсн бәәнә. Эдн дунд деед сурһультань
29,6 процент, дунд профессиональн эрдмтә - 38,5, дундын школ төгсәсн улс-6,7, баахн наста улс - 15,6, пеньстән һарх болзгнь өөрдҗ йовх наста улс - 14,1 процент.
Нидн көдлмш олхднь нөкд сурҗ, көдлмшәр тетклһнә цутхлңгудт 8168 күн эрлһ орулсмн.
2016 җилин эргцд 3887 күүг көдлмшт орулсмн. Эднәс 74 процентнь цаг зуурин көдлмш кеҗәнә, 26 процентнь көдлмштә болв.
Нидн таңһчд 1725 шин көдлмшч орм бүрдәгдв. Эн җил инвестиционн төсвс, арһлачнриг
дөңнлһнә, экономикин халх делгрүллһнә программс күцәлһнә йовудт 1870 орм секхәр зуралҗана. Көдлмшч бооца батллго көдлдгнь дала болна. Ниднәһә тиим 3010 күн илдкгдв.
Таңһчин спортын болн баһчудын политикин министр Лев Балдашинов физкультурар болн спортар соньмсҗах улсин тооһинь икдүллһнә, тер мет "ГТО" Цугәрәсән физкультурн-спортивн комплекс батруллһна тускар зәңглв. Таңһчд 81873 күн физкультурар болн спортар соньмсна. Ниднәһә таңһчд 89 спортивн керг-үүлдвр бүрдәгдв. Спортивн сооруженьс олар тосхгдҗах учрар цогц-махмудан батрулдг улсин то өсәд йовна. Эн туст Элстд спортивн комплекс эдлврт оруллһн сән нилчән күргҗәнә. Эн җил спортыг делгрүллһнә кергт федеральн бюджетәс дөңцл мөңгн йилһгдх. Эн мөңгәр материальн-техническ ул батрулгдх, спортсменмүд сурһулин болн дамшлтын керг-үүлдврмүдт, әрәсән чинртә марһаст орлцх гиҗ темдглв.
Сүүр деер таңһчин ЗАГС-ин Заллтын ахлач Елена Басангова, "Газпром газораспределение Элиста" АО-н һардач Максим Романов давсн җилин көдлмшин болн эн җил күцәх зурасин тускар келҗ өгв. Керг-үүлдврин йовудт нань чигн төрмүд хәләгдҗ, ирлцңгү шиидврмүд авгдв.

Маргарита АРЗАЕВА