10 үртә эк, 31 ач-зеетә ээҗ
07-02-2017, 16:47 
Өдгә цагт һурвн үртә күүкд күн олн үртәд тоолгдҗ, олн дунд күндллһ олна. Урднь болхла хальмг өрк-бүл болһнд таваһад-арваһад үрн бәәсмн. үстин района Буусра Худг гидг һазрт, Барун селәнд бәәсн Гонгоновихнә өрк-бүл тавн үртә билә. Мильда күүкн ууһн үрн билә, тегәд бичкнәсн авн эк-эцкдән нөкд болад, ардасн дахулсн
дүүнрән хәләдмн. Дәәнә өмн эк-эцкнь малын хошт көдлҗ йовла, тегәд күүкн зуг йистәдән школд орсмн. һурвн класс төгсәхләнь, дәәнд мордсн авһиннь ормд күүкиг хө хәрүлхмч гиһәд, школаснь һарһв. Хальмг улсиг цааҗла харһулад, төрскн һазраснь хол Сиврүр туусн цагт Мильда арвн зурһата гиҗгтә күүкн билә. Эднә өрк-бүл Красноярск крайин Партизанск района Малоимбирск һаха өскдг совхозд тусв.
- Хальмг нерм Мирлҗән, зуг Сиврт туссн цагт намаг Мильда гиҗ бичҗ. Күүнә һазрт өрк-бүлән теҗәхин төлә эцкән дахад малд көдлдг болув. Бичкнәсн авн көдлмш кеһәд дассн төләдән хар көдлмш кехәсн зулсн угав. Түрүн авгтан бәәрн улс маднас әәһәд, әмтнә хортнд тоолад саглдг билә, болв хамдан көдләд дарунь үр-иньгүд болв. Хальмг улс хар гөрәр цааҗла харһад, ик түрү-зүдү үзҗ, күүнә һазрт дарунь иҗлдснд Сиврин улсин нилч бәәнә. Эдн маднд зовад, арһ-чидләрн нөкд болдг бәәсиг эндр өдр күртл мартхшв, - гиҗ Мильда Ивановна тодлна.
Хөрн хойр настадан Мильда Алексей (Лиҗ) Ностаевла ханьцад, өрк-бүлән өндәлһв. Лиҗ Мильда хойр бичкнәсн авн нег-негән меддг-таньдг билә. Дәәнә өмн Лиҗ долан класс төгсәсн төләдән сурһульта күн болад, учетчикәр көдлҗ йовла. Лиҗ Бериевич дәәнд орлцач, арвн долата настадан цергт мордсмн. 1951 җилд эдн Канскас хол биш бәәх "Красный маяк" совхозур нүүв. Сиврин һазрт эднә өрк-бүлд дөрвн көвүн һарв. 1959-ч җилд эдн төрскн һазрурн нүүҗ ирәд, Барун селәнд бәәршлв. Энд дәкәд зурһан үрн һарв. Өнр-өсклң Ностаевихнә өрк-бүлд кедү күнд болв чигн кен бичкнән өкәрләд, ни-негн бәәдмн. Күүкднь экән дахад герин көдлмш кеһәд, ахнр-дүүнриннь киринь уһаһад, сурһульднь дөң болад, хот-хоолан болһдг бәәсмн. Көвүд болхла эцкән дахад, хаша-хаацан ясад, малан хәләһәд, залу
күүнә көдлмш күцәдгиг дассмн.
1973-ч җилд М.Ностаеваг арвн үр асрад, цугтаднь чик сурһмҗ өгсн төләднь "Мать-героиня" орденәр ачлв. Мильда Ивановна ачта амрлһнд һартлан Барун селәнә бичкдүдин садт көдлв. Бәәрн әмтн олн үртә экиг тевчҗ, көдлмштән һавшун, ямр чигн кергиг үнн-чик седклтәһәр
күцәдг төләднь күндлнә. Алексей Бериевич болн Мильда Ивановна Ностаевихн арвн үрндән чик сурһмҗ өгәд, цугтаһинь көлинь дөрәд күргҗ, кү кев. һундл төрхд герин эзн болн ууһн
көвүнь ода уга, болв 19 ач-зень, 12 җич-зеенчрнь ээҗән арднь орҗ хәләҗәнә. Ода ээҗ Надя
\u043aүүкндән Барун селәнд бәәнә, болв дару-дарунь Элстүр ирнә. Күүкднь экиннь ач хәрүлҗ, эрүл-мендинь батрулхар эмчд үзүлнә, кергтә эмнлһ келһүлнә.
Эндр Мильда Ивановна 90 нас зүүҗәнә. Олн үрнь, ачнр-зеенрнь болн җичнрнь эңкр экән болн ээҗән йөрәҗ, ханлтын үгән нерәдхәр цуһар цуглрх. Ээҗ җирһлиннь хаалһан тодлҗ, байрта-зовлңта йовдлмудыг сергәҗ, дорас өсч йовх бичкдүдлә тодлврмударн хувалцх. Зовлң уга - җирһл уга, гиҗ хальмг улс келдг. М.Ностаеван җирһлин хаалһ адрута болв, тер бийнь ээҗ бийән хөвтә күүнд тоолҗ, олн ачнр-зеенртән нүдн-амн болҗ йовхдан байрлна.
- Мана эк һольшг, дала үг уга, цаһан седклтә. Күн болһнд зовад, ямаран йовхиг санад,
дөңгән күргхәр зүткнә. Бидн өсәд-босад бийсмдн эк-эцкнр, аав-ээҗнр болсн бийнь мана эк маднд олн җилдән түшг болҗ йовтха гиҗ зальврнавидн,- гиҗ Нина күүкнь келнә.

Наталья ДАВАЕВА
ЗУРГТ: Мильда Ивановна
Ностаева Нина күүктәһән болн Максим зеенчртәһән
А.Зундугинован цоксн зург