Шүлгүднь сурһмҗта
31-01-2018, 14:34 
Одахн мана школд хальмг улсин шүлгч Нуура Владимирин 80 насна өөнд нерәдгдсн керг- үүлдврмүд долан хонгин эргцд давв. Урдаснь школын линейк деер зуралсн керг-үүлдврмүдин тускар зарлвидн. Шүлг айслулҗ умшлһна марһа давулвидн. Цуг классмудын сурһульчнр эн керг-үүлдврт шунҗ орлцсн болдг. Күүкд-көвүд тоомср олсн шүлгч Нуура Владимирин олн шүлгүдинь чееҗәр дасҗ айслулҗ умшв. Хамгин сәәнәр шүлгүд умшснь Күндллһнә һашгудар мөрәлгдв. Марһанд орлцсн цуг сурһульчнрт болн эдниг белдсн багшнрт ханлтан өргҗәнәвидн.
Дәкәд болхла Нуура Владимирин "Бичкндк цагин түүк" гидг зокъялар умшачнрин конференц давв. Күүкд эн үүдәврин тускар ухан-тоолврарн хувалцв. Сурһульчнр шүлгчин намтрла таньлдв, бичкдүдт нерәдсн шүлгүд умшв, дарунь ямр нег тааста шүлгин учр-утхар зургуд зурв. Нуура Владимирин үүдәсн "Орс багшин зөргтә йовдл", "Көк буурл теегм", "Аав одн мет", "Өгәнч седкл", "Багш - мини евәгч", "Өлн өршәл уга мөрдлә", "Усчдг яһж дассна тускар", "Сиврт хөөч көдллһн", "әмнә төлә бәәр бәрлдлһн", "Шин бәәрнүр нүүлһн" болн нань чигн зокъялмудла күүкд-көвүд таньлдцхав. Сурһульчнр Окна Заяна, Черевата Ариша, Бадмин Гиляна, Бочан Санл, Нижлян Эльвг, Окна Джольдж, Ерофицкаян Ксения, Саенко Анжела, Даржагинә Алексей болн Хонгр, Манцан Саша ахта шунмһа кевәр орлцсинь темдглх кергтә. Нертә бичәч умшачнрт сән селвгән өгчәнә: сә кесн улсиг мартх зөв угавидн.
Нернь туурсн шүлгч Нуура Владимирин гүн учр-утхта шүлгүднь күүкдин сурһмҗллһнд туслна. Тегәд чигн билгтин ончта өөнд нерәдгдсн керг-үүлдврмүд сурһмҗин ик чинр зүүснь лавта.
Күндтә Владимир Дорджиевич! Авсн наснтн алтн болҗ түүк-шүлгүдәрн мадниг байрлулҗ тенгрин гем-шалтг уга, зун хавр үзҗ зу нас наслҗ йовхитн Олн Деедс Бурхд хәәрлҗ өршәтхә!

Анастасия Даваева,
хальмг келнә болн
утх-зокъялын багш