Эңкр Элстм улм сәәхрв
19-09-2017, 15:08 
Элст үүдәд 152 җил күцв. Тегәд давсн бембә өдр элстихн төрскн балһснаннь Өдриг өргмҗтәһәр, байрта-бахмҗтаһар темдглв. Мана хотл балһсна байрт орлцхар орн-нутгин кесг булңгудас гиичнр ирв.
Эн җил Элст балһсна Өдр темдгллһнә байрин программ йир өргн болн соньн болв гиҗ темдглх кергтә. Өрүһәр балһсна 3-ч микрорайонд селәнә эдл-ахун яарм эклв. Таңһчин райодас арһлачнр болн фермермүд мах, тәрә-темс, зер-земш, махна болн үснә
зүүтә хот-хол, нань чигн эдл-ууш кимдәр хулдв.
Өрүн балһсна цутхлң тал адһҗ йовсн кееһә хувцта, байрта, серглң-дерглң бәәдлтә әмтиг үзҗ болхмн билә. Учрнь юундв гихлә? Энтн өрүнәс авн асхн ора күртл Элстин цутхлңд олн зүсн керг-үүлдврмүд давулгдсмн. Байрин программиг белдхләрн кениг чигн мартсн уга. Ик баһ уга нааран ирҗ, насарн цацу улсла харһҗ, седклднь тааста керг-үүлд орлцҗ чадв.
Долан хонгин сүмин талвңд әрәсән МЧС-ин элчнрин хоорнд күчн-чидлән һарһҗ үзүллһнә марһан болв. Əәдрхнәс, Аһшас, Краснодарас болн нань чигн балһсдас ирсн йоста баатр залу улс чидлән сөрв. Хальмгас нам хойр команд орлцв.
А.С.Пушкинә скверт шүлгләнд седклән өгсн әмтн хурв. Эдн нертә шүлгчнрин, үүдәлтин хаалһд шинкән орҗах баһчудын чигн үүдәврмүдләнь таньлдҗ чадв. Элст балһсна дундын школмудын сурһульчнр, бичкдүдин садт ордг күүкд хальмг болн орс келәр шүлгүд чееҗәр умшҗ, әмтнә чееҗиг байрар дүүргв. Тер мет энд дегтрмүдин һәәхүл болв.
"Родина" сойлын цутхлңгин өөр урн һарин эрдмчнрин һәәхүл давв. Энд өлгмр, эдәр уйсн, цаасар, юуһар чигн кесн сәәхн кегдлмүд үзҗ болхмн билә. үдин алднд Долан хонгин сүмин талвңд "Мини Элст - мини байр" гидг нерәдлһтә бичкдүдин нәр-наадн болв. Бичкн билгтнр дуулҗ. биилҗ, сергмҗ үүдәв. Асфальт деер зурсн зургудын марһан болв. Таңһчин ЖКХ-н болн энергетикин министерств "Вместе ярче" гидг фестиваль бүрдәв. Бичкдүд олн зүсн марһаст орлцад, мөрә авцхав. Дарунь энд "Иньгллтин балһсн" гидг келн-улсин сойлын байр болв. Элстд ах-дү мет ниитәһәр бәәдг олн келн-улсин элчнр эн керг-үүлдврт орлцҗ, һарин эрдмин һәәхүл олна оньгт тусхав, концерт үзүлв.
үдин хөөн Элстин сән Өдрт авъяст тохрсар баһчуд олна нүүрт гер-бүл болцхав. Эдниг Элст балһсна администрацин толһачин дарук Бадм Манджиев йөрәҗ, белг бәрүлҗ өгв. Хальмг цутхлң хурлын лам болн Элстин Казанск кафедральн чонҗин гелң бас йөрәлин үг келҗ, ном умшҗ, белгән нерәдв. Элстихн Сергей болн Софья Ользеевихн җирһлин хаалһар 55 җилдән хамдан йовна. Эдн бас өркән өндәлһҗәх баһ улсиг йөрәв: "Эн сәәхн нарта өдр, Элстин
152 җил күцснә өдрт баһчуд өркән өндәлһҗ, тавн шин өрк-бүл тогтҗ, таңһч өсҗ-өргҗтхә. Өлзәтә цаһан хаалһар йовҗ, дала үр һарһҗ, үрн-саднаннь җирһл үзҗ, ут наста, бат кишгтә болҗ, ээҗ-ааван күндлҗ, кен бичкнән эрклүлҗ, хоорндан өгсн дуран насни туршарт хадһлҗ йовтн, мана наснд күртн, наадкнь Теңгрәс суртн".
А.С.Пушкинә скверт ретро-дискотек болв. Медәтнр баһ насндан дуулҗ йовсн дуд, биилҗ йовсн би сергәҗ, давсн цаган тодлҗ, уудьвран һарһв. Арбатд баһчудын фестиваль болв. Уйн наста күүкд-көвүд өдгә цагин өвәрц би бииләд, билгән үзүлв. Тер мет балһсна цутхлңд давулгдсн карнавал йир соньн болв. Эн керг-үүлдврт орцсн цуг муниципальн учрежденьсин, тер мет таңһчин зәрм министерствсин болн ведомствсин, школмудын сурһульчнр, дунд сурһулин заведеньсин болн КалмГУ-н оютнр урдаснь ик белдвр кеҗ, җигтә сәәхн нәр-наад үзүлв. Эн өдр балһсна олн зүсн һазрт кесг соньн керг-үүлдврмүд дегц давулгдв.
Асхар Иньгллтин паркд, Диилврин талвңд байрин концерт болв. Энд маля цокх зә уга, күн диг дүүрң билә. Таңһчин Толһач Алексей Орлов нааран ирҗ, цуглрсн улсиг йөрәв.
- Эңкр нег һазра улс, эңкр элстихн, цуг таанриг мана хамцу байрла - Элстин Өдрлә цаһан седкләсн йөрәҗәнәв. Эндр ончта, байрта өдр, эн өдр әрүн чинртә кесг йовдлмуд учрв. Өрүһәр Хальмг цутхлң хурлд таңһчин әмтнә җирһл амулң, сән-сәәхн болтха гиҗәх ик мөргүл болв. Джангариад күцәмҗтәһәр давв. Сойлын, спортивн, хот болһдг чигн халхар үзмтҗәһәр
үүлддг улс эврәннь эрдмән үзүлв.
Эндр ончта өдр, юңгад гихлә мана байриг хувалцхар орн-нутгин хол булңгудас күндтә гиичнр ирв. Теднә негнь мана таңһчла нөкцҗ үүлдҗ йовх "Лукойл" компань мөн. Мана байрт орлцхар ирсн гиичнриг тосҗ, мадн теңкән уга байрлҗанавидн.
Мана Элст хөвтә, сәәхн болтха гисн күсл бидн зүүҗәнәвидн. Җил ирвәс мана хотл балһсн хүврәд, шинрәд, сәәхрәд бәәнә. Элстд төрсндән, энд бәәдгтән бийән хөвтәд тоолҗанав. Цуг таанрт эвин бәәдл, амулң җирһл, эрүл-менд бәәхиг, нег үлү ах үйин улст эрүл-дорул бәәхиг, дорас өсч йовх үйнрт сарул иргч дурдҗанав гив.
Дарунь Элст балһсна администрацин толһач Окон Нохашкиев йөрәлин үг келв.
- Элст энтн мана хамцу гер, мана хамцу бүүр болҗана. Күн болһниг, өрк-бүл болһниг мана эңкр Элстин Өдрлә йөрәҗәнәв. Цуһарн хөвтә-кишгтә, амулң менд бәәх болтн, керг-үүлтн күцәмҗтә болтха. Ах үйин улст онц ханлтан өргхәр бәәнәв. Эдн балһсиг шинәс босхҗ, тосхҗ, Элстин делгрлтд ик тәвцән орулсн болдг. Баһчуд эднә кергнь цааранднь давулҗ, бас төрскн балһсндан тиим кевәр таңсг болҗ, килмҗән күргҗ йовтха гиҗ дурдҗанав гив.
Тер мет керг-үүлдврт орлцсн әрәсән Орн-нутгин Хүүвин депутатнр Марина Мукабенова болн Баатр Адучиев, "Лукойл-Нижневолжскнефть" ООО-н генеральн директор Николай Ляшко, "Лукойл" ПАО-н олнла залһлда бәрлһнә департаментин региональн коммуникацсин заллтын һардач Владимир Герасимов йөрәлин үг келҗ, таңһчин зөөр болн кеермҗ болҗах хәәртә Элст цааранднь улм икәр делгрҗ, өсч-өргҗҗ, сәәхрҗ, цецгәрҗ йовтха гиҗ дурдв.
Кесг җилин эргцд "Лукойл" компань болн "Лукойл-Нижневолжскнефть" предприять мана таңһчд социальн төсвсин марһа давулна. Эн марһанд сурһуль-эрдмин, сойлын учрежденьс, олна ниицәс шунмһаһар орлцҗ, төсвсән бәәдл-җирһлд тохрахин төлә грант шүүҗ авна. Элст балһсна Өдрт нерәдгдсн байрин йовудт эн марһана "әрүн шагшавд болн сойл", "Йиртмҗ болн эргндк бәәдл харлһн", "Спорт" гидг һурвн номинацар диилвр бәрсн нефтин болн газин Хальмг государственн колледжин, Яшкулин района Чилгр селәнә дундын школын, Баһ Дөрвдә бичкдүдин спортивн школын элчнриг тоомсрта улс ачлв.
Байрин йовудт Хальмг Таңһчин сойлын ачта көдләч, таңһчин улсин артистк, нернь туурсн домбрч Булһн Манджураковаг 90 җилин өөнләнь йөрәҗ, "Элст балһсна күндтә иргн" гидг өөдән нерн зүүлһгдв. Тер мет балһсна администрацин һардвр нертә көгҗмч Аркадий Манджиевиг "Ач-тусан күргсн төләднь" гидг өрчдән зүүдг темдгәр ачлв.
Элстихн болн балһсна гиичнр Элстин Өдриг байрта-бахмҗтаһар темдглҗ, цаган сергмҗтәһәр давулв. Таңһчин билгтнр дуулад, бииләд, әмтнд байр үүдәв. Тер мет олна тааслт олсн "Банд\u2019Эрос" гидг вокальн баг билгән үзүлв. Балһсна Өдрт нерәдгдсн нәр байрин фейерверкәр төгсв.

Маргарита АРЗАЕВА