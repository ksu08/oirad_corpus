үвлин кемд яһҗ белдҗәхин тускар
24-09-2018, 11:31 
Урҗ өдр правительствин Герт таңһчин Толһач Алексей Орловин һардврт ЖКХ-н болн социальн халхин объектсиг 2018-2019 җилмүдин намрин-үвлин кемд көдлхд белдлһнә туск төрмүдәр селвлцән болв.
Энүнә йовудт ЖКХ-н, эрүл-менд харлһна, сурһуль-эрдмин объектс, муниципальн бүрдәцс дулаллһна кемд белдвр келһнә туск төрмүд хәләгдв. Керг-үүлдврт ЖКХ-н болн энергетикин, эрүл-менд харлһна, социальн делгрлтин, күч-көлснә болн әмтиг көдлмшәр тетклһнә, сурһуль-эрдмин министерствсин һардвр, Элст балһсна администрацин болн райодын муниципальн бүрдәцсин һардачнр орлцв.
Түрүләд жилищн-коммунальн эдл-ахун болн энергетикин министр Нелли Ткачева ЖКХ-н объектс дулаллһна кемд белдвр келһнә тускар илдкл кев. Коммунальн комплексин организацс, муниципальн бүрдәцс иргч дулаллһна кемд белдврин керг-үүлдврмүдин Зура батлсмн. Тегәд эн зураһас иштә ЖКХ-н объектсиг намрин-үвлин кемд белдлһнә кергт эндр ут тоодан 128,53 сай арслң йилһгдсмн, тер тоод таңһчин бюджетәс - 22,005 сай арслң, бәәрн бюджетмүдәс болн предприятьмүдәс - 29,32 сай арслң, әмтнә мөңгн - (олн давхр гермүдт бәәх әмтнәс капитальн ясврин төлә цуглулсн мөңгн).
Удлго эклх дулаллһна кемд 29 котельн (100 процент) көдлхд белн белн бәәнә. Тер мет эндр намрин-үвлин кемд утдан 68,2 дууна дулаллһна сетьмүд (100 процент), 1306,65 дуунад усна сурвлҗна сетьмүд, 128,96 дуунад канализацин сетьмүд, 2122,29 дуунад электрокүчнә сетьмүд (100 процент), 1621,7 дуунад газин сетьмүд (100 процент) белн болв. Яшкулин района Молодежное селәнә дундын школыг дулалхин төлә 10 тонн шалдрң тосн-түлән хулдҗ авсмн. Өдгә цагт эн школын төлә 500 миңһн арслңга тосн-түлә авч белдхин төлә марһа давулҗана. Сарпан района Коробкинск дундын школын төлә ода деерән 25 тонн нүүрс (39 процент) хулдҗ авсмн.
Дарунь Нелли Ткачева Элст балһсна гер-бүүрин көрң дулаллһна кемд белдврин тускар зәңглв. Таңһчд 15 залврин компань теткҗәх 472 олн давхр гер бәәнә. үвлин кемд централизованн дулаһар теткгддг 363 олн давхр гериг белдх кергтә. Залврин компаньс "Энергосервис" акционерн ниицәнлә хамцу көдләд, олн давхр гермүдин дулаллһна системиг белдлһнә керг-үүлдврмүд күцәҗәнә.
Коммунальн халхин объектсиг аюл, зеткр учрад, эдлврәс һарсн кемд электрокүчәр теткхин төләд 8,3 сай арслңга аюл учрсн цагт олзлгдх хамг тоот хулдҗ авад белдсмн. Цуг райодын муниципальн бүрдәцс дизель-генераторн установксар теткгдсмн. Таңһчин жилищн-коммунальн эдл-ахун болн энергетикин министерствд "горячая линия" гидг керг-үүлдвр күцәгднә. Жилищн-коммунальн эдл-ахун халхд зөв-йос эвдсн йовдлла харһсн кемд 3-36-50 гидг телефона тойгар җиңнүлҗ болхмн.

Маргарита АРЗАЕВА