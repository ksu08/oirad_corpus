Шунлтан геедго журналист Галина Хейчиева
15-11-2017, 10:51 
Баһ наста һардачиг дөңнәд таңһчин телерадиокомитетин ахлачин дарукд шиидв, тиигәд юмнас әәлго Галина Комуновна телеүзлд ирәд, шин дамшлт хоршасмн,
хөөннь "Известия Калмыкии" газетин ах редактор болҗ көдлсмн, дәкәд "Элстин панорама" газетиг толһалсмн, аштнь төрскн "Хальмг үнндән" ирҗ көдлҗәнә, тер кевәрн сойлын тускар бичҗәнә, дөрвдгч халхиг соньн учр-утхта статьяһарн дүүргнә.
- Нанд редакцд ирәд көдл гисн үрвриг бичәч Бембин Тимофей келә, җирдгч җилмүдин чилгчәр эдн хальмг селәдин школмудар йовад бичдг билгтә баһчудыг хәәҗ йовсмн. Тиигҗ эдн Калян Санҗ бичәчлә хоюрн мана Көтчнрә (тиигхд Приозерн) района Цаһан-Нур селәнә дундын школд ирәд, арвдгч классин сурһульчнрин бичсн нәәрүллһинь хәләһәд, аштнь намаг шүүҗ авч,- гиҗ Галина Комуновна тер редакцд ирҗ көдлснә цагиг тодлҗ келҗ өгв.
Редакцд Галина ик зузан хальмг - орс толин дегтр авад 1967 җилин сентябрь сарла ирсмн, тиигхд "Хальмг үнн" газет "Улан герин" хойрдгч давхрт бәәршлҗәсмн.
Энүг үзчкәд одахн институт чиләсн баһ наста журналист Сергей Бартунов: "Гегеля читаете?" - гиҗ сурсмн. Эмәсн-сүрдсн Галина нам эн шоглҗахиг чигн медсн уга, яһад гихлә редакцин ахлачла харһхар белдәд тавн ухань тарад үүмҗәсмн. "Цугтан эдн немш философмудыг умшдг болҗана, нанд бас нег үүдәвринь умшҗ хәләх кергтә", - гиҗ күүкн дотран сансмн.
Сәәхн седклтә, күн болһнла ээлтә ууһн журналист, редакторин дарук Басң Асяевич Сангаджиев бичкн күүкиг тосад, нег статья өгәд, энүг орс келнәс хальмг келнд орчулад маңһдур авад ир гиҗ келҗ. Галина болхла тер харһлтын өмн газетиг умшад, журналистнр хальмгаһар яһҗ бичдгинь, ямаран үг олзлдгинь хәләҗ. Тиигәд тер статьяһан түргәр орчулад авч ирҗ. "Му бишәр орчулуч, цааранднь көдлхлә улм сәәнәр даалһвран күцәхич",- гиҗ Басң Асяевич келәд, энүг орчулачин нөкдин
көдлмшт авсмн.
Тиигәд Галина бичгүдин болн сойлын әңгд көдлдг болв, энүнә сурһмҗлачнь Евдокия Ерофеевна Манцына болсмн, кесг җилдән эдн хамдан көдлсмн. Сойлын, театрин, зурачнрин болн шүлгчнрин, бичәчнрин,теднә үүдәлтин тускар яһҗ бичдгинь ах үүрәсн Галина дасҗ авсмн.
Тиигхд ветеранмуд дунд редакторин дарук, бичәч Андрей Манганыкович Джимбиев, советск тосхлтын әңгд Эрдни Ильджиринов, дааврта сегләтр болҗ нертә
бичәч Басң Бюрюнович Дорджиев, пропагандын әңгд Дорҗ Манджиевич Босхомджиев, хөөннь һуча Убушаевич Бембеев көдлҗәсмн. Бичгүдин әңгәс нааран
баахн журналист Галина Хейчиева ирсмн, энд һуча Убушаевич һардачнь болад, хальмгаһар бичдгиг дасхсмн.
Партийн җирһлин әңгд бас нертә журналист Антонина Семеновна Семенова көдлҗәлә, бас Галинад сүв-селвгәрн дөң болҗасмн. "Йирин мана ветеранмуд дамшлтарн, хоршасн медрләрн баһчудла хувалцдг билә. Көдлмшәр соньмсҗахинь, оньган өгчәхинь, улм сәәнәр бичхәр седҗәхинь үзчкәд, эрк биш түрүн саамд
дөң болхар седдмн",- гиҗ Галина Комуновна тодлврарн хувалцна.
Келн-улсин газетд көдлҗәхдән Галина нарт-делкә эргәд круизд йовсмн, комсомолын Хальмг обкомин сегләтр Валерий Зурганович Эрдни-Горяев энүнд путевк
олҗ авхд дөң болв, ут турштан 30 күн Хальмг Таңһчас һарч йовсмн. Японь, Лаос, Филиппины, Вьетнам орад амрсмн, әрәсән 15 субъектәс әмтн зуульчлсмн.
Журналист Галина Хейчиева оньдин шин зәңгсәр, һазадын орнд бәәдг хальмг улсин җирһләр соньмсна, хамгин түрүнд тер зәңгән эврәннь газетдән барлхар шунна. Хальмг театрин, сойлын туск статьяснь оньдин умшачнрин оньг авлна, соньн олн тоотла мадниг таньлдулна. Хоршасн байн дамшлтан, журналистин билг-эрдмән олзлҗ цааранднь чигн седкл авлгч статьясан бичҗ мадниг байрлулҗ йовтха гиҗ билгтә журналист, барин ветеран Галина Комуновна Хейчиеваг йөрәҗәнәвидн.

ТүРВәН һуна