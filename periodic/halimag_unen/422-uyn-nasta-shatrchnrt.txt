Уйн наста шатрчнрт
24-09-2014, 15:19 | Таңһчин зәңгс
Одахн Хальмгт үүлддг «Ростелеком» компаня көдләчнр Элст балһсна А.Г.Сергиенкон нертә 3-ч тойгта дундын школд нарт-делкән гроссмейстер Татьяна Степован «Тигренок в шахматном королевстве» гидг сәәхн зургудта 100 дегтр белглв. Бичкдүдин садт орҗах болн эклц классин күүкд-көвүд эн дегтрмүдәр шатр нааддг дасч чадхмн.
Эн компаня Хальмг филиалын һардач Арслан Корняковин келсәр, компань социальн седвәрт ик оньган тусхана, тер тоод билгтә бичкдүдт болн баһчудт. Элст балһсна 3-ч тойгта дундын школ хотл балһсна школмудын дунд бичкдүдт шатр даслһар түрүн школ гиҗ тоолгдна.Энд нарт-делкән гроссмейстер Б.Кованова сурч йовсмн, ода шатрар әрәсән чемпионк Динара Дорджиева сурчана. Тегәд хамгин сән әрәсән шатрч Татьяна Степован бичсн дегтр шатрар шин чемпионмудыг өскхд ик нилчән күргхнь маһд уга.
Сәәхн өңгтә дегтрмүд белглсн кемлә школын директор Светлана Кукаева үг авад: «Хальмгт мөрнә урлдан, бөк бәрлдән, саадгар халһн болн келн -улсин шатр наадлһн дегц делгрлт авсмн гиҗ тоолгдна. Эндр мана школын сурһульч болһн шатр наадна. Эн дегтрмүд күүкд-көвүдт ик дөңгән күргх», - гиҗ «Ростелеком» компаньд ханлтан өргв. Темдглхд, эн компань «РОСТ. Рост личности. Рост общества. Рост бизнеса» гидг дуудврар һардвр кеҗ үүлднә. Тегәд компань билгтә баһчудыг, бичкдүдиг дөңнәд, олн зүсн седвәр татад, эднә өслтд, делгрлтд нилчән күргнә.