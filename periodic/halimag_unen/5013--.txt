Эклц классмудын багшнриг белдхин төлә
30-01-2017, 17:29 
Таңһчар үүлддг дундын профессиональн сурһулин заведеньсин директормудын советин седвәрәр колледжмүдт оютнриг хамцуллһна, теднә олна шунлтыг өөдлүллһнә күслтәһәр кесг керг-үүлдвр күцәмҗтәһәр давна. Эн советин үүлдврт педагогическ колледжин директор Татьяна Николаевна Джамбинова шунмһаһар орлцна. Тегәд эн олна организацин көдлмшин болн йоста ик нәр-наадн болдг керг-үүлдврин тускар тодрхаһар келҗ өгтн гиҗ бидн сурвидн.

- Совет оютнрин болн дундын профессиональн заведеньсин коллективсин
төлә кесг керг-үүлдвр бүрдәнә, иргнә (гражданск) обществин шунлтта институтмудын негнь болҗ бийән үзүлҗәнә. Мана таңһчин колледжмүдт олн эрдмтә баһчудыг сурһҗ иргч җирһлднь белднә, теднд олн халхин гүн медрл өгнә. Эн көдлмшиг цааранднь ясрулхин болн багшнрин дамшлтынь хамцулхин төлә директормудын совет көдлмшин дигтә-дарата зура батлсн бәәнә.
Тер зурала ирлцүлҗ колледж болһн чинртә нег керг-үүлдвр күцәнә. Мана педагогическ колледжд "Алтн зурмн" гидг фестиваль бүрдәх даалһвр өгв, терүг бидн арднь орҗ күцәһәд, кесг командсиг хамцулҗ, эднд үүдәгч эв-арһан үзүлх арһ өгч, күслдән күрвидн. Тиим даалһвр мана таңһчин колледжмүдин оютнриг негдүлх, тер мет багшнрин ханиг батрулх, эдн ни-негн кевәр көдлтхә гиҗ негдүлх төр тәвҗәнә, аштнь обществин социальн даалһвр чигн күцәгднә.
Цуг колледжин оютнр эрүл-менд авг-бәрцән, төрскнч седклиг батруллһна, социальн чинртә кесг төриг яһҗ күцәҗәхән медүлнә. Цугтан иим керг-үүлдврт седклән өгч орлцна. Тиигҗ бидн мана оютнрин бүрдәгч, үүдәгч билг-эрдминь, төрскнч седклинь делгрүлҗ эднд эврәннь
үүдәврмүд тогтах, эднә колледжин җирһлин, күцәҗәх олн төрин тускар келх арһ өгнәвидн.
Баһчуд эврән юм үүдәдгиг дасҗ авчана, тегәд тиим керг-үүлдвриг улм икәр бүрдәх кергтә гиҗ санҗанав. Көдлмштән бас тиим шин тоот олзлҗ үүлдхлә ик туста юмн болхнь лавта, нег үлү багш күн тиим эв-арһиг сәәнәр дасҗ авх зөвтә.
- Колледж болһн онц керг-үүлдврән бүрдәсн болхгов?
- Мел тиим. үлгүрнь, Башантан агроколледжд дундын профессиональн сурһулин заведеньсин олна аккредитацин туск төрмүдт нерәдсн керг-үүлдвр болв. Мана оютнриг
көдлмшт орулҗ авдг предприятьмүд болн организацс эн туст колледжмүдлә нөкцлтән өргҗүлх йоста. Бидн чигн эн туст организацсла хәрлцәһән өргҗүлх зөвтәвидн.
Цааранднь мана учрежденьсин директормудын дарукс Элстин политехническ колледжин ул деер сурһуль-эрдмин региональн компонентин тускар күүндвр келә. Тернь бас соньн төр, баһчуд төрскн һазрин тууҗан, сойлан, авъясан сәәнәр медҗ авч, төрскн келән чигн дасҗ авх.
Мана педагогическ колледҗ шин җилин январь сарла оютнриг спортд орлцуллһна, тер
көдлмшиг җилдән нег дәкҗ биш, болв тасрхан угаһар келһнә тускар күүндвр бүрдәв. үлгүрнь, декабрь сарла баскетболын болн гиигн атлетикин дөрлдә кеҗ болҗана, январь сард ширә деер нааддг (настольн) теннисин марһа бүрдәв. Тиигҗ олна спортыг йостаһар делгрүлҗ болхмн, физкультурин багшнр эн кергт ик тәвцән орулх зөвтә.
Тиигҗ ФГОС-ин неквриг чигн бидн күцәхвидн, ГТО-н кемҗә өглһнд чигн белдҗ болҗана. Тиим кевәр бидн мана колледжд физкультурин багшнриг цуглулхар бәәнәвидн. Тиигҗ оютнр марһа бүрдәлһнә сән дамшлт хоршаҗ авх.
Давсн җилд Хальмг госуниверситетин СПО-н факультет спартакиад бүрдәлә, хулд-гүүлгәнә-технологическ колледж көдлмшчнрин кадрмуд белдлһнә төрәр бас семинар келә. "Ворлд скилз" ("World skills") гидг нарт-делкән марһанд бидн орлцхар седҗәнәвидн. ДОУ-н сурһмҗлачнр болн эклц классмудын багшнр бас эврәннь мергҗлтән үзүлх. Февраль сард региональн кемҗәнә марһан болхмн, тенд мана оютнр белдврән үзүлх йоста. Болв тертн йир үнтә төсв болҗана, тегәд терүнд орлцхд амр биш болна.
- Ода эклц классин багшнр школмудт күртҗәхш гиҗ келнә. Тана тоолвр эн туст ямаран?
- Багш күүнд җирһлин таалынь ясрулҗ җалвинь өөдлүлх кергтә, тиигхлә баһчуд селәнд чигн
көдләд, багш болхар седх, ода тиим таал уга, тегәд баһчудын ик зунь школд көдлхәр седхш.
Эн туст селәнә болн райодын муниципальн бүрдәцин ахлачнр багшнриг белдлһнә төрмүдт һол оньган өгч, ода школд сурчах сурһульчнрас медрлтә-билгтәһинь шүүҗ авад багшин
көдлмшт белдхлә сән болх. Тер мет эднд җалвинь өөдлүлҗ, селәнд, районд кергтә таал тогтахмн, тиигхлә баһчуд школд ирх гиҗ санҗанав.

ТүРВәН һуна
ЗУРГТ: таңһчин дундын шишлң сурһулин учрежденьсин һардачнрин совет болҗах кем