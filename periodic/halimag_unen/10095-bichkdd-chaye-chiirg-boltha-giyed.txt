Бичкдүд чаңһ-чиирг болтха гиһәд
04-12-2019, 11:10 | Таңһчин зәңгс » Спорт
Давсн бембә өдр, ноябрь сарин 30-д, таңһчин бичкдүдин болн уйн наста баһчудын таңһчин спортивн школ бүрдснә 45 җилин өөнән темдглв. Ончта өөнд нерәдгдсн байрин керг-үүдврт урднь ДЮСШ-н секцст ордг бәәсн улс болн эднә тренермуд цуглрв, кесгнь хол һазрас чигн ирсмн. Таңһчин сурһуль-эрдмин болн номин министрин үүлиг дав зуур дааҗах Николай Манцаев, спортын болн баһчудын политикин министр Дорджи Шикеев, Элст балһсна администрацин толһачин дарук Истя Мушаев, әрәсән паралимпийск комитетин региональн әңгин ахлач Владимир Бардышев, болн нань чигн кесг дааврта улс керг-үүлдврт орлцҗ, спортивн школын көдләчнриг болн нернь туурсн бөк Мингиян Семенов спортын ветеранмудыг байрлань йөрәҗ, йөрәлин үг келҗ, белгән нерәдв.
Байрин керг-үүлдврин эклцәр ДЮСШ-н һардач Геннадий Левинов школын тууҗин, өдгә цагин бәәдлин тускар илдкл кев.
ДЮСШ-н түрүн һардач Вил Борисович Номинханов бәәсмн. Эн спортивн школыг 1985 җил күртл һардҗ йовла. Дарунь Евгений Александрович Шичкин директорин үүлд батлгдҗ, эн дааврта үүлиг 15 җилин эргцд дааҗ йовла. Эдн күцәмҗтәһәр үүлдҗ, бичкдүдин болн уйн наста баһчудын спорт делгрүллһнә кергт ик тәвцән орулсн төләд ик өөдән ачлврмудар ачлгдсн болдг. Тер цагт Валентина Очирова завучар, Татьяна Демиденко инструктор-методистәр болн баскетболар тренер болҗ, ДЮСШ-н түрүн тренермүдин негнь - Анатолий Куберлинов ширә деер нааддг теннисәр тренер бәәсмн. Тер мет олн җилин эргцд волейболар В. Серов, В.Красовский, Ю.Хабаров, В.Божко, С.Репкин, баскетболар И.Кушлынов, В.Немошкалов, С.Гаврилов, ширә деер нааддг теннисәр Б.Ванькаев, А.Тюрбеев ахта кесг үйин спортсменмүдиг белдсн болдг.
РДЮСШ-д сурч йовсн С.Шевченко, И.Костин, А.Кириленко, В.Матыченко, Н.Горбанев, В.Серов орн-нутгин олн зүсн хамцу командсин болн волейболар мастермүдин командсин ханьд орҗ, спортивн марһаст орлцдг бәәсмн. өдгә цагт Станислав Шевченко - әрәсән волейболын Федерацин президент. РДЮСШ-д дамшҗ йовсн В.Сергиенко Беларусин сурһульчнрин хамцу командын ханьд наадҗ йовла.
2000 җилд ДЮСШ-н һардачин үүлд Мамука Благидзе орҗ, цөөкн җилд көдлв. Тер кемд РДЮСШ кесг зүсн янзин спортивн таңһчин марһас, сурһульчнрин дунд Джангариад, таңһчин Президентин Кубокин төлә марһа давулҗ, цааранднь чигн селәнә бичкдүдин болн уйн наста баһчудын спортивн школмудт методическ дөң күргдг билә.
Сүл җилмүдин эргцд РДЮСШ спортивн школын үүлдврин туст закана халхин методическ һардвр, сул янзин болн греко-римск бөк бәрлдәнә, волейболын болн баскетболын туст кесг методическ һардвр ухалҗ белдсмн.
өдгә цагт чигн РДЮСШ зүсн-зүүл спортар таңһчин марһас бүрдәҗ давулна. Таңһчин спортивн школмудын сурһульчнр әрәсән первенствин зональн болн финальн марһаст орлцна. Эндр өдр РДЮСШ-д 9 тренер көдлҗәнә. Эдн цуһар медрлтә, өөдән мергҗлттә, дамшлтта специалистнр мөн. Энд зурһан зүсн спортар дамшна: баскетбол, волейбол, футбол, греко-римск бөк бәрлдәһәр, гиигн атлетикәр болн бочча спортар. 15 сурһулин багд 190 һар күүкн-көвүн орна. Тренер Евгений Джалаевин һардҗах баскетбольн команд таңһчин марһаст нүүрлгч орм эзлнә. Волейболар Александр Нусхаев, греко-римск бөк бәрлдәһәр Баатр Гидеев, Эдуард Левинов, Андрей Лиджиев тренермүдәр көдлҗ, сурһульчнрт ик оньган өгч, сән спортсменмүдиг белднә. Эднә сурһульчнр Кирилл Астанко, Данзан Бадмаев, Айрат Лиджиев, Дамдин Манджиев болн нань чигн таңһчин болн регионмудын хоорндк марһаст ончрҗ, диилвр бәрнә. Тренер Джангар Тюрбеев көвүдиг футболар соньмсулҗ дасхна. Гиигн атлетикәр тренер Баатр Басанговин сурһульчнр өөдән күцәмҗд күрнә. Энүнә сурһульч Кристина Глушкова - хамгин сән спортсменк. Эн күүкн әрәсән первенствд диилвр бәрсн билә. Тер мет Антон Василенко болн Дмитрий Пихтуров бас сән спортивн белдврән үзүлнә. Адаптивн спортын бочча гидг янзин әңгд Елена Гаряева көдлҗәнә.
РДЮСШ җил болһн олн зүсн янзар спортивн марһас бүрдәҗ давулна: саадгар халһна, келн-улсин бөк бәрлдәһәр, гиигн атлетикәр, волейболар, ширә деер нааддг теннисәр, баскетболар болн нань янзин спортар. Урзн РДЮСШ-д «Таалмҗта бәәдл» гидг программин йовудт йилһҗ өгсн 1 сай 820 миңһ һар арслңгар ясвр кегдҗ, сән кец-таал тогтагдв.
РДЮСШ-н ончта өөнд нерәдгдсн керг-үүлдвр байрта-бахмҗтаһар давв. Нег ухан-седклтә, эврә кергтән итклтә, спортд болн бичкдүдт дуран өгч көдлдг, дорас өсч йовх үйиг спортар соньмсулдг улсин харһлт болв гиж келҗ болна.
Маргарита АРЗАЕВА