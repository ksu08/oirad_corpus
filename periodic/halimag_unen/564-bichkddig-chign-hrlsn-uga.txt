Бичкдүдиг чигн хәәрлҗәсн уга
08-10-2014, 18:13 | Таңһчин зәңгс
Ахнрнь - эцкнрнь фронтд дәәлдҗ йовсн хальмг хотнд бәәсн мана медәтә өвкнриг, күүкд улсиг, бичкдүдиг далн җил хооран яһад аврлт уга цааҗла харһулсмб гисн сурврт ода чигн дигтә хәрү уга. Орн-нутгин һардврт хов-худл зөөснә ашт бүкл келн-улсиг тачкнсн киитнлә хол Сиврүр мал зөөдг товарн вагонд йовулсмн.
Күчтә орн - нутгин тиим цааҗла мини бичкн эк - эцкм бас харһла. Эцкм долата, экм дөрвтә бәәсмн. Тер түрү цагла эдн өөрхн элгн - садан гееһәд, өлн - яду бәәсмн. Эцкин экнь өңгрхлә, терүг эгчнь хәләҗ арсҗала. Ахнь, эцкнь, авһнрнь цугтан фронтд әмән әрвллго дәәлдҗ йовсмн.
Мана аак (мама) эк - эцкән медхш, тедн Сивр тал йовҗ йовад өңгрлә. Ахнь болхла бас дәәнд йовсмн. Дән чилхлә эдн цугтан әмд-менд хәрҗ ирлә, болв буурл хальмг теегт биш, хол киитн Сиврт ирсмн. Кесг түрү- зүдүлә харһсн болв чигн эдн цугтан төрскн хальмг теегтән 1957 җил хәрү нүүсмн. 1958 җил эк- эцкм харһҗ таньлдад, нег-негндән таасгдад, седклән өгәд, өркән өндәлһв. Ода эдн үстин района Барун селәнд бәәнә. Эцкм Хөөч Манджиевич Дармаев, экм Юлия Бадмаева. Дөрвн көвүһән, һурвн күүкән эдн өскҗ босхв. Ода хөрн ач-зееһән болн йисн җичән таалҗана.
Эк - эцкмидн маднд сән сурһмҗ өгв, цугтан бидн үнн-чик седклтә, күч- көлсч иргнмүд болувидн. һурвн мини ах, дәкәд эләд ач көвүн таңһчин МВД - д көдлҗәнә. Тиим кевәр авһнрин үлгүрәр эдн төрскндән, таңһчдан итклтә болад, полицд церглҗәнә, олн -улсин тогтурта җирһлиг харҗ йовна.
Давсн җил мана эк - эцк хамдан бәәснә 55 җилин өөнән темдглв. Хөв-кишг, бат эрүл-менд эдлҗ, ут нас наслтха гиҗ мана эңкр аав - ээҗд дурдҗанав. Ачнр -зеенрнь, җичнрнь сән - сәәхн маңна тиньгр бәәҗ эднә неринь ик күцәмҗәрн дуудулҗ йовтха!
Ш. Барняева,
Ик Царң селән.