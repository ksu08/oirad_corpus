"Өөрд Түмн" фестиваль Хальмгт болхмн
20-12-2017, 10:41 
Батсух эн фестивалиг 12-ч җилдән кеҗәнә. Эн туст зөвәр ик дамшлт хоршасн, моңһл келтнрлә залһлда батлсн күн болҗана. Җил болһн август сард Увс Нур әәмгин Улан Гомин өөр эн фестиваль болна. Моңһл келн-улсин зөөриг хадһлх ик күслтәһәр кегдҗәх фестиваль олн дунд ик соньмслт олсмн. Келн- улсин ду, би, амн үгин зөөр үзүлдг, бөк бәрлдә, саадгар хадг, мөрнә урлда кедг марһанд әмтн таасҗ орлцна. Кезәнә өвкнрин залу-зөргиг, эв-довиг батлдгиг үзүлҗ, хадһлҗ йовх фестиваль тиигәд олн дунд батрв.
Җил ирвәс Батсух фестивальд талдан моңһл келтнриг орлцулад йовҗ, фестивалин кемҗән өргн болв. Цуг моңһл келтнриг хамцулдг фестиваль болҗ нер һарв. Эн фестивальд мана таңһчас "Йөрәл" ансамблин һардач Баатр Лиджи-Горяев орлцсн билә. Давсн җилд терүнд "Бамб цецг" ансамблин художественн һардач Валерий Эрдниев артистнрлаһан орлцҗ, хальмг бииһин эрдмәр фестивалин орлцачнриг байрлулсн билә. Таңһчин сойлын болн туризмин министр Хоңһр Эльбиков дарани фестивальд орлцхларн моңһл келтнрин фольклорн форумиг Хальмгт кех болҗ үгцсмн.
Җ.Батсух фестивалиг бүрдәхд Хальмг Таңһчин Толһач Алексей Орлов, таңһчин правительств, сойлын министерств дөң болҗахднь ик ханлтан өргв. Фестивалин бүрдәмҗин төрмүд хаһлхар ирсн моңһл гиичнрин келсәр, фестиваль кегдх ормин, терүг кезә кехинь диглҗ күүндгдҗәнә. Таңһчин Толһачла харһсна хөөн цуг сүв-селвгүд ашлгдҗ, цагнь болн ормнь батлгдхмн. Хаврин түрүһәр йиртмҗ серҗәх сәәхн цагла, әмтн оларн ирҗ чадх цагла фестиваль кех болҗ урдаснь күүндгдлә. Таңһчин әмтнәс нань өөр эргндк һазрас туристнр ирхд эвтә болх цагнь диглгдхмн.
Түрүн кегдсн то-дигәр фестивальд Моңһлас, Шинҗәнәс, Тываһас, Уулын Алтайас артистнр, спортсменмүд ирҗ орлцх гиҗ күләгдҗәнә. Терүнәс нань һазадын орн-нутгудар бәәх моңһл келтнр чигн ирх санатань бас бәәнә. әрәсән ик балһсдар, тер тоод Москвад, Санкт-Петербургд бәәх хальмгуд, фестивальд ирхмн.
Делкәд бәәх цуг моңһл келтнрин билг-эрдмин, урн-үгин, һарин эрдмин, эв-довин үзүлгч эрдмиг эрк биш хадһлх, иргч үйнртән тер зөөриг үлдәх күслтәһәр үүдәгдсн фестиваль җил ирвәс олн үүрмүдтә болҗ йовхин тускар Батсух келв.
Моңһлас ирсн дәкн нег гиич режиссер Баатар Нямхуу келсәр, эн җил Моңһл телеүзл тәвн җилә өөнән темдглҗәнә. Эн өөнлә ирлцүлҗ, үүдәгч төсвиг эн белдсмн. "Җаңһр" дуулврар терүнә тавн зүсн янзар моңһл келтнр дунд келгдҗ йовх бәәдләрнь эн 20 бөлгтә телефильм белдсмн. Давсн җилд Хальмгт ирәд, тавн җаңһрчиг баатрльг дуулвр дуулҗахинь цокҗ авсмн. Эннь бас фильмд орсиг режиссер темдглв.
Фильмиг моңһл әмтн йир икәр таасҗ хәләҗәнә. Холд бәәх Европд "Җаңһр" дуулдг, моңһлмудла әдл чирә-зүстә улс бәәхнь әмтнә ик зууднь йир өврмҗтә болн байрта болҗана.
Эн фильмин презентац А. Амр-Санана нертә Келн-улсин библиотекд болв. Фильмиг Хальмгт белглх саната бәәхән Б.Нямхуу медүлв. Энүнә келсәр, үүдәгч төсв төгсәд уга, цааранднь талдан келн-улсин эпосар фильм белдх ухан энүнд бәәнә.
Моңһл гиичнриг дахулҗ әрәсән географическ ниицәнә гешүн Юрий Сангаджиев ирв. Фестивалин күслин тускар эн тодрха цәәлһвр өгв.

Галина ХЕЙЧИЕВА