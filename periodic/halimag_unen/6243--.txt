Хальмгт Кунделинг ринпоче ирв
23-08-2017, 17:42 
Урднь зәңглсәр, мана таңһчд шаҗна ик цолта болн гүн номта багш Кунделинг ринпоче баралхҗ ирв. Хальмгин Цутхлң хурлын болн шаҗн лам Тэло Тулку ринпочен үрврәр күндтә гиич Элстд ирв. Аэропортд күндтә гиичиг Цутхлң хурлын гелңгүд, сойлын болн барин көдләчнр, шаҗнд щүтдг олн улс тосҗ авв. "Мендвт, мендвт!" гиҗ цуглрсн улсла ринпоче мендлв.
Кунделинг ринпоче аэропортд журналистнрин сурврмудт хәрү өгв. Хальмг Таңһчд дәкн нег ирсндән ик байрта бәәхән ринпоче медүлв. Моңһлд, Бурятьд, Тывад гиичләд ирҗ йовхиннь тускар келв. Моңһлд долан хонгт бәәсн, наадк хойр республикд цөн өдр бәәснә тускар күндтә гиич зәңглв. Хальмгт хөрн хонгтан бәәхин тускар келәд, терүнә йовудт Лаганьд одхмн, Элстд сурһульчнрт болн оютнрт нерәдсн мөргүл кех, ритрит кехәр бәәхин тускар ринпоче медүлв. Иим удан кемин йовудт кегдх ритритин тускар урднь зәңглгдлә. әрәсәд болн Хальмгт түрүн болҗ шаҗна иим йосрхл кегдҗәнә. Август сарин 30-с авн сентябрин 8 күртл ритрит болхмн.
Хальмг улсин болн Кунделинг ринпочен хүвлһн хоорндк залһлдан кезәнәс авн бәәхин тускар келхләрн, ринпоче тавдгч Дала ламин цагас авн тиим өөрхн ниицән үүдсинь темдглв. Ода эн хүвлһндән Кунделинг ринпоче Хальмгт ирҗ, номин цәәлһвр өгч, тууҗин тер залһлдаг улм батлҗана. Таңһчин әмтн болхла күндтә багшин номин хәәрнд күртҗәнә.

УШКАНА Сувсн