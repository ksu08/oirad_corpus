Көк теңгсин зөөриг эдлх цаг ирв
31-10-2018, 15:10 
Өөрхн иргчд, 2020 - 2030 җилмүдт, Хальмг Таңһч ямаран йовудтаһар делгрхин туск стратегическ зура тогталһна даалһвриг Хальмг госуниверситетин номтнрт даалһв. һоллгчдан эн зура ямаран йовудтаһар делгрхин, терүг күцәлһнә хамгин чинртә таалын туск онц күүндвр министерствин болн ведомствин элчнрлә хамдан номтнр одахн негдгч стратегическ сессин йовудт кесмн, терүнә тускар бидн тодрхаһар бичләвидн.
Одахн болхла, октябрин 19-д, хойрдгч сессь болв. Энд Хальмг Таңһчин Көк теңгсин көвән компонентиг делгрүллһнә туск соньн төр хәләгдв. Сессин көдлмшиг проректор Кермен Бадмаева һардв. Номин ик чинртә эн көдлмшт номтнрин кесг баг орлцҗана, эднә хамцу үүлдвриг экономическ номин доктор, профессор Тамара Цатхланова һардҗана, федеральн номин Цутхлңгудла нөкцлтҗ эдн көдлҗәнә гиҗ проректор темдглв.
Тер мет Хар һазра болн Лаганя района муниципальн органмудын һардврла болн специалистнрлә номтнр эн төсвин тускар күүндв, Əәдрхнә, Волгоградын, Кубаня университетмүдин номтнр эн төсвин хәләврт орлцҗ селвгән өгв, тиим кевәр Көк теңгсин көвән һазриг, терүнә зөөриг болн ховр таалыг олзллһна туск зура ик чинр зүүҗәнә гиҗ номтнр нөкцлтин болн стратегин сессин йовудт темдглв.
Көк теңгсин көвәд бәәдг Лаганя района һазриг делгрүллһнә стратегин тускар Хальмг ГУ-н предприятин экономикин болн залврин кафедрин ах багш Данара Эрендженова илдкл кев. Лаганя района медлд орҗах Көк теңгсин көвән һазрин утнь 130 километр тогтаҗана. Экономикән өргҗүлхин төлә сән таалта һазр район эзлҗәнә, энд көлгн-күчнә кесг хаалһ негднә, заһс өсклһнә салвриг өргҗүлҗ болҗана, ховр олн зүсн заһс бәрҗ болхмн, ховр аңгуд болн шовуд бәәнә. Промышленн флотыг, теңгсин көлгн-күчиг энд ик кемҗәтәһәр делгрүлҗ болхмн, түүнә төлә районд баһ биш әмтнә то бәәршлҗәнә. Тер тоотыг делгрүләд, бәәрн әмтнә җирһлин кемҗәг өөдлүлҗ, таңһчин экономикин үзмҗиг болн таалыг ясрулҗ болхмн.
Лаганьд порт тосхҗ болхмн, терүг әрәсән талдан портмудла залһҗ баһ биш ору авч болҗана, 22 сай тонн аца эн портын дөңгәр талдан орн-нутгудур зөөҗ болхмн. 4,5 җилин туршарт шин порт эдлврт орх, терүнә төлә 41 җува 200 сай арслң керглгдх. Шин ик объектиг 2 девсңгәр тосхҗ болхмн. Портын дөңгәр Персидск көл усна (заливин) орн-нутгудла, тер тоод Энткг болн Иран орн-нутгудла көлгн-күчнә теңгсин хаалһ үүдәҗ болҗана. Аштнь авиацин, төмр хаалһин, теңгсин болн автомобильн көлгн-күчиг делгрүлҗ болхмн.
Тер мет селәнә эдл-аху делгрүллһнә сән таал энд тогтаҗ болхмн, тер тоод мал бордлһна, заһс өсклһнә предприятьмүд, махна-консервн завод тосхҗ болҗана. Улан Хол селәнд нефть эд-бод кедг завод босхҗ, тер мет энд социальн болн сойлын объектсин төлә өдгә цагин тосхлтын материалмуд һарһҗ болҗана.
Цааранднь эн төрәр профессор Тамара Цатхланова тоолвран келв. Лаганьд җилин эргцд әмтн ирәд бәәдг туризмин комплексмүд, эрүл-мендән батрулдг нань чигн санаторьмуд, амрлһна гермүд, мөрнә-спортивн комплекс тосхҗ, баһчудын төлә экстримпарк секҗ болхмн. Тиим таал 2025 җил күртл тогтахла, җилдән район болн таңһч 150 сай арслң ору авад бәәх, таңһчин әмтнә җирһлин таал бас ясрх.
Лаганя порт программд эс орсн бийнь, терүг Дагестанд болн Оляд эдлврт орх портмудла залһлдулҗ болхмн. Ацаг контейнерар зөөх таал бәәнә. Лаганя портд Волгоградын, Краснодарин областьсас селәнә эдл-ахун эдл-уушиг авч ирәд, энүг Энткгт болн Персидск көл усна талдан орн-нутгудт теңгсәр зөөһәд хулдҗ болхмн. ЮФО-н талдан чигн регионмуд эн төсвд орлцҗ чадҗана. Порт секхлә, энд 5 миңһн күн көдлх. Кизляр - Əәдрхн төмр хаалһиг эн туст бас олзлҗ болҗана.
Цуг эн төсвиг күцәлһнд онц эзн улс-инвестормуд кергтә болх, теднлә бооца батлх кергтә. Портын инфрастуктуриг тосхлһнд федеральн финансмуд олзлгдх.
Тер мет номин конференцд предприятин экономикин болн залврин кафедрин доцент Кита Болаев Көк теңгсин көвән АПК-г делгрүллһнә, энд мал бордлһна площадк бүрдәлһнә тускар келв. Бас эн кафедрин талдан көдләчнр делгрлтин стратегин тускар илдкл кев, тер тоод заһс өсклһнә салврин өргҗлтин тускар доцент Бургста Эвиева, селәнә эдл-ахун эдл-ууш эд-бод кедг предприятьмүдин тускар доцент Савр Намысов, инновацин таалд тосхлтын салвриг делгрүллһнә төрәр кафедрин һардач, доцент Эльзата Эрдниева болн бизнес-инкубаторин күцәх кергүдин тускар доцент Елена Самаева тодрхаһар келҗ өгәд, стратегическ сессин орлцачнрин сурврт хәрү өгв.
Эдн цуг эн ик төсвс эндр-маңһдур күцәгдх бәәдлтәһәр сурвран өгв, зәрм тоотынь шалһв, болв номтнр цугинь дигтә-даратаһар цәәлһҗ чадв. Тиигчкәд энтн эндр-маңһдур күцәх төр биш, 2030 җилд күцәгдх төсвс, дәкәд министерствин болн ведомствин элчнр номтнрла онц күүндвр, харһлт кеҗ бачм төрәр тоолврарн хувалцҗ чадх. Ода болхла Көк теңгсин көвән һазр өөрхн иргчд түргн йовудтаһар делгрҗ, таңһчин экономикин кесг төр хаһллһнд дөң болад бәәхнь лавта, түүнә төлә цуг таал бәәнә.

ТүРВәН һуна