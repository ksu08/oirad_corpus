Шинрүлгдсн школд сән таалд сурхмн
22-08-2017, 15:37 
Август сарин 19-д таңһчин правительствин Ахлач Игорь Зотов райодын школмудар йовад, тедн шин җилд яһҗ белдсинь бүрткв. Хамгин түрүнд Баһ Дөрвдә гимназьд одад алдр орс шүлгч Велимир Хлебниковин музейд зу һар җил хооран бичсн үүдәврин бичмринь белглв.
-Тиим ховр документ маднд белглснд бидн цань угаһар Игорь Александровичд ханлтан өргҗәнәвидн. Тиим тоотыг 1920-ч җилмүдт, зу шаху җил хооран һарһсмн, ут турштан 50 экземпляр. Энтн Велимир Хлебниковин бичсн үүдәврмүдин тасрха. Нер туурсн шүлгч нег тиим бичмрән эврәннь үр Силовд белглҗ, терүнә өрк-бүлнь тер бичмриг олн җилин туршарт хадһлҗасмн, - гиҗ гимназин директор Валентина Борисовна Бастаева журналистнрт цәәлһвр өгв.
Энд бәәршлҗәх Велимир Хлебниковин музей таңһчд болн әрәсәд бәәтхә цуг делкәд темдгтә. Музейин болн Велимир Хлебниковин туск фильмиг немш режиссер Баһ Дөрвд селәнд - нертә шүлгч төрсн һазрт цокҗ авхмн. Музейд ода ховр кесг тоот хадһлгдҗана, экспозициг хәләхәр әрәсәһәс болн талдан орн-нутгудас кесг күн ирнә. Музей ода гуманитарн делгрлтин Цутхлңд хүврв, энүнә ул деер цугәрәсән болн таңһчин номин дамшлтын кесг конференц болна, җил болһн Велимир Хлебниковин һарсн өдриг гимназьд өргәр темдглнә.
Сурһулин шин җилд чигн гимназь дигтә-даратаһар белдв. Эн җилин зунар 300 миңһн арслңга ясврин көдлмш кегдв. Даруһас гимназин 1-ч давхрт капитальн ясвр кегдх, энд шин терзмүд, пол, үүдд тәвгдх, нань чигн көдлмш күцәгдх, терүнә төлә 3 сай арслң һарһгдх.
Дарунь Игорь Зотов Садовое селәнүр һарч йовв. Энд Дмитрий Маковкинә нертә 2-ч тойгта школд энүг района толһач Юрий Жуков болн школын директор Галина Цымбалова тосв. Таңһчин Толһач Алексей Орловин нилчәр энд әрәсән Президентин саңгас капитальн ясврин төлә 17 сай арслң һарһгдв. Эн көдлмшиг кесг сарин эргцд таңһчин правительствин Ахлач бүрткҗәнә, аштнь энд цуг терзмүд, үүдд, пол сольгдв, линолеумин ормд хойр давхрт кесг коридорт өдгә цагин плитк - кафель углҗ тәвгдв, тегәд эн пол бас кесг җилдән ясвр угаһар олзлгдхмн.
Тер мет энд өдгә цагин дулана систем тәвгдв, цуг үүдн сольгдв, ширдлһнә-шалдлһна ик
көдлмш өөдән чинртәһәр кегдв, цуг эрсмүд тегшрүлгдв, тегәд школ һал шин бәәдлтә болв. Спортзалд, хот-хоолын блокд болн медицинск кабинетд бас дигтә-дарата ясвр кегдв, классин хораст шин партмуд орулгдв, шин линолеум делгв. "Ода энд көдлхд чигн таалта-таасмҗта болна, бидн цугтан йир байрта-бахта бәәнәвидн", - гиҗ школын багшнр тоолвран келнә. Тиим кевәр сурһулин шин җилән эдн йир сән таалд эклх.
- Бидн цуг района школмудыг шин партар теткләвидн, тиим көдлмш Садовое селәнә Дмитрий Маковкинә нертә 2-ч тойгта школас эклвидн. Эн школ 50 җил хооран тосхгдла, тер цагин эргцд энд капитальн ясвр кегдәд уга бәәсмн. Багшнр болн сурһульчнр, теднә эк-эцкнр субботник кеһәд, кесг көдлмш күцәв. Района бюджетәс 3 сай һарһгдв, таңһчин бюджет чигн
дөң болв. Школын төлә сурһулин шин оборудовань хулдҗ авгдв, тер тоод хот-хоолын блокин
төлә, - гиҗ района толһач Юрий Жуков келв.
- Мана сурһульчнр болн теднә эк-эцкнр теңкән уга байрта бәәнә, кесг дәкҗ нааран ирҗ шинрсн ке-сәәхн классан, школан хәләнә, тиим ясвр кегдв гиҗ ода нам иткҗәхш. Энүнд таңһчин болн района һардвр ик дөңгән күргв, тегәд бидн Игорь Александровичд болн таңһчин Толһач Алексей Орловд ик ханлтан өргҗәнәвидн. Школ тал шин хаалһ чигн тосхгдв, ода автобусар, машиһәр эндәс кесг керг-үүлдврт һарч болҗана, гиичнрән чигн тосхд таалта болв, тегәд сентябрин нег шинд бидн шинрсн классмудт кичәлән өгхвидн,- гиҗ школын директор Галина Викторовна Цымбалова күүндвриг цааранднь давулв.
Энд капитальн ясвр 4 сарин эргцд болв. Эн җил школд 60 шаху бичкдүд 1-ч класст ирх. Ут турштан 388 сурһульч энд сурна. Багшнр энд кесг җилдән көдлҗәнә, байн дамшлт хоршасн специалистнр, таңһчин олимпиадмудын дииләчнрин болн призермудын тоод Садовск 2-ч тойгта школын сурһульчнр баһ биш. Ода зуг англь келнә багш уга, тегәд тиим специалистд эдн үрвр кеҗәнә, багшнр дөңгән күргәд бәәх гиҗ иткүлв.
- Бидн эн школын коридорар 30 җилдән йоватавидн, ода цугнь шинрүлгдв, цугинь шин-сәәхн. Тегәд әрәсән Президент Владимир Путинд, района болн таңһчин һардврт ик ханлтан өргҗәнәвидн, - гиҗ орс келнә болн литературин багш Октябрина Петровна Натырова тоолвран келв. Тиим байрта-бахта күүндвр Дмитрий Маковкинә нертә школд болв.
Дәкәд таңһчин правительствин Ахлач Игорь Зотов Көтчнрә района Хонин Косиевин нертә гимназьд ирв. Энд района толһач Валерий Очиров болн шидрәс школыг һардҗах директор Игорь Энеев һардачиг тосв. Ода гимназьд 550 сурһульч сурна. Школ 1970 җилд тосхгдла, энд бас кесг арвад җилин туршарт капитальн ясвр кегдәд уга. Тегәд эдн бас әрәсән Президентин көрңгин саңгас кергтә мөңгн һарһгдх гиҗ нәәлҗәнә. Төсвин документац белн. Тер кергт 24 сай арслң керглгдх.
- Тер саңгин программд эс орхла эн җил бидн хот-хоолын блокин ясвр кехәр зуралҗанавидн, терүнә төлә 3 сай арслң һарһгдх зөвтә. Шин җилин эклц күртл энд ясвриг төгсәхәр бәәнә. Дарук җилд әрәсән Президентин саңгин программд орхла тер ясвр цааранднь кегдх, бүклдән школ шинрүлгдх. Таңһчин бюджет эн кергт ик дөңгән күргх, - гиҗ Көтчнрә района толһач Валерий Очиров келв.
Көтчнрә гимназьд сурһульчнрин то җил ирвәс өсәд йовна, энд 20 парт ода деерән күртҗәхш. Көгҗмин сән сурһульта багш эднд кергтә. Хальмг ГУ төгсәсн биологийин багш нааран көдлхәр ирх, йирдән баһ наста 9 багш энд көдлҗәнә. Школ ода деерән сурһулин шин җилд белн, болв капитальн ясвр кезә эклхинь ода эдн күләҗәнә.
Дарунь Игорь Зотов Ергенинск селәнә школд одв. Энд цәәлһвриг района толһач Валерий Очиров өгәд, "Доступная среда" төсвәр ямаран көдлмш күцәгдсинь үзүлв. Энд терзмүд сольгдв, пандусмуд тәвгдв, мөрән уздг хорас шинрүлгдв. Тер мет федеральн программин кемҗәнд школын спортзалд ясвр кегдв гиҗ келв.
Цааранднь дарук җил "Доступная среда" программар Алцңһуд селәнә школд шинрүлгдх. Тиим кевәр района һардвр эн кергт цуг школмудт оньган өгчәнә, дару-дарунь энд ясврин
көдлмш күцәгдәд бәәх. Тиим неквриг орн-нутгин, болн таңһчин, правительствин һардвр тәвҗәнә, мана сурһульчнр сән таалд сурх зөвтә.

ТүРВәН һуна