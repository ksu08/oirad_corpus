Арһлач - ветеранмудт
16-05-2018, 10:36 
Виноградное селәнд бәәдг Анна Васильевна Ручкина дәәнә цагт Ленинград балһснд бүслврт туссмн. Социальн көдләчнр медәтиг оньгасн алдхш, сән өдрин өмн өргнд бас гертнь ясвр кев. Диилврин өдрин өмн өргнд Городовиковск района зарһин көдләчнр Анна Васильевнад болн дәәнд орлцачин белвсн Е.Г.Козырьд, тылд көдлҗ йовсн А.Я.Снопковад буйнч седкләсн дөң күргәд, хот-хол авч ирв.
Городовиковск района комплексн цутхлң олн җилдән арһлач Бембе Максимовла нөкцҗ үүлдҗәнә. Бембе Церенович баһ теткрвтә болн олн үртә өрк-бүлмүдт, дәәнә ветеранмудт җил болһн дем күргҗ, буйнч седкләсн дөң күргнә. Эн җил чигн Алдр Диилврин 73-ч җилин өөнлә арһлач района арвн йисн күүнд демән өгв.
Дорас өсч йовх бичкдүд болн баһчуд дәәнә тускар медҗ авхин, эднд төрскнч сурһмҗ өгхин төлә эднлә хамдан олн керг бүтәгдв. Тиигәд Городовиковск балһсна олн профильта гимназин оютнрла хамдан "Мобильн парикмахер" гидг керг-үүлдвр бүрдәгдв. Буйнч седклин акцин йовудт хөрн һурвн медәтд өңгәр туслҗ күргв. "Сказка" бичкдүдин садын "Родничок" гидг волонтерск багин күүкд-көвүд һарарн олн зүсн кегдлмүд кеһәд, ветеранмудт терүг белглв. Бичкдүд ветеранмудт георгиевск тасм белгләд, "Диилврин өдр" гидг ду дуулҗ, шүлгүд айслулҗ умшв.
ДООҖАН Наталья