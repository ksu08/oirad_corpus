Зургудын һәәхүл
01-12-2018, 09:57 
Н. Пальмовин нертә Келн-улсин музейд дарани һәәхүл секгдв. Москвад Энткгин элчллтин сойлын цутхлңла хамдан белдгдсн эн экспозиц "Мировое наследие буддизма" гиҗ нерәдгднә. Зург цоклһна эрдмч Беной К. Бехлын зургудын һәәхүл ноябрин 28-д эклҗ үзүлгдв.
Джавахарлал Нерун нертә сойлын цутхлңла белдгдсн һәәхүл әрәсән болн Энткгин хоорндк иньгллтин залһлдаг үзүлҗәнә. Эн залһлдан кесг зун җилә тууҗта. Сүл цагт залһлдан олн халхар делгрҗәнә. Иигәд, 1987 җилд әрәсәд Энткгин ик фестиваль кегдлә. Терүнә хөөн һучн җил болад, эн фестивалин кемҗән улм өргҗәд, әрәсән 22 балһснд болснь олн улсиг орлцулла.
Элстд секгдсн һәәхүл Бурхн Багшин ном делгрсн ик кезәнә цагас авн өдгә цаг күртл шаҗна номин зөөр ямаран ик делгрлт авсинь үзүлҗәнә. Буддизм делгрлт авсн орн-нутгудыг зургудт тодлгдсинь үзх таал һәәхүл өгчәнә. Энткгин, Шри-Ланкан, Мьянман, Афганистана, Непалын, Узбекистана, Төвдин, Китдин, Вьетнамин, Таиландын, Камбоджан, Лаосин, Индонезин, Сиврин, Хальмгин һазрт, әрәсән европейск әңгд, Бангладешт, Бутанд, Моңһлд, Японьд кегдсн зургудыг үзхд йир соньн. Иим олн орн-нутгт эврән одснла әдл седкл эн экспозиц белглҗәнә.
Зургудын түүрвәч, зургч, кинорежиссер, искусствовед Беной К. Бехл делкәд темдгтә үүлдәч болҗана. Сүл дөчн җилин туршарт эн күн цуцрлтан уга кесг һазр эргҗ йовад, 50000 зург цоксмн. Терүнднь Азин орн-нутгудын әмтнә урн эрдмин зөөр болн олн бумбс тодлгдсн бәәнә. Искусствин тууҗин тускар Бехл 100 шаху документальн кино цокҗ авв. Келхәс, билгтә үүлдәч болн зуульчлач делкән 57 орн-нутгт одад ирв. Зургудтнь соньн олн тоот тодлгдсарн, тер мет зургуднь Бурхн Багшин номин делгрлтлә залһлдата олн үүлдвр орман олсарн әмтнә оньгиг авлна.
Хальмгт Зулын байр темдглхин өмн өргнд һәәхүл секгдсәрн нег үлү ончта болҗана.