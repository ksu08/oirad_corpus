"Теегин айс" теңгрин бәәдллә дөрлдв
19-04-2017, 15:52 
Иим үгмүд статьян нерәдлһнд һарснь хара үгмүд биш. Салькта бүркг өдр цаг зуур хур орад телемарһана концертд баһ биш саалтг һарһв. Болв бичкн билгтнр юунас чигн әәсн уга. Эдн ик урмдтаһар болн сергмҗтәһәр дуулад, йоста артистнр болҗахан медүлв. Марһанд ончрсн билгтнрт Орн-нутгин Хүүвин депутат Марина Мукабенова, Хальмг
телеүзлин директор Михаил Ткачев, таңһчин сурһуль-эрдмин болн номин министр Николай Манцаев, "Мана зөөр" гидг олна буйнч седклин саңгин ахлач, таңһчин сойлын ачта көдләч Иван Басангов, "ЕвроСибОйл" негдлтин генеральн директор Марат Саттаров болн марһа бүрдәлһнд дөң болсн нань чигн һардачнр болн үүлдәчнр бичкн билгтнриг йөрәҗ, белгүд бәрүлҗ өгв.
Иигәд апрель сарин 15-д "Теегин айс" телемарһана гала-концерт мартгдшго тиим бәәдлд давв. Хаврин киитн салькта өдр зөвәр бүркг билә. "Иньгллт" паркин аһуд боссн этнохотнд цуглрсн әмтн, тер дотр келн-улсин сәәхн хувцта күүкд-көвүд байрта билә.
Теңгрт салькна күчәр нүүҗ йовх харлсн үүлнлә, бәәҗ-бәәҗәһәд шүрүтәһәр үләһәд,
җиңнүлсн салькна серүнлә дөрлдәд, марһанд ирсн бичкдүд билг-эрдмән экләд үзүлв. Иигәд этнохотна тәәз деер Хар һазра района элч Валерий Бадаев һарч ирв. "Бичкн арлын хулсн" гидг дун серүн өдриг дулатхҗ, цуглрсн улст ик байр үүдәв. Кесг үйин улсин җирһлиг дахҗ, урмд өгч, байринь хувалцҗ йовсн хальмг улсин дун бичкн көвүн дуулснд нег үлү седкл авч соңсгдв.
Дуулсн деерән хальмгуд нег амрсн цагтан домбран һартан авч, күңкнүлҗ цокҗ йовсмн. Нәр-
хүрмд болхла домбрин айс кесгтән унтрлго бәәдгинь келәд керг уга. Өдгә цагин бичкдүд
көгҗмин эн зевсгиг мартлго, дурлҗ домбр цокдгинь марһан үзүлв. Элстин 1-ч тойгта бичкдүдин көгҗмин школын сурһульч Делгр Гаряеван цоксн домбрин айс, эвтнь орулҗ, биилх дур
күргҗ келсн шавашмуд йир сергмҗтә болв. "Туһлчин күүкн Цаһан" гидг дууг үлдчнә гимназин сурһульчнрин баг сәәхн айслулҗ дуулв.
Теңгрт харлҗ йовсн үүлнәс бичк-бичкнәр дусал дусчаһад, хур экләд орв. Тегәд концертд завср һарв. Бичкн билгтнр юмнас әәдго чаңһ заңта болҗахан медүлв. Цаг зуур орсн хурин
хөөн, нарн экләд һархла, концерт цаарандан болв. "Эңкр иньгтән" гидг Увшан Ивана дууг Джалыковск дундын школын сурһульч Цаһан Сангаджиева айслулҗ сәәхн дуулв.
Дуучнр дунд болсн марһанд деер заагдсн күүкн болн Элст балһсна 3-ч тойгта школын сурһульч Амуланга Хечиева һурвдгч ормиг эзлв. Хойрдгч ормиг Көтчнрә района элч Альмина Борлыкова эзлв. Эн күүкн сергмҗтә сәәхн "Ялуха" гидг дууг дуулла. Айсинь "Байруш" нертә домбрчнрин баг татҗ өглә. Дуучнр дунд негдгч ормд хойр күн һарв: Шовшур Годжаев, Баһ
Дөрвдә гимназин сурһульч Увшан Ивана "Худ өвгнә ду" дуулснь әмтнд йир сергмҗтә болв. Ик Буурла района сурһульч Екатерина Бембеева дуулсн "Теегин салькн" гидг дун цагин хату-
мөтү бәәдлд салҗ һарсн хальмгудыг негдүлсн болҗ медгдв. Америкд туссн хальмг Муушан Гаря теегән санҗ бичсн шүлгт Манҗин Аркадийин үүдәсн гейүрлһтә сәәхн айс Катя күүкнә еңсүлҗ дуулсн кемлә хальмгудын тууҗд кесг зовлң харһсинь, цагин йовудыг үзүлсн деерән, теңгрин бәәдллә чигн ирлцв.
Дууна багмуд дунд һурвдгч орм үлдчнә гимназин сурһульчнрин багд өггдв. Багш Церн Бухаевин сурһульчнр урдк марһанд чигн темдглгдҗ йовла. "Дельта" гидг нертә Лаганя района дууна-инструментальн ансамбль хойрдгч ормиг эзлв. Негдгч ормд һарснь - Цаһан Амна "Харада" гидг дууна баг. Хаврин зәңгч болдг харада шовуна нер зүүҗәх коллектив Бадмин Алексейин шүлгәр Петр Чонкушов һарһсн "Бамб цецг" гидг ду дуулснь бас хаврин болн ик байрин темдг болҗ цугтад медгдв.
Көгҗм татдг билгтнр дунд негдгч ормд Көтчнрә района Тугтн селәнә дундын школын сурһульч Делгр Найминова эзлв. Хойрдгч ормнь С. Дорджина нертә Элст балһсна 1-ч тойгта бичкдүдин көгҗмин школын сурһульч Делгр Гарявад өггдв.
Келхәс, бичкн билгтнриг ачллһн хаана ишкә герт болв. Юңгад гихлә, теңгрин бәәдл йоста сәәнәр ясрсн уга, салькна күчнь медгдәд бәәв. Тегәд гала-концертин хөөн цугтан хамгин ик ишкә герт цуглрв. Энд марһана хамгин бичкн орлцач, Хар һазра района элч Валерий Бадаев цуг улсин оньгиг эзлв. Билгтә көвүнд шишлң мөрә өггдв. Хальмг ах сурһулин - Хальмг госуниверситетин мөрәг ректор Бадм Салаевин нерн деерәс университетин газетин редактор Светлана Эрендженова бәрүлҗ өгв. Цуг улсин дуриг суңһсн Валерий Бадаевла әмтн зурган цокулҗ, йөрәлән нерәдцхәв.
Хальмг телеүзлин тәвн җилин өөнд нерәдсн "Теегин айс" иигәд зурһадгч кемдән кегдҗ, таңһчин олн улсиг хамцулв. Билгтә бичкдүдиг дөңллһәр кеҗәх ик көдлмшиг темдгләд, Орн-нутгин Хүүвин депутат Марина Мукабенова Хальмг телеүзлин директор Михаил Ткачевд, редактормуд Тамара Надбитовад болн Роза Грицковад Ханлтын бичгүд бәрүлҗ өгв. "Мана
зөөр" саңгин ахлач, Олна Палатын гешүн Иван Басанговд Марина Александровна шишлң ачлвр бәрүлҗ өгв. Эндрк бичкдүд - маңһдур мана таңһчин күцц зөвтә иргнмүд болхинь медҗәх ухата улсин дөңгәр кегдҗәх марһан тиигәд цааранднь делгрлт авад йовна.

Галина ХЕЙЧИЕВА