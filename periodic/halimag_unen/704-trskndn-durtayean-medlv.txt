Төрскндән дуртаһан медүлв
27-10-2014, 10:30 | Таңһчин зәңгс
Яшкулин района сойлын Герт әрәсән улсин ниицлтин өдрт нерәдсн урн үгин болн көгҗмин композиц кегдв. Эн керг-үүлдврт поселкин школын сурһульчнр сойлын Герин методистнрла болн бичкдүдин библиотекин көдләчнрлә хамдан орлцв.
«Мини Төрскн – әрәсә» гидг викторин сергмҗтә кевәр давв. Тер мет «Тууҗд орсн җилмүд» гисн мультимедийн презентацин йовудт сурһульчнр төрскнәннь тууҗиг сәәнәр меддгән үзүлв.
Яшкульд бәәршлҗәх школ-интернатын сурһульчнр «Бузавочка» болн «Лезгинка» би бииләд олна оньг авлв. Яшкулин гимназьд болн дундын школмудт сурдг Мадина Магомедова, Саша Чехараева, Айса Мартунова, Сакинат Касумова Света Бабенко, Айгуль Джумагалиева эдн хальмг, хасг, орс, моңһл, немш дуд дуулв. Эднә билгиг хәләһәчнр өөдәнәр үнлв.
Эн байрин керг-үүлдврин йовудт Яшкулин сурһульчнр төрскнәннь тууҗиг дасхар шунҗахан, төрскнч хәләцтә болҗахан үзүлв.
Милана Кекенова,
Яшкулин района сойлын Герин методист.