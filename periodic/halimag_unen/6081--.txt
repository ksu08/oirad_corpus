Хаалһст әәмшг уга бәәдл тогтахар
28-06-2017, 14:37 
Өцклдүр әәмшг уга хаалһин җисәг тетклһәр таңһчин правительствин комиссин сүүр болв. Керг-үүлдвриг таңһчин правительствин Ахлач Игорь Зотов һардҗ давулв. Сүүр деер Хальмг Таңһчин әәмшг уга хаалһин җисәнә ах государственн инспектор Владимир Раев зеткртә йовдлмудын туст тогтсн бәәдлин болн хаалһд учрдг зеткр баһрулхин төләд
күцәгдҗәх керг-үүлдврмүдин туск илдкл кев.
Мана таңһчд "Хаалһин җисәнә әәмшг уга бәәдлиг өөдлүллһн" гидг программ
күцәгдҗәнә. Хаалһин җисәнә зокалмуд эвдсн йовдлмудыг цокҗ авдг техническ эв-арһ олзлгдҗана. Энүнә нилчәр эн җилин 5 сарин эргцд 20 миңһ һар зөв-йос эвдсн йовдл темдглгдв. Хаалһин җисәнә зокалмуд эвдсн җолачнриг 9 881 500 арслңга ялла харһулв. Тегәд зака эвдсн йовдлмудыг темдглҗ, зург болн видео цокҗ авдг шин техническ оборудовань хулдҗ авч олзлхла, зеткртә йовдлмуд баһруллһнд нилчән күргх гив.
Согтуһар көлг залҗ йовсн улс хара бишәр харһна. Эн җилин 5 сарин эргцд әрк уусн җолачнрин гемәр 19 зеткртә йовдл учрв. Тер саамд 2 күн әмнәсн хаһцв, 31 күн шав авсмн.
Эн җил ГИБДД-н көдләчнр әәмшг уга хаалһин җисәг тетклһнә халхар зөв-йос эвдсн туск 46 миңһ һар керг-үүл бүтәсмн. Тегәд чигн кесг улс административн болн уголовн дааврла чигн харһсмн. Хаалһин җисәнә зокалмудыг эвддг улсиг хөрлһнә керг-үүлдврмүд күцәснә ашт эн җилин тавн сарин эргцд нидн җилин иим кемин болзгтас дорхнь хаалһд 27 процентд баһар зеткр учрснь темдглв. Өдгә цагт Госавтоинспекц таңһчин әмтн дунд хаалһин җисәнә әәмшг уга бәәдл тетклһнә халхин төрмүдиг учртан автха гиһәд зәңгллһнә болн цәәлһврин көдлмш шунҗ күцәҗәнә. Нег үлү согту җолачнриг хөртн гиҗ дуудвр кенә. Тегәд чигн сүл цагт әмтн хаалһин җисәнд әәмшг учраҗах дуту-дундсин тускар ГИБДД-н көдләчнрт зәңглнә гив.

Амулң МАНДЖИЕВА