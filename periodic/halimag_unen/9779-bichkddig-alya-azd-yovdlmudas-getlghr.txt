Бичкдүдиг аля-азд йовдлмудас гетлгхәр
28-05-2019, 15:13 | Таңһчин зәңгс » Зәңг
Давсн долан хонгт Хальмг Таңһчин прокуратурт насни-дигт күрәд уга бичкдүдиг аля-азд йовдлмудас хөрлһнә төрәр форум болв. Терүнд ямаран учрас иштә бичкдүд зака эвдҗ аля-азд йовдлмуд һарһдгин, яһад эдн әмндән күрдгин, эдн талдан бичкдүдәс мөңг некҗ баһчудын организацсин ханьд ордгин, амрлһна кемд бичкдүдиг көдлмшәр тетклһнә, цаган сергмҗтәһәр болн тустаһар давулхиг бүрдәлһнә болн нань чигн төрмүд эн хургт босхгдв.
Хальмг Таңһчин правительствин Ахлач Юрий Зайцев, ЮФО-д әрәсән Президентин күцц зөвтә элчин аппаратын ах федеральн инспектор Александр Беляев, таңһчин Олна палатын ахлач Бальҗр Барыкова, таңһчд әмтнә зөв харслһна элч Евгений Емельяненко, бичкдүдин зөв харслһна төрәр үүлддг Ольга Умгаева, министерствсин-ведомствсин, райодын муниципальн бүрдәцсин элчнр эн ик хургт орлцв. Тер мет таңһчин прокуратурин үрврәр олн үртә эк Елена Лиджиева чинртә төрәр болсн күүндврт орлцсиг заах кергтә.
Хальмг Таңһчин прокурор Роман Тютюник харһлтиг нүр үгәр секәд, сүл цагт мана таңһчд насни дигт күрәд уга бичкдүд дунд зака эвдлһнә йовдлмудын то өсчәхнь темдглгдҗәнә, тегәд эн төр босхгдҗ форум бүрдәгдснь хара биш гиҗ келв. әрәсәд болн ЮФО-д эн туст бәәдл ясрҗах цагла мана таңһчд эн төр нәрн болҗахнь әәмшгтә. Тиигәд, таңһчин прокуратурин то-дигәр сүл күсдундур җилин эргцд насни дигт күрәд уга бичкдүд зака эвдлһн өсчәхнь темдглгдҗәнә, 2018 җилд – 34,8 процентд, эн җилин эклцәс авн 47 процентд. Зака эвдәд аля-азд йовдлмуд һарһсн бичкдүдәс 83,3 процентнь баһ тетквртә болн олн үртә өрк-бүлмүдт асргдҗах күүкд-көвүд болна.
Форумд орлцачнр тогтсн бәәдлин учрин тускар келҗ, дорас өсч йовх бичкдүдт чик сурһмҗ өгч, эдниг спортар соньмсулҗ, амрлһна кемд көдлмшәр теткҗ азд йовдлмудас хөрх кергтә гиҗ темдглв. җирһлин күнд таалд туссн бичкдүдт психологическ дөң кергтә болна, тегәд эн туст бас көдлмшән шунмһадулҗ, специалистнр әср күүкд-көвүдлә харһҗ чик авг-бәрцин төрмүдәр күүндвр тогтах зөвтә гиҗ келгдв. Бичкдүд сул цаган сергмҗтәһәр болн тустаһар давулхин төлә балһсна микрорайодар спортивн площадкс, цутхлңгуд болн секцс үүлдх зөвтә. Харм төрхд, зәрм секцс өңгәр үүлдхш, ямр нег марһанд орлцхин төлә эк-эцкнр һаруһинь даах зөвтә болна. Насни дигт күрәд уга бичкдүдиг азд йовдлмудас саглулхин төлә дотр-дундын кергүдин министерствин, прокуратурин болн нань чигн талдан ведомствсин хамцу рейд бүрдәгднә. «Сайгачонок» лагерьт әср бичкдүдин төлә шишлң селгә бүрдәлһнә төр хаһлгдҗана. Болв нег селгәнд иим баһчудыг цуглулхин ормд талдан күүкд-көвүдлә эдниг лагерьт йовулхла туста болхмн гиҗ харһлтд орлцачнр ухан-тоолврарн хувалцв. Таңһчин сурһуль-эрдмин министрин үүлиг цаг зуур дааҗадг Николай Манцаевин келсәр, җирһлин күнд таалд туссн, эк-эцкнриннь хәләвр уга үлдсн бичкдүд азд йовдлмуд һарһна. Сүл кесн то-дигәр 172 өрк-бүл профилактическ тоод бәәнә, тенд 424 күүкн-көвүн асргдҗана. Насни дигт күрәд уга бичкдүдин инспекцд хойр зу шаху күүкн-көвүн бәәнә. Городовиковск кадетск корпуст баһ тетквртә өрк-бүлмүдин бичкдүд сурна, тенд эдн өдрт тавн дәкҗ халун хотар теткгднә, эднд чик сурһмҗ өггднә. Болв зуни амрлһна кемд эдн хәрхләрн әркд авлгдсн, аля бәәдл-җирһләр бәәдг эк-эцкнртән тусна. Харм төрхд, эдниг зуни амрлһна кемд кадетск корпуст бәәлһдг закан уга, тегәд иим бичкдүд аля-азд йовдл һарһх әәмшг учрна гиҗ дааврта һардач келв.
Форумд орлцсн дааврта һардачнр насни дигт күрәд уга бичкдүдиг азд йовдлдмудас саглуллһна халхар кеҗәх көдлмшиннь тускар келснә хөөн олн үртә эк Елена Лиджиевад үг өгв. Таңһчин прокурорин келсәр, олн үр асрҗах экиг ямаран төрмүд үүмүлҗәхнь, күүкдтән сурһмҗ өглһнә халхар ямаран төрмүд учрдгнь соньмсулҗана. Күүкд күүнә келсәр, эднә өрк-бүлд тавн үрн өсчәнә, герин эзн ода Москвад көдлҗәнә. өрк-бүлән теҗәхин төлә авальнь көдлмш хәәһәд тиигәрән одсмн, тегәд эн һанцарн күүкдән асрҗана. Эцкин хәләвр уга үлдсн арвн хойрта көвүнь экиннь үгәс һарад, сурһулян чигн дутадг болв. Көвүнь билгтә, цаг зуур зурлһна болн көгҗмин халхар үүлддг бәәсмн, болв занятьд оддган уурв. Амрлһна лагерьт одх путевк авхд, психологла харһад күүндхд нөкд болхиг олн үртә эк сурв. Тер дарунь сүүрт орлцсн спортын министрин үүлиг дааҗадг Дорджи Шикеев, социальн делгрлтин министрин үүлиг дааҗадг Марина Ользятиева, психолого-педагогическ цутхлңгин директор Татьяна Мальмакова эн өрк-бүлд дөңгән күргх болв. Тер мет таңһчин прокуратур Лиджиевихнә өрк-бүлиг онц хәләврт авч цуг халхарн дөң болх гиҗ Роман Тютюник зәңглв.
«Юнармия» цергә-патриотическ җисәнә Хальмг штабин һардач Чимид Джангаевин соңсхвр форумд орлцачнрин оньг авлв гиҗ келх кергтә. Эн эк-эцкин хәләвр уга үлдсн нег көвүнә тускар келҗ өгв. Көвүн аля-азд йовдлмуд һарһад, әср баһчудын багд ордг бәәсмн. Болв нег дәкҗ энүг уйн наста десантникүдиг клубд Чимид Николаевичин үүрнь көтлҗ авч ирв. Тер цагас авн көвүн спортар соньмсад, чик авг-бәрцәр бәәдг болв, «Орленок» лагерьт амрад ирв. «Талдан җирһләр бәәҗ болхиг би урднь медҗ йовсн угав»,- гиҗ тер көвүн келсмн. Ода эн сурһулян төгсәһәд, әәрмд церглснә хөөн цергә халхар үүлдх саната гиҗ Ч.Джангаев келв.
Наталья ДАВАЕВА
И.Музраеван цоксн зург