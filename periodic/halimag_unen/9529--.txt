Газиг әәмшг угаһар олзлх кергтә
19-12-2018, 10:08 
Өцклдүр "Газпром газораспределение Элиста" акционерн ниицәнә күцәгч директор Али Сидаков таңһчин журналистнрлә харһад, компаня үүлдврин тускар келҗ өгв. Хамгин түрүнд эн җилин йисн сарин үүлдвр олзта-орута болсиг Али Амербиевич темдглв. Хальмг Таңһчин Толһачин дөң-тусар Яшкулин района Молодежный болн Хулхт селәдт газ орулгдв, эн үвләр селәнәхнә гермүдт дулан болх. Эн җил 4200 абонент компаня теткврт орснь бас темдгтә йовдл болсиг һардач заав.
Нидн "Газпром газораспределение Элиста" хотл балһснд негдсн расчетн цутхлң секв, ода әмтн нег ормд цуг төрәр цәәлһвр өгч, олзлсн газин мөңгән өгч чадҗана. Удл уга Элстд Герасименкон нертә уульнцд дәкәд нег цутхлң секгдхмн, тенд гер дотр углҗ тәвгдсн оборудованиг әәмшг угаһар олзллһна болн олзлсн газин мөңгиг өгч болхмн. Тер мет таңһчин предприятьмүдин төлә сән таал тогтаҗ, бас иим негдсн әңг тогтагдв. Тер мет район болн предприять болһнд кураториг йилһҗ, электронн поштар кергтә документс болн бооца йовулҗ болхмн. Таңһчин район болһнд газин участок секлһнә төр бас хаһлгдҗана.
Харһлтын йовудт А.Сидаков газин оборудованиг әәмшг угаһар олзллһна, олн давхр гермүдт автономн түләнә оборудовань углҗ тәвлһнә, олзлсн газин мөңгиг цаглань өглһнә диг-дара күцәлһнә болн нань чигн төрмүдәр цәәлһвр өгв. Тиигәд, хойр сарин эргцд олзлсн газин мөңгән эс өгсн улс шишлң комиссьт эрлһән орулҗ, өрән даңцалһна төриг хаһлҗ чадҗана. Кемр эзнь көдлмшин кергәр аль талдан учрар гертән удан цагтан бәәшго болхла, компаня специалистнриг дуудад, тамһ тәвҗ чадҗана. ВДГО (гер дотр углҗ тәвгдсн газин оборудовань) тетклһнә туст әмтн бооца батлҗ, эврәннь әәмшг уга бәәдлин тускар ухалх зөвтә гиҗ А.Сидаков бас тодлулв. Ода деерән 3 миңһн абонент техническ теткврин бооца батлад уга.
- Кемр ямр нег төр әмтиг үүмүлҗәдг болхла, 6-28-02 гидг тойгтар җиңнүлҗ чадҗана. әмтнәс орҗ ирсн сурврмудт би эврән цәәлһвр өгч, цуг төрмүдәр дөң-тусан күргхдән белн бәәнәв, - гиҗ Али Амербиевич келв.

Наталья ДАВАЕВА