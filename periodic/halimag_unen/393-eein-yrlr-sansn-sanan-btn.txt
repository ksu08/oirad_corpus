Ээҗин йөрәләр сансн санан бүтнә
20-09-2014, 10:33 | Таңһчин зәңгс
Октябрьск района Мирный селәнд бәәдг Роза Чудыдовна Манджиева хотндан тоомсрта улсин негнь мөн. Насн-җирһлиннь туршарт чидлән нөөлго көдлҗ йовсн, авальтаһан үрн-садан өсксн, үснднь буурл орад бәәсн ээҗ ода күүкдиннь, ачнр-зеенриннь җирһл үзҗ, бичкн җичнрән таалҗ, хөв-кишгән эдлҗәнә. Роза Чудыдовна дал һарчксн болв чигн, баһинәр серглң, байрин инәдтә, тиньгр чирәтә, төвшүн заңта күн.
Ик Буһса әәмгә Роза Чудыдовна тавтадан эктәһән, эгчнртәһән киитн Сиврүр туугдла. Эднә өрк-бүл Алтайск крайин Шипуновск района Урлаповк селәнд туссмн. Тууврт цуг хальмгудла әдл муулян эдлҗ, кесг зовлң-түрүг дааһад һарсмн. Хальмгуд гесндән иддг хот уга, ээмдән зүүдг хувцн уга йовсмн. Геснь өлн Роза күүкнд сурһуль сурхд күчр бәәсмн. һурвн класс сурчкад, киитн цагт өмсдг дулан хувцн-хунр уга болад, школан хайчксмн. Сиврт экнь хамгин күнд хар көдлмш кеҗ йовсмн. Роза чигн экдән нөкд болдг билә. Дарунь өсәд, эврән чигн тәрә-темс урһалһна көдлмшт, саальчар, малчар чигн көдлҗ йовла.
1958 җилд хальмгуд ниргәд-нүгшәд һазр-уснурн темцв. Цуһар таңһчан шинәс босххар гүҗрв. Роза Чудыдовна эгчтәһән болн күргн ахтаһан төрскн һазртан ирҗ, Мирный селәнд бүүрлв. Төрскндән ирснә хөөн баахн күүкн Роза олн әмтнә хормад багтҗ, хөвән олв. Роза Чудыдовна Баатр Музраевич Манджиевлә өрк-бүлән өндәлһсмн. Эднә өрк-бүлд долан үрн төрв: һурвн күүкн, дөрвн көвүн. Зовлң уга җирһл уга гидг. Харм төрхд, олн җил хооран нег көвүнь зеткрлә харһҗ өңгрсмн.
Роза Чудыдовна болн Баатр Музраевич арһ-чидлән әрвллго олна кергин төлә шунҗ йовсмн. Тиигхд то-томҗ уга хөөтә, олн бод малта элвг-делвг, бәәхтә эдл-аху бәәсмн. Кеер энд – малын хош, тенд хош, энд хөөдин сүрг, тенд – үкрин сүрг, төгәлңдән дөрвн үзгт тасрхан уга мел мал. өвсн-тоосн элвг, совхозд хадҗ, цокҗ авсн буудян урһциг зөөхд машидин күчн әрә күрдг бәәсмн. Ик чигн дөрвн ток деер эңдән буудя овалһата бәәсмн. Малын тооһар чигн, тәрә-темснә урһцар чигн эдл-аху зураһан давулҗ күцәдг билә. Мал, тәрә-темсн элвг бәәсн тер цагт көдлмш дала билә. Трактористәр көдлҗ йовсн Баатр Музраевич өрүн эрт көдлмштән һарад, герүрн ора хәрҗ ирдг билә. Роза Чудыдовна бас совхозд олн зүсн көдлмш кеҗ йовсмн. Эдн бийснь цаһан саната, үнн-чик седклтә, көдлмшч улс болдг төләдән олн дунд тоомср эзлҗ, күүкдтән оньдин үлгүр-үзмҗ болҗ йовсмн. үрнь-саднь бичкнәсн авн эк-эцкән тевчдг, эднә хәләцәр бәәдг йоста бәәсмн. Кен чигн күүнд һарсн, төрсн һазрас дота, үнтә юмн уга. Түүшң Роза Чудыдовнан болн Баатр Музраевич Манджиевихнә күүкднь эк-эцкәсн үлгүр авч, төрсн һазртан эңкр болн хару. Эдн әмтнә ээмд күрәд өсв, цуһар сурһульта-эрдмтә. 1990-ч җилмүдт орн-нутгт хүврлт болсн цаг берк күнд билә. «Күн һазрин сәәнинь хәәдг, заһсн усна гүүнинь хәәдг» гиҗ келдг. Болв Манджиевихнә күүкднь сән җирһл хәәһәд, талдан һазрур нүүҗ һарсн уга. Эднә өрк-бүлд зуг отхн көвүнь Баатр Элстд сурһуль сурад, тендән үлдв. Наадк ахнр-эгчнрнь цуһар бәәсн һазриннь кишгт багтҗ, зүсн-зүүл эрдмәр көдлҗ, әмтнд тусан күргҗ йовна. Йоста төрскнч седклтә улс мөн.
Роза Чудыдовнан авальнь Баатр Музраевич кесг җил хооран сәәни орнд төрв. Болв ээҗин герәс кезәд чигн күн хөөһхш. өдр болһн үрн-саднь, ачнр-зеенрнь золһҗ ирнә. Роза Чудыдовнан 13 ач-зень, 4 җичнь седклд нар урһаҗ, чееҗинь байсана. Нег үлү байрин өдрмүдт Манджиевихнә өнр-өсклң, ниитә өрк- бүл ач иктә ээҗиннь герт цуглрна. Байрта йовдлмуд-дару-дарунь учрна. Ачнр-зеенрнь сурһулян төгсәхләрн, эрк биш эңкр ээҗүрн ирҗ, байрарн хувалцҗ, иткл цаасан йөрәлһнә. Түрүн болҗ школд орҗах ачнрнь бас сентябрь сарин нег шинлә - медрлин өдрлә, школд одхиннь өмн ээҗүрн ирҗ, йөрәлинь соңсна. Юңгад гихлә ээҗин йөрәләс даву юмн уга, ямаран чигн әрүн керг ээҗин йөрәләр бүтнә.