Гиичнр мана таңһчла таньлдх
12-04-2017, 12:03 
Апрелин 14-с авн 19 күртл Хальмгт туризмин долан хонг болхмн. Эн керг-үүлдврт нерәдсн пресс-конференц "Калмыкия" РИА-д
бүрдәгдв. "Таңһчин туристическ зәңгллһнә цутхлң" гидг Хальмг Таңһчин бюджетн учрежденя директор Любовь Ушанова болн хальмг хувцна, эвтә-дигтәһәр терүг өмсҗ
үзүллһнә туст нер һарсн режиссер болн хореограф Татьяна Милованова журналистнрт долан хонгин туршарт болх тоотын тускар келҗ өгв.
Любовь Ушанован келсәр, белдврин көдлмш гүргүдән орсн бәәнә. Эн ик кергт таңһчин кесг ведомствс, хотл балһсна, Приютна района организацс орлцҗана. Күүндвр болсн өдр таңһчин сойлын болн туризмин министр Х.Эльбиков Приютна районд одад, дор ормднь белдвр ямаран болҗахинь бүрткв. Заагдсн кемүр бамб цецгүд һарх угань ик зовлң үүдәҗәнә. Болв чигн темдглсн керг-үүлдврмүд эрк биш кегдх гисн ицлән Л. Ушанова медүлв.
Любовь Александровнан келсәр, туризмин долан хонгин үүлдврт арвн миңһ һар күн орлцх гиҗ күләгдҗәнә. Ирсн гиичнрт цугнь таалта болтха гиһәд, давсн җилд болсн долан хонгин дамшлт оньгт авгдҗана. Хальмгин нериг олн улст медүлх керг-үүлдврмүд сәәнәр давтха гиһәд, таңһчин Толһач энүг эврә бүртклһндән авв.
Апрелин 14-д "Бумбин орн" нертә этнохотн эн җил түрүн болҗ олн улсиг эврәннь талвңдан болн ишкә гермүдтән тосҗ авхмн. Иигәд туризмин долан хонг эклҗәнә. Фольклорн-этнографическ "Хаврин нәр" гидг ик байрт ирсн олн гиичнр болн хотл балһсна әмтн орлцҗ чадҗана.
Тер өдрин бийднь асхн тавн часла "Бумбин орн - мана төрскн" гидг нертә театрализованн наадна йовудт әмтн "Җаңһр" баатрльг дуулврин халхсла таньлдхмн. Кезәнә болсн йовдлмудыг баатрмудын зөргтә үүлдвриг үзх таал маднд учрҗана. Тууҗин эн керг-үүлдвр бичкдүдин үүдәлтин бәәшңгин өөрк стадионд (Сити-Чесс ордг хаалһар бәәнә) таньлдҗ болхмн.
Апрелин 15-д үдин хөөн 15 часла этнохотнд "Теегин айс" телевизионн марһана гала-концерт болхмн. Зурһадгч кемдән болҗах эн фестиваль таңһчин билгтә бичкдүдиг йилһҗ, цааранднь билг-эрдмин хаалһар йовхднь туслна. Эн җил сәәхн керг-үүлдвр Хальмг телеүзлин тәвн җилин өөнд нерәдгдҗәнә.
Туристнрт чигн, хотл балһсна әмтнд чигн эн өдр дәкн нег йовдлар тодлгдх. Асхн 18 часла Келн-улсин драматическ театрин "Я - Будда" гидг наадн үзүлгдхмн. "Золотой витязь" гидг нарт-делкән театральн фестивалин дипломар ачлгдсн наадн олн гиичнрт таасгдхнь маһд уга.
Драмин болн комедин орс театрт "Баба Шанель" гидг наад хәләҗ болхмн. Правительствин герин залд Государственн хор болн симфоническ оркестр билг-эрдмән үзүлхмн. Иигәд сойлын учрежденьс туристическ маршрутд бас орулгдҗ, хальмг олн әмтнә билг-эрдмлә ирсн улсиг таньлдулҗана.
Туризмин долан хонгин һол үүлдврнь, Бамб цецгин фестиваль, эн җил Приютна района Октябрьск СМО-н медлд болхмн. Фестивалин керг-үүлдврмүд хойр хонгин туршарт давхмн. Экологическ туризмин халхар болҗах фестиваль йиртмҗиг харлһна төрт оньган тусхаҗана.
2 өдр 12 часас авн 17 час күртл фестивалин керг-үүлдврт әмтн орлцҗ чадхмн. Энд босхгдсн хальмг хотнд үүдәгч коллективс билг-эрдмән үзүлхмн. Нертә дуучнриг соңсад, спортын олн нааднд, тер тоод бөк бәрлдәнд, саадгар халһнд әмтн орлцҗ амрхмн.
Апрелин 16-д этнографическ хувцна регионмуд хоорндк фестиваль болхмн. Энүнә тускар Татьяна Милованова келҗ өгв. Регионмудын сойлын залһлдаг үзх улс терүнд орлцҗ чадҗана. Элстд түрүн болҗ бүрдәгдҗәх эн керг-үүлдврт Адыгейин болн Хальмгин дизайнермүд орлцҗана. Б.Тостаеван һардҗах "Иньглян" гидг ателье белдсн хувцан үзүлҗәнә.
Т. Милованован театр өөрд бичкн күүкд өмсдг сәәхн хувцна хойр коллекцлә әмтиг таньлдулхмн. Тер мет хальмг келәр "Җаңһр" дуулдг орс көвүн Сергей Зубарев Великий Новгород балһснас ирҗ, эн сәәхн үүлдврт орлцхмн. Өдгә цагин сәәхн шоу спортивн комплекст, "Хамцу командсиг спортивн халхар белдлһнә таңһчин цутхлңд", үзҗ болхмн. Тиигәд өдр болһн долан хонгин туршарт олн керг-үүлдврт орлцх таал бәәнә. Балһсна сойлын учрежденьс орлцата нәр-наадыг талвңгудт кехәр зуралҗана. Фестивальд ирсн гиичнр хальмг келн-улсин хувц-хунр, махлас өмсҗ зурган цокулсн деерән терүгән хулдҗ авад, гертән ирәд үүрмүдтән үзүлҗ чадҗана. Баһчудыг "Урбан" нертә уульнцин сойлыг үзүлгч фестиваль икәр соньмсулх. Элстин Арбатд болх эн керг-үүлдврт нертә олн улс орлцҗ, өдгә цага баһчудыг соньмсадг тоотыг иләр болн өврмҗтә соньнар үзүлхмн.

Галина ХЕЙЧИЕВА