Хурлд хальмг келән дасхмн
24-04-2017, 16:43 
Бурхн Багшин Алтн сүм давсн җилд соньн нег төсв эклсмн. Соньн болсн деерән тернь ик чинртә төсв болҗана. Хальмг келәр әмтн баһар күүнддг болсн цагт эннь нег үлү бачм чинртә болҗана. Төрскн келнә болн буддизмин ул-сүүриг даслһна курсмуд давсн җилд түрүн болҗ кегдлә. Олн баһчуд болн наснь һучнд өөрдҗ йовх залус болн күүкд улс тиигхд оларн ирҗ хальмг келән дасла. Кесгнь курсин хөөн шүүвр өгәд, гүн болн бат медрл авснь мөрәлгдлә.
Эн җил чигн тиим курсмуд бүрдәгдҗәхин тускар Цутхлң хурлын администратор Санан гелң "Калмыкия" РИА-д ирҗ, журналистнрт келҗ өгв. Давсн җилин дамшлтыг олзлад, тиигхд учрсн дуту-дундсиг уурулад, курсмудыг олнд туста болдгар, тернь үнндән сән медрл өгч, олн улсиг төрскн келнднь орулдгар керг
күцәгдҗәхин тускар Санан гелң келв.
Курсмуд июлин хойрас авн августын 6 күртл болхмн. Долан хонгт һурвн занять болх. Басң, Бембә, Нарн өдрмүдт болх занятьст әмтн хальмг келнә болн буддизмин ул-сүүрин медрл авхмн. Хальмг келнә курсмудыг филолог номин кандидат Сергей Артаев урдк кевәрн һардҗ давулхмн. Кел дасхсн деерән, тууль-түүкс болн "Җаңһр" чигн дасх зура бәәнә.
Буддизмин ул-сүүр даслһнд хойр халх диглҗ йилһгдҗәхин тускар Санан гелң келв. Түрүн халхар болхла шаҗнд шүтдг улс бийән яһҗ бәрх зөвтән тускар, мөргүлд яһҗ орхин, шаҗна йосрхл яһҗ күцәхин болн нань чигн тоотын тускар курст орҗах улст тодрха цәәлһвр өггдхмн. Шаҗна үүлдвр болһн ямаран болдгинь, терүнд яһҗ белддгинь кен чигн медх зөвтә. Ямаран учрар, ямаран нег керг күцәлһнд умшх номин тускар чигн тодрхаһар келҗ өггдхмн. Талдан нег халхнь - буддизмин философиг даслһн. Эн җил "Ламрим" даслһнд ик оньг өггдх, гиҗ Санан гелң зәңглв. Зуңква гегән бичсн "Ламрим" бурхн-шаҗна номиг бийдән негдүлсн "Ганджурин" зу һар ботьд орсн тоотын һол учриг медүлҗәх ном болҗана, гиҗ тер цәәлһв.
Буддизмин ул-сүүрин туск медрлиг гевш Муутл, Санан гелң болн Санал Мукубенов заахмн. Шүүвр өгсн цагтан заасн номиг чееҗәр яһҗ дасҗ авснь тоод авгдхмн. Дәкәд болхла арвн даалһврт цааснд бичҗ курсантнр хәрү өгхмн. Шүүвр болһнд ик зуудан 100 балл авх кергтә. һурвн шүүврин ашар 300 балл авсн күн нүүрт һарч автомашиһәр ачлгдхмн. Дәкәд болхла хальмг келнд сән медрл үзүлснь, буддизмин ул-сүүриг гүүнәр медҗ авснь бас онцдан үнтә
мөрәһәр ачлгдхмн. Мөрә авна гисн сән юмн. Болв чигн хамгин түрүнд келән дасхар, шаҗна медрл авхар зүтксн күн болһн бат шиидвртәһәр, заасн тоотыг арднь орҗ дасҗ авх зөвтә. Седкл угаһар юн чигн бүтшго. Тегәд эклхин өмн бий тустан чаңһ неквр тәвтн.
Ода курсмудт орх саната улсас эрлһн орулҗ авгдҗана. Май сарин 19-21-д курст орх саната улсла күүндвр кегдхмн. Талдан һазрт сурч йовх оютнр күүндвр угаһар курст орхар сурҗана. Ода эн төриг хаһлх арһ хәәгдҗәнә, гиҗ Санан гелң келв.
Курсмудт кен чигн күн кел дасх седкл бәәхлә ирҗ чадҗана. Яһад һучн күртл наста улс гиҗ таалд темдглсәр, баһ наста әмтн ямаран чигн медрлиг дарунь хавлҗ дасҗ чадна. Тиигәд дассн авъясар курсын хөөн шүүврән өгәд марһанд орҗ, үнтә белгүдәр темдглгдх улст тиим неквр тәвгдв.
Кезәнә хурлмуд оюни медрлин болн сойлын цутхлңгуд бәәсмн. Эн сән авъясиг Цутхлң хурл сергәҗ, медрл өглһнә болн олнд шаҗна медрл тархалһна көдлмш кеҗәхнь чинртә йовдл болҗана.

УШКАНА Сувсн