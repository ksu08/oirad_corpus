Ока Городовиковин өөн темдглхмн
03-09-2014, 15:37 | Таңһчин зәңгс
өцклдүр Элстд таңһчин правительствин Герин баһ залд Советск Союзин Герой, генерал-полковник Ока Городовиковин 135 җилин өөнд белдвр кеҗәх бүрдәмҗин комитетин сүүр болв. Мана правительствин Ахлачин дарук Лариса Васильева энүг һардҗ давулв. Лариса Борисовнан келсәр, таңһчд эн ончта өөнд нерәдгдсн олн зүсн керг-үүлдврмүд болхмн. Сүүрт таңһчин сурһуль-эрдмин болн номин министрин дарук Раиса Дякиева, сойлын министр Амулң Учурова, спортын, туризмин болн баһчудын политикин министр Александр Гедерим болн Элст балһсна администрацин толһачин дарук Галина Васькина эн төрәр тооцаһан өгв.
Сүүрт орлцачнр кесгтән селвлцснә хөөн октябрь сарин нег шинд правительствин Герин ик сүүрин залд Ока Городовиковин 135 җилин өөнд нәрәдгдсн конференц бүрдәхмн гиҗ үгцв. Тер өдр өрүһәр әмтн түрүләд бумбднь одад, санлынь тевчәд, цецгүд тәвхмн. Конференцин хөөн байрин концерт болхмн.
Таңһчин, тер тоод Элст балһсна, сурһуль-эрдмин учрежденьст хальмг баатрт нерәдгдсн ил кичәлмүд, бичкдүдин нәәрүлҗ бичлһнә көдлмшин марһан болхмн. Таңһчд бөк бәрлдлһәр болн футболар дөрлдән болхмн. Сойлын учрежденьст Ока Городовиковин өөнд нерәдгдсн дегтрмүдин болн зургудын һәәхүлмүд секгдх. Эн керг-үүлдврмүдт зөрмг баатрин көвүнь –Салават Городовиков болн өөрхн элгн-саднь орлцхмн. Талдан һазрас бас гиичнр ирхмн.