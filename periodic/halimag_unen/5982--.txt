үр Сарин мөргүл
15-06-2017, 14:52 
Хальмгин әрүн нег ормнь һанц уласн модн урһҗах бәәрн. Кезәнә Пурдаш гелң Төвдин һазрас авч ирҗ суулһсн модн тег дунд дүңгәнә. Кезәнәс авн нааран әмтн ирҗ, мөргҗ, бәрц бәрҗ йовсмн. Сүл цагт эн әрүн модна өөр нәәмн суврһн босхгдад, йосндан мөргүл кедг бәәрн болв. Хальмгин шаҗн лам эн бәәрнд суврһс тәвгдсн байрин кемлә нааран җил болһн ирҗ мөргүл кеҗ, оларн цуглрҗах кергтә гиҗ келсн билә. Тиигәд тер цагас нааран үр Сарин өдрин негнд энд ик мөргүл кегддг болв.
Эн җил байрин ик мөргүл энд июнь сарин арвн хойрт болв. Хаврин дуусн орсн хурин нилчәр ноһан урһмлар кеерсн теегт олн улс цуглрҗ ирв. һанц модна өөр һазриг бичкдүд, көгшдүд, дундын наста улс шууган-ниргәһәр дүүргв. Өрк-бүләрн кеерсн әмтн адһм угаһар мөргүл болх һазрур өөрдҗ ирв. Энд ки-мөр хулдҗ авад, модна өөр хашад, суврһна өөр чигн өлгҗ, салькнд делскүлв. Шишлң бәәрнд авч ирсн йисн зүсн бәрцән тәвәд, бичкн герт орад, тенд зулан өргцхәв. үүлн бархлзсн теңгрәс хур дуслх бәәдл һарад, невчк серү татад, салькн үләв.
Нәәмн суврһ, һанц модн бәәх бәәрнүр ордг Алтн босхаг давҗ һарад әмтн хальмгин шаҗн ламин ардас дахлдад, мөргүл болх бәәрнд ирв. Энд Тэло Тулку ринпоче цуглрсн улст
йөрәлин үг келв. әрәсән байрин өдрлә цугтаг йөрәһәд, үр Сарин чинрин тускар темдглҗ келв. Өвкнрин авъясиг сергәһәд, һазр-усндан мөргәд, деедс бурхдт ном умшад, цуг әмтә тоотын эрүл-мендин төлә, дән уга эвин җирһлин төлә зальврхмн, гиҗ шаҗн лам келв.
Җил болһн кегддг эн мөргүл ут-тоодан күсдундур частан болна. Түрүн әңгднь әмтн авч ирсн бәрциг әрүслҗ цеврллһнә ном умшгдв. Дарунь серҗм гиһәд шаҗна йосрхл агта хальмг цәәһәр күцәгдв. Кергт, сурһульд, йирини бәәдл-җирһлд учрҗах саалтгиг болн тушу болдг тоотыг уурулхд эн йосрхл туслна. Цааранднь һазр тәклһнә йосрхл күцәгднә. Кишг дуудлһна ном умшгдҗ мөргүл төгсхдән өөрдв. Аштнь цугтан суврһуд эргҗ зогсад, ик дуңһра күцәсн болҗ, һартан тутрһ авад, альхн деерән терүгән бәрҗ ном умшҗ, деегшән цацҗ хайв. Цуг әмтә тоот амулң-менд бәәтхә, һазр деер дән-даҗг бичә үзгдтхә, орчлңгин цуг әмтн хоорндан ни бәәтхә гисн ухан-тоолвртаһар эн өдр ном умшгдв.
Ном умшгдад, өрәлднь күрч йовсн кемлә теңгр гегәрәд, үүлн тальрад, орчлңгин бәәдл сәәхрәд бәәв. Тиигәд мөргүл төгстл, мөргүлин хөөн чигн теңгрин бәәдл чилгр сәәхн бәәв. әмтн байрлад, буурлдан үнрт толһань сергәд, цевр аһариг кииләд, нәр-нааднд дуртаһар орлцв. Таңһчин әмтн тиигәд оларн хурад, деедс бурхдтан, һазр-усна сәкүснд өргсн мөргүл цугтад иигәд евәлтә болв.

ҖИРһЛИН Кермн