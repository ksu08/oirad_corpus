Баатр Булиновин нериг мөңкрүлв
08-05-2019, 09:40 | Таңһчин зәңгс » Эдн Төрскән харсла
Алдр Диилврин өдрин өмн өргнд Элст балһсна 4-ч тойгта дундын школд ончта керг-үүлдвр болв. Эн школ төгсәсн сурһульч Баатр Булинов арвн йистәдән Афганистан орн-нутгт цергләд, залу-зөрмг йовдл һарһад, әмнәсн хаһцсмн. Сурһульчиннь санл мөңкрүлх күслтәһәр школд санлын самбр секгдв. Санлын керг-үүлдврт Төрскән харсгч Алдр дәәнә ветеран, Хальмг Таңһчин олн әмтнә бичәч, Элст балһсна күндтә иргн Андрей Манганыкович Джимбиев, таңһчин сурһуль-эрдмин болн номин министрин дарук Герман Санджарыков, Афганистана ветеранмудын региональн Ниицәнә ахлач Сергей Пристаев, Элст балһсна администрацин сурһуль-эрдмин заллтын һардач Людмила Минькова, хотл балһсна школмудын һардачнр, Баатр Булиновин элгн-садн, энүнлә хамдан церглҗ йовсн Аркадий Панькин орлцв.
XX зун җилд һурвн дән учрв. Төрскән харсгч Алдр дәәнд мана аав-ээҗнр залу-зөрмг йовдл һарһад, аврлт уга немшнриг күүчҗ Диилврин туг делдсмн. Мана ветеранмудын нердиг дорас өсч йовх үйин баһчуд өөдән бәрҗ, Афганистанд болн Чечнәд церглҗ бас зөрмгән үзүлсмн. Тегәд Майин 9 – цуг ветеранмудын байрин өдр болҗахнь маһд уга. Алдр Диилврин өдрин өмн өргнд Баатр Булиновин нериг мөңкрүллһнә керг-үүлдвр бүрдәснь чик гиҗ митингд орлцачнр темдглв. Дәәнә ветеран Андрей Джимбиев эврәннь үгдән школын багшнрин болн сурһульчнрин седвәриг темдглҗ, иим керг-үүлдврмүд бичкдүдт чик болн төрскнч сурһмҗ өгнә гиҗ келв. «Эндрк санлын митингд орлцх үрвр кеснд би ик байрта бәәнәв. Дәәнә һалд немшнрлә ноолдҗ йовсн аавнрин залу-зөрмг эн школд сурч йовсн Баатр Булиновд омг өгсн болх гиҗ санҗанав, теднәс үлгүр авч эн үнн кевәр церглсмн. Эн школд энүнд чик сурһмҗ өгсмн, тегәд тадн сурһулян сәәнәр сурч, бийән чикәр бәрҗ, мана баатрмудын нердиг әрүнәр хадһлҗ йовтн. Ах үйин улс тана сәәхн болн кишгтә җирһлин төлә дәәлдҗ йовсмн. Ирх җилд бидн Алдр Диилврин 75 җилин өөн темдглхвидн. Мана бичкн Хальмг Таңһч алдр әрәсән ханьд эн ончта өдриг оньдин өргәр темдглх. Дән-даҗг дәкҗ бичә учртха»,- гиҗ Андрей Манганыкович келв.
«Улан одн» орденәр ачлгдсн Баатр Булиновин нериг төрскн школднь әрүнәр хадһлҗ йовна. Эндр энд сурчах бичкдүд ах үүрин залу-зөрмгин тускар меднә, ветеранмудла харһлтс давулна. Санлын керг-үүлдврт орлцсн күндтә гиичнр болн элгн-саднь школын багшнрт болн сурһульчнрт ханлт өргҗ, өөрдҗ йовх Диилврин өдрлә йөрәв. «Арвн йистә көвүн күүнә һазрт әмнәсн хаһцад, оньдинд баахн болҗ үлдв. Эндр Баатр Булиновин санлын самбр секгдҗәнә, эн дәкнәс төрскн школурн ирв»,- гиҗ Афганистана ветеранмудын Ниицәнә ахлач С.Пристаев келв. Б.Булиновин ахнь Александр Сергеевич дүүһән тодлҗ, циркин училищд сурад, жонглер болх саната билә гив.
Элст балһсна 4-ч тойгта дундын школын директор, әрәсән сурһуль-эрдмин йилһән сән көдләч Елена Очир-Горяева митингд орлцсн ветеранмудт зүркни ханлтан өргҗ, сурһульчнр төрскн һазр-усндан эңкр болҗ өсхин төлә багшнр чик сурһмҗ өглһнд ик оньг өгх гиҗ темдглв. Баатр Булиновин ахнь Александр Сергеевич таңһчин сурһуль-эрдмин министрин дарук Герман Санджарыков болн Афганистана ветеранмудын Ниицәнә ахлач Сергей Пристаев санлын самбр секв. Эн өдр класс болһнд Алдр Диилврин өдрт нерәдгдсн керг-үүлдвр болв, сурһульчнр дәәнә туск шүлгүд айслулҗ умшад, дәәлдҗ йовсн аав-ээҗнриннь тускар келҗ өгв.
Наталья ДАВАЕВА