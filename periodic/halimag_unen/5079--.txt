Района школмудт белдврән ясрулх кергтә
08-02-2017, 10:25 
Эн җилин сурһульчнрин таңһчин олимпиад цааранднь болад бәәнә. Физикин, физкультурин, астрономийин, тууҗин болн нань чигн предметмүдин марһан давҗ одв, энд дииләчнр болн призермуд йилһгдв. Англь келнә марһана тускар онц келх кергтә, яһад гихлә эн предметәр таңһчин сурһульчнр йилһән сән аш үзүлнә, тегәд чигн кесг җил хооран Элстд Цугәрәсән олимпиадын товчлгч девсңгнь болсмн, терүнд таңһчин элчнр бас өөдән аш бәрҗ орлцсмн. Тегәд англь келнә багшнр болн сурһульчнр, тууҗин болн зөвин, экологийин болн биологийин багшнр мет, әрәсән олимпиадмудт орлцлһна сән дамшлт хоршаҗ авсмн гиҗ келҗ болҗана.
Зуг сүл җилмүдт һазадын келнә халхар мана сурһульчнрин медрлнь невчк тату болад бәәв гиҗ онц келх кергтә, яһад гихлә әрәсән кемҗәнд эднә күцәмҗин тускар икәр юмн соңсгдхш. Тегәд урдк җилмүдин дамшлтынь сергәһәд шинәс орн-нутгин кемҗәнд орх кергтә гиҗ сангдна.
Тегәд 2017 җилин таңһчин олимпиадт 9-11-ч классмудын сурһульчнрин үзүлсн ашинь авад хәләхлә Элстин лицейин элчнрин болн теднә багшнрин ик күцәмҗин тускар келҗ болҗана. Эдн нүүрлгч түрүн дөрвн ормиг эзлв, тер тоод дииләчин өөдән нериг Батыр Корнусов зүүв (94 балл, 78 процентд цуг даалһвриг күцәв, багшнь Ирина Борисовна Давыдова).
Хойрдгч ормд 10-ч классин сурһульч Дольган Кекеев һарв (93 балл, 77 процент, багшнь Нина Басанговна Босхаева), һурвдгч призернь Байн Ботиев болв (90 балл, 75 процент, багшнь Нина Басанговна Босхаева). Дөрвдгч ормиг бас лицейин неринь дуудулҗ Екатерина Микуляева эзлв (90 балл, 75 процент, багшнь Ирина Борисовна Давыдова).
Цугтан эдн әдл биш классмудт сурна. үлгүрнь, дииләч 11-ч класст, хойрдгч болн һурвдгч призермуд 10-ч классин элчнр, йирдән эднлә 9-ч классин сурһульчнр дөрлдх зөв авла, болв эднә ашнь тиим өөдән биш. үлгүрнь, 9-ч классмудын орлцачнрас хамгин сән ашиг бас Элстин лицейин элч Дария Ткачева үзүләд (73 балл, 60 процент, багшнь Гульмира Александровна Шарапова), 12-ч орм эзлв.
Зуг тавдгч ормин төлә лицеистнрлә Элстин олн профильтә гимназин 11-ч классин сурһульч Алтана Чурюмова дөрлдҗ чадв (88 балл, 73 процент, багшнь Лариса Леонидовна Гуспанова). Арвн сән гисн школмудын тоод тер мет Элстин олн профильтә гимназь болн Элстин 3-ч тойгта школ орв. Наадк ормсинь тер арвна тоод цугтан Элстин лицейин сурһульчнр эзлв.
Райодын школмудас Көтчнрә гимназь, Цаһан Амна гимназь, Ик Буурла дундын школ, Троицк селәнә Жуковин нертә школ, Троицк гимназь, Лаганск района Джалыковск школ болн нань чигн школмуд йовна, болв эдн зуг 35-ч орм эзлсн школмудын хөөн йовна. Тегәд райодын школмудт чигн белдврин кемҗәһән өөдлүлхин тускар ухалх кергтә. Физкультурин багшнр эн туст сән үлгүр үзүлҗәнә - энд райодын школмуд таңһчин олимпиадын һал маңнад йовна, Элстин школмуд болхла ик зуудан ард хоцрҗ, таңһчин олимпиадт йостаһар нам орлцсн уга гиҗ келҗ болҗана.
Тегәд англь келнә олимпиадын ашнь тиим болв. Нүүрләчнрәс ард үлдшгон кергт белдврән эртәснь эклҗ, сән гисн школмудын дамшлтынь тодрхаһар шинҗлҗ дасҗ авх кергтә, эн кергт багшнрин мергҗлт өөдлүллһнә институт дөң болҗ чадх.

ТүРВәН һуна