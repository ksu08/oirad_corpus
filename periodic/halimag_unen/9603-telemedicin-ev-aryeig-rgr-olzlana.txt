Телемедицинә эв-арһиг өргәр олзлҗана
28-02-2019, 11:17 | Таңһчин зәңгс » Эрүл-менд харлһн
Медицинск дөң күрглһнә чинриг ясруллһна төр эркн чинртә болх зөвтә гиҗ әрәсән Президент Владимир Путин неквр тәвсн бәәнә. Хол болн бичкн селәдт бәәдг улс өдгә цага сән эмнлһ авх зөвтә болҗана. Эн төр хаһллһнд телемедицинә эв-арһ олзллһн туслҗахнь лавта. Мана таңһчд эн бас өргәр олзлгдҗ, бәәрн әмтнд чинртә болн түргн медицинск дөң күрггдҗәнә. Нидн П.Жемчуевин нертә таңһчин больницин улд бәәдг катастрофин медицинә Цутхлңд 465 телемедицинск консультац бүрдәгдв. Мана эмчнр федеральн Цутхлңгудын специалистнрин сүв-селвг авсн деерән райодын эмчнрлә иим эв-арһар эмнлһ давулна.
- Шидр бидн А.Вишневскийин нертә хирургийин Институтла болн Яшкулин района больницла бачм селвлцә бүрдәҗ давулвидн. Ямр нег күнд гемтә күүнд цааранднь яһҗ эмнлһ күцәхин, шинҗллт кехин эс гиҗ федеральн институтд өөдән чинртә медицинск дөң күрглһнә төрмүдәр бидн нертә медицинск Цутхлңгудла селвлцнәвидн. Тиим консультацс давулсна ашт бидн бәәрн улсиг номин-шинҗллтин Цутхлңгудт эмнлһ авхин төлә йовулхин тускар үгцнәвидн, - гиҗ таңһчин больницин ах эмчин дарук Светлана Кусьминова хувалцв.
Хаалһд зеткртә йовдлла харһсн күүкд күүнд дөң күрглһнә тускар А.Вишневскийин нертә хирургийин институтын специалистнрлә күүндвр болв. Саата күүкд күн кииһин органмудтан, толһадан шав авад, бийнь хот уудг, йовдг арһ уга болв, тегәд энүнд өөдән чинртә дөң күрглһн кергтә болв. Таңһчин больницин нейрохирургийин әңгин заведующ Савр Бамбаевин келсәр, энүнд кесг дәкҗ месллһн кегдв, ода реабилитац керглгдҗәнә.
Дарунь дәкәд нег консультац болв. Таңһчин больницин анестезиологин болн реанимацин әңгин заведующ Татьяна Джалсанова Яшкулин района больницин эмчнрлә күүндәд, бөөртән гемтә күүкд күүг Элстүр дарунь авч ирҗ энд эмнлһ кехин туск шиидвр авв. Тер дарунь реанимацин бригад Яшкуль тал һарч йовв. Т.Джалсанован келсәр, эн җилин январь сарас авн анестезиологин болн реанимацин консультативн Цутхлң бүрдәгдсн бәәнә. Ода таңһчин больницин эмчнр өдгә цага технологийс олзлҗ, федеральн Цутхлңгудла залһлда бәрҗ, күнд гемтә улст дарунь дөң күргҗ чадҗана. Урднь болхла федеральн медицинск системар зуг ик медицинск Цутхлңгуд залһлда бәрдг бәәсмн. Ода реанимацин, хирургическ, травматологическ болн терапевтическ бригадмуд цуг райодар һарч йовна. Эннь мана эмчнрт дарунь чик шиидвр авч ахр цагин эргцд эмнлһ эклҗ күүнә әм аврхд туслна.
Мана зәңгч