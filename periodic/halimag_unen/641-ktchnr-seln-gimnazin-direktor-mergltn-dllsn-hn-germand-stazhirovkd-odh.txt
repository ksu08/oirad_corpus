Көтчнр селәнә гимназин директор мергҗлтән өөдлүлснә хөөн Германьд стажировкд одх
22-10-2014, 10:42 | Таңһчин зәңгс
Эн җилин апрелин 2-с авн 18 күртл РФ-н президентин медлд бәәдг олн улсин эдл – ахун болн государствин цергллтин әрәсән академин Волгоградск филиалд эрүл- менд харлһна болн сурһуль - эрдмин халхин кадрмуд мергҗлтән өөдлүлсмн. Эн хойр отрасльд залврин кадрмуд белдлһнә федеральн программар тиим көдлмш күцәгдҗәнә. Терүг әрәсән правительств батлҗ авсмн.
Хойр халхин медлд орҗах Волгоградск областин болн Хальмг Таңһчин учрежденьсин һардачнр энд курсмудт сурв, тер тоод Приютна, Көтчнрә, Яшкулин болн Яшалтан райодын элчнр. Сурһулин кемд эдн сурһуль-эрдмин халхд модернизац келһнә 4 проект үүдәсмн, терүг хойр регионд күцәҗ болхмн билә.
«Сурһуль - эрдмин организацд антикоррупционн таал тогталһн» гидг төсв негдгч орм эзлв. Энүг үүдәлһнд мана таңһчин кесг школмудын директормуд орлцв. һазадын орна сурһуль- эрдмин нүүрлгч учрежденьст дамшлт авх зөв дииләчнрт өггдҗәсмн. Тегәд марһана зокалар Германьд одх күндтә зөв Көтчнрә селәнә олн профильтә гимназин директор И. Б. Бутаевад өггдв.