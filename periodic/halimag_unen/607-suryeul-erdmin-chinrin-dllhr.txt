Сурһуль - эрдмин чинринь өөдлүлхәр
14-10-2014, 17:46 | Таңһчин зәңгс
Эндр Пенза балһснд сурһуль- эрдмин чинриг өөдлүллһнә төрәр әрәсән форум эклв. Цуг орн-нутгас 500 һар күн өдгә цагин эрдм - сурһулин делгрлтин тускар күүндвр кеҗ дамшлтарн хувалцх. Эн форум әрәсән олна ОНФ җисәнә дөңгәр бүрдәгдҗәнә.Төгрг ширән сүүрмүд, мастер-классмуд, презентацс, һәәхүлмүд болн нань чигн керг- үүлдвр энд күцәгдх. Форум М. Ю. Лермонтовин нертә Пензенск областин библиотекин ул деер болҗана.
Хальмг Таңһчин баһ наста багшнрин «Постижение» клубин һәәхүлин тускар энд Элстин 10-ч тойгта школын информатикин багш Аркадий Муниев цәәлһвр өгхмн. Баһ наста багшнрт мана таңһчд 100 миңһн арслңга дем нег дәкҗ өгнә, тер мет патьр авч болх ипотекд эдн шаңһа дөң олзлҗ орлцна, һазрин участкуд авна. Тер мет баһ наста багшнрин татсн кесг седвәрин, эднә олзлҗах шин технологийсин тускар һәәхүл тодрхаһар келҗ өгчәнә.
Саратовск госуниверситетин һәәхүлд цергә специалистнриг белдлһнә шин технологийс үзүлгдҗәнә. Бичкдүдин социальн седвәр ямаран кевәр күцәгдҗәхин тускар Пермск крайин һәәхүл келҗ өгчәнә. Сурһульч болһн тиим программд орлцҗ мана бәәдл - җирһлиг ясруллһнд нилчән күргҗ чадҗана, эврәннь балһсна, селәнә төсвд орлцна. Калининградск областин һәәхүлд сурһульчнрин үүдәсн роботмудыг үзҗ болхмн. Тиим кевәр школд, вузд сурһуль- эрдмин чинр өөдлүллһнд, эн кергт оютнриг орлцуллһнд эн керг - үүлдвр ик нилчән күргх зөвтә.