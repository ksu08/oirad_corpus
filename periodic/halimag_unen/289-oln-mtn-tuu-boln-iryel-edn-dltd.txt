Олн әмтнә тууҗ болн җирһл эднә үүдәлтд
04-09-2014, 15:00 | Таңһчин зәңгс
2014 җил мана орн-нутгт Сойлын җил болҗана. Эн ончта җил хальмг зурачнрин җирһлд чигн йир темдгтә. 1939 җилин февралин 10-д Хальмг зурачнрин Ниицән эврәннь үүлдврән эклсмн. Элстд 1937 җилд таңһчин түрүн художественн һәәхүл бүрдәгдсн билә. Эн һәәхүлд баһ наста зурачнрин үүдәврмүд үзүлгдлә. Тууҗд түрүн болҗ профессиональн искусствин цуг янзар зургдсн, үүдәгдсн үүдәврмүдән олн-әмтнд билгтә баһчуд үзүлснь ончта йовдл болсмн. Хальмгт изобразительн искусств экләд делгрлт авч, уралан девшх хаалһд орҗахинь эннь медүлсмн.
Улсин һарин эрдм кезәнәс авн бәәсн юмн. әмтнә хувц-хунр, өлг-эдиг кеерүлсн зег болн нань чигн сәәхн тоот билгтә улсин һарин эрдм болҗана. Тедн ямаран сәәхн бәәсинь, өңг-зүсәрнь әдл биш, болсн деерән хатхмр келһнә кецү янзта эрдмәрн тернь ода күртл мана оньгиг авлна. Тиим сәәхн тоотыг үүдәсн улсин нерд хол тууҗд мартгдв, болв кесн тоотнь, үүдәсн урн һарин эрдмнь үлгүр болҗ, әмтн экин цагас авн ямаран ик билгтә бәәсинь үзүлҗәнә. Цуг эннь болн шаҗна халхар кегдсн зургин үүдәврмүд өвәрц эрдмәрн өдгә цагин изобразительн искусствин ул-сүүрнь болсмн. Тиим байн авъясин ул деер өсҗ-боссн хальмг искусств кев-янзарн болн гүн учр-утхарн келн-улсин өвәрц сойлыг йир сәәнәр үзүлҗәнә.
Зурлһна эрдмин делгрлтин девсңгин тускар, хальмг искусствин кемҗәнд олн нертә зурачнр өсҗ-боссиг эврәннь үгдән сойлын министр тодрхаһар келснь үүдәгч эн организацин тууҗ йир соньн бәәсинь медүлнә. һучдгч җилмүдт зурач Иван Нусхаев зөвәр нертә бәәсмн. Билгтә зурач бүрдәмҗин халхарн ик чадмг күн бәәсмн. әәдрхнә художествен техникум төгсәснәнь хөөн Цугәрәсән художествин академьд сурчасмн. Келн-улсин музейд И.Нусхаев «Пушкин Хальмгт» гидг зургт белдәд кесн зурцснь хадһгдҗана. Тер цагт актер болҗ көдлҗәсн Лиҗ Очиров бас зурлһна эрдмәрн темдгтә болсмн. Хальмгин бәәцин бәәдлиг зургудтан тер тодлулҗ. Келхд, тууҗин төрт чигн эн оньган өгчәсиг «Петр хан хальмг хаанд гиичллһн» гидг зургаснь медҗ болхмн.
Пелагея Емчигирова түрүн хальмг зурач күүкд күн гиҗ тоолгдна. әәдрхнә художествен техникум эн төгсәсмн. Билгтә эн күүкд күүнә зургудас тер цагин тууҗин бәәдл ямаран бәәснь медгднә. Дәәнә өмнк цага зурлһна эрдмин тускар үг һархла, эн һурвн зурачин нерн тодлҗ келгднә.
Дән экләд, хөөннь хальмгудыг Сиврүр тууврт йовулад, изобразительн искусствин делгрлтд завср һарв. һашута эн җилмүд цуг сойлд, тер тоод урн һарин эрдмин делгрлтд му нилчән күргсмн. Улсин эрдмин болн билгин зөөр тарҗ геедрв. Сиврәс ирснә хөөн кесг тоотынь бүклднь шинәс цуглулҗ авч болсн уга. үнтә кесг тотнь тиигәд геедрв. Медрлтә болн билгтә кесг үүлдәчнр энд-тенд тарсн тоотыг цуглулҗ авлһар хәәврин болн бүрдәмҗин көдлмш кесн бийнь кесг үнтә тоот музейин көрңгд хәрү орҗ ирсн уга. Тер бийнь дүрслүлгч искусствиг шинәс делгрүллһәр арднь орҗ үүлдснә ашт баһ биш көдлмш кегдв. Эврә келн-улсин зөөриг цуглулҗ авч, келн-улсин искусствиг улм өргҗүлҗ делгрүлх ик күсл болн седкл бәәсмн. Тернь чидл болн омг өгчәсмн. Зурачнрин профессиональн ниицән шинәс бүрдәгдв. Дәәнә хөөн түрүн болҗ таңһчин художествен һәәхүл 1960 җилд секгдв. Хальмгуд төрскн һазрурн нүүҗ ирснә хөөн эн халх искусств шинәс делгрлт авв. Зургудын һәәхүлмүд бүрдәгддг болв. Баһчудыг художествен сурһулин заведеньст йовулдг болв. 1962 җиләс авн хальмг зурачнр Цугсоюзн һәәхүлмүдт үүдәврмүдән үзүлдг болв. Убуш Бадмаев, Ким Ольдаев, Гарри Рокчинский зурсн живописн зокъялмуд олн хәләһәчнин оньгт тусҗасн цаг билә. Скульптормуд Никита Санджиев, Владимир Васькин, графическ үүдәврмүдәрн тодлгдсн Б. Данильченко тер һәәхүлмүдт хальмгудын тууҗиг болн өдгә цага бәәдлиг эврәннь үүдәврмүдтән үзүлсмн. Тер цагт зурачнрин Ниицәг Владимир Васькин һардҗасмн. Далдгч җилмүдт зурачнрин Ниицән батрад, делгрлтин шин кемдән орв. СССР-н зурачнрин Ниицәнә 17 гешүн хальмг организацд орҗала. Иҗл көвән һазрин зурачнрла хамдан хальмг зурачнр «Большая Волга» гидг һәәхүлмүдт 1978 җил күртл орлцҗ йовсмн. Хөөннь зурачнр «Советский Юг» гидг зональн негдлтд үүдәврмүдән тәвҗ үзүләд, хамцу керг-үүлдвр күцәҗ йовла.
Социалистическ реализмин кемҗәнд делгрлт авсн хальмг дүрслүлгч искусств орс болн талдан келн-улсин искусствин өөр хамдан делгрлт авсн төләднь теднә нилчиг чигн үүдәврмүдтнь үзҗ болхмн. Болв чигн билгин заяни күчәр теднә уң-тохмд бәәх келн-улсин янзнь деврәд һарад, кецү сәәхн болн янзарн төрүц йилһрдг зокъялмуд хальмг зурачнр үүдәҗәсиг тер һәәхүлмүдиг шинҗләд хәләхлә үзнәч. Келн улсин уул эрдм - кецү сәәхн хатхмр, мод сиилҗ урллһн, төмрт зург сиилҗ һарһлһн, арсн деер зургуд зурлһн, арсн кегдмүд келһн болн нань чигн урн һарин эрдм ик делгрлт авв. өңгтә ширәр тематическ зургуд үүдәлһнд уралан ик ишкдл кегдв. Келн улсин урн эрдмин зөөриг олзллһна, тер зөөрәс урмд авч үүлдлһнә үлгүриг әрәсән ачта зурач Гарри Рокчинскин үүдәлтиг шинҗләд үзҗ болхмн. Хальмг АССР-н искусствин ачта үүлдәч Ким Ольдаевин зургудт төрскнч седклтә үүлдвр болн төрскн һазрин баатрмуд мөңкрүлгдв. Владимир Павлов, Николай Шиняев эн төриг эврәннь үдәврмүдтән цааранднь делгрүлҗ үүлдв. Скульптурин халхд Никита Санджиевин, Владимир Васькина, Нарн Эледжиевин, Степан Ботиевин, Нина Евсеева үүдәврмүд һәәхүлмүдт олна оньг тусхаҗ йовна.
Хөрн негдгч зун җилд хальмг зурачнр үүдәлтин олн янзар үүлдҗ йовна. Зурачнрин өөнин һәәхүлд орлцсн күндтә гиич, академик, әрәсән улсин зурач Дмитрий Санджиев темдглсәр, Европин болн Азин хоорнд бәәршсн олн-әмтнә элчнр болҗах хальмг зурачнр өвәрц эрдмәрн әрәсән болн нарт-делкән искусствд зөвтә орман олҗ, олн зурачнр дунд геедрҗ йовхш. Зурач болһн соньнар, үүдәгч хәәвртәһәр хальмг билгтин нерән дуудулҗ йовна. өөнин һәәхүлд одсн күн болһн терүгинь үзхмн, баһчудын шин нердлә чигн таньлдхмн. өдгә цагт Хальмгин зурачнрин Ниицәг Юрий Хаджинов толһалҗана. Хальмг зурачнр Цугәрәсән болн региональн һәәхүлмүдт орлцна. Региональн һәәхүлмүд Элстд чигн бүрдәгднә. Эн туст әрәсән сойлын министерствин болн таңһчин сойлын министерствин дөңгәр кесг керг-үүлдвр күцәгднә. өдгә цага бәәдл болн оюни, шагшавдын төрт нерәдсн, таңһчин тууҗд болн ончта сәәхн бәәрнстнь нерәдсн зургуд үүдәгдәд бәәнә. Александр Поваев, Цебек Адучиев, Виктор Ургадулов, Мерген Мошулдаев, Виктор Терехов, нань чигн нертә зурачнрла хамдан баһчуд зурлһна эрдмд дамшҗ йовна.
Түрүн зурач күүкд күүнә эрдмәр ода билгтә олн зурачнр цааранднь йовҗ йовна. әрәсән художествин академин алтн медаляр ачлгдсн Нина Евсеева, Академин дипломар мөрәлгдсн Галина Ушанова, Елена Киштанова, Хаалга Поваева, Хальмг Таңһчин ачта зурачнр Герля Нурова, Деля Сангаджиева болн нань чигн зурачнр хальмг сойлд үүдәлтәрн тәвцән орулҗ йовна.
Хальмг зурачнрин Ниицәнә 75 җилин өөндән үүдәгч эрдмтә үүлдәчнр зөвәр сән күцәмҗтә ирснь сән йовдл болҗана.