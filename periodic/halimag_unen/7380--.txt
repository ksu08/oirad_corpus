Ээҗин келән седклдән багтай
20-02-2018, 09:32 
ЮНЕСКО-н классификацар, ямаран нег келн зуг ах үйнрәр олзлгддг болхла, уга болхдан өөрдҗәх темдг. әрәсәд ода деерән 130-ас үлү келн иргчд тас мартгдх маһд уга. үлгүрнь: Челканск келәр 310 күмн хоорндан күүндҗ чадҗана, 2010 җилин әмтнә тоог бичҗ авлһна йовудт 43-хн күн энецк келән меднәв гиҗ бичв, орочи келәр мендлхлә, 10-хн күн хәрү өгч чадх, 1989 җилд камасинск кел меддг сүүлин күн өңгрҗ одв.
Кедү җилин туршт мана аав-ээҗнрин келн улм мартгдад йовна. Статистикин то-дигәр, Хальмг Таңһчд бәәдг 300 миңһн күүнәс, 40% хальмг кел меддг болҗана. Болв талдан то-диг бас бәәнә. һурвн җил хооран "Radio Bumba" гидг медиа-холдинг интернет-сурлһ давулв. "Тана санаһар, таңһчин олн-әмтнәс кедү процентнь хальмг кел меднә?" гидг сурврт олн миңһн күн санаһан медүлв. Сурлһна аштнь, хәрү өгсн интернет олзлачнрин ик зунь 10% (!) гиҗ бичсмн.
Эк-эцкнр келән меддг болв чигн, хоорндан болн үрдлә күүндхлә терүг олзлхш. Бидн эн төрәр хальмг кел хадһлхар болн делгрүлхәр зүткдг әмтнлә күүндвидн. 2500 җил хооран Бурхн Багш эврә номан зааҗ, "эн орчлңд бәәдг хамг юмн мөңк биш" гиҗ келҗ өгсмн. Эн үгмүдләнь эс зөвшәрхнь күнд болҗана. Эклцтә хамг юмн нег өдр уга болҗ одх. Тегәд хальмг келнә зүткәчнр "Хальмг келмдн өөрхн иргчд уга болҗ одхмб, эс гиҗ цааранднь делгрәд бәәхмб" гидг сурврт маднла тоолврарн хувалцв.
"Хальмгуд дунд 20% келән меднә гиҗ санҗанав. Эн то йир баһ, зуг ода чигн хальмг келтә әмтн бәәнә. Тедниг сергәх кергтә, тиигхлә келмдн буйсшго. Хоорндан күүндәд бәәхлә, мана улсин зөөр уга болшго. Наста улс келән цуһар меднә, тедн келндән орхла, өөр бәәдг баһчуд соңсад, соньмсад бәәх. Сән келтә улс цөөкн биш. Талдан улс хәләхлә, тас мартгдҗ, уга болж одсн келиг чигн босхҗ серүлх арһ бәәнә, мана келн болхла ода чигн әмд.
Хальмгудыг келүлх ямаран арһ бәәнә гихлә, көгшдин келсинь бичҗ авад, сүлжәнәр (Интернетәр) дамжҗ, ончта юминь олн-әмтнд медүләд бәәх кергтә. Хәр һазрт йовҗ одсн улс хәләһәд, соньмсад, келән дасх. Дөчн наснас һарсн улс, зәрмдән келдго болв чигн, бичкндән цуһар кел соңсҗ йовсн билә. Тер учрар теднд хәрү келндән орхнь амрхн болжана. Яһад гихлә аав-ээҗнриннь, эк-эцкнриннь келсн үгмүд теднә уханднь бәәнә.
Зәрм әмтн мана келн бәәдгән уурв гинә. Би теднлә зөвшәрҗәхшв. Олн улсла даңгин эврәһәрн күүндәд бәәхлә, энд-тендәс келтә әмтн һарад бәәнә. Ода чигн мана келнд иргч бәәнә. Келән геешгоһин төлә күчән негдүлх кергтә. Нәр, байр темдгләд, цуглрад, күүндәд бәәхмн. Дегтрмүд барлгдна, дәкәд соңсх, хәләх юмн дала. Хальмгт, Моңһлд, Шинҗәнд чигн мана келәр һардг олн барцс бәәнә. Цуг эн тоот маднд келән сергәхин кергт нөкд болх. Хальмгуд, эврә келәрн күүндәд, умшад, ду соңсад, келән эс геехәр седҗәхлә хамг юмыг олзлый. Хамг керг седкл дотрас экләд кегднә. "Седкл уга болхла, нүдн уга" гидг үг бәәнә. Кү хәләһәд керг уга, бийәсн эклх мөн. Өвкнрин үлдәсн зөөриг цааранднь иргч үйнрт өгхмн", - гиҗ олна үүлдәч, хальмг келәр бичдг блогер Манҗин Виктор келҗәнә.
Хальмг номин цутхлңгин номт Бембин Евгенийин санаһар, хальмг келтә баһчудын тонь җил ирвәс баһ-баһар өсч йовна. "Мана келнә хүв-заян - мана һарт. Бидн, хальмгуд, хоорндан эврәһәрн күүндхлә, келмдн бөкшго гиҗ санҗанав. Өдгә цагт бичкдүд биш, серл-саната улс келән дасхар бәәнә. Иим йовдл олар үзгднә. үлгүр авад келхлә, "Сәәхн келн", "Хальмг келнә асхн" гидг багмуд, Сергей Гучинович Мучиряевин кичәлмүд, Бурхн Багшин Алтн Сүмд давулгддг курсмуд болн нань чигн юмн бәәнә", - гиҗ номт тоолврарн хувалцв.
Дәкәд келән өөдлүлхин төлә юн кергтә гихлә, Бембин Евгений иим санаһан медүлв: "Эн цагт баһар хурад, келнә үр (языковые гн\xb8зда) тогтах кергтә. Дарунь эн келнә үүрмүдиг икдүләд, кел делгрүлхмн. Зәрм улс иим кевәр келән босхв. Дәкәд гертән сууһад, һанцарддг эмгд олн бәәнә. Тедн "маднд күүндх күн уга" гиҗ өөлнә. Мадниг бичкдүдин садмудт, школмудт дуудтн, бидн баһчудла күүндәд теднд кел заахвидн, уудьвран һарһхвидн гинә. Мини санаһар, тиим арһ олзлх кергтә. һазадын күн ирәд мана келиг өөдлүлшго. Эврә чидләр кех кергтә".
"Седклдән багтаҗ чадхла, ик-баһ уга", - гиҗ Зүн-һар нутгин һалдн-Бошгт хан келдг билә. Тегәд бидн, өөрд улсин нег тасрха, келән сергәхин кергиг седклдән багтаҗ чадхла, хоорндан эврәһәрн күүндх күслмдн бүтх гиҗ тоолҗанавидн.
МАНҖИН Санл