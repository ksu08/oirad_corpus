Баһчудт көдлмш олхд туслх
01-11-2017, 12:20 
Эн төсв цуг орн-нутгт, ЮФО-д болхла хамгин түрүнд Краснодарск крайд өргәр делгрҗәнә. 2017 җилин март сард энүг экләд күцәсмн. Түрүләд 500 организац болн предприять эн керг-үүлдврт орлцхар седв. Ода орн-нутгин 85 региона предприятьмүд болн компаньс эн төсвд орлцҗана. Хамгин түрүнд инженерн-техническ сурһульта оютнрин болн вузин төгсәһәчнрин төлә эн үүлдвр күцәгдҗәнә.
Тиим кевәр төсвин сайтд орад, эрлһән бичәд, көдлхәр седҗәх предприятин тускар кесг тоот медҗ авч болҗана. Зәрм предприятьмүд йир сән таал тогтана; көдлмшч хувц-хунр өгнә, бәәрәр, хот-хоолар теткнә. Тиигчкәд эднәс ик зунь баһ наста специалистнриг керглҗәнә. үлгүрнь, мана таңһчин колледжмуд, Хальмг университет җил болһн кесг специалистиг белдҗ һарһна, эдн цуг орн-нутгар көдлмш олҗ авч чадҗана. Эн кергт эднд ОНФ-н таңһчин әңгин экспертмүд дөңгән күргнә. Яһҗ эрлһ бичхинь, стажировк яһҗ күцәдгинь баһ наста специалистнрт ОНФ-н экспертмүд цәәлһҗ өгнә.
Хам-хоша областьмудт дамшлт авад, хөөннь мана таңһчин предприятьмүдт көдлҗ болхмн. үлгүрнь, селәнә эдл-ахун эдл-уушиг эд-бод кедг хальмг предприятьмүдин эдл-уушиг Аһшин, Əәдрхнә болн талдан чиг областьмудт меднә, эрк биш терүг лавкд сурна. Зуг тиим предприятьмүдт дамшлтта көдләчнр кергтә болна. ОНФ-н төсвд орҗах баһ наста специалистнр дамшлт угаһар чигн стажировкд орад, медрл-дамшлт хоршаһад мана таңһчин чигн кесг предприятьд хөөннь көдлхмн. Дәкәд йоста специалист болад дамшлт хоршахла талдан областин ямаран чигн компаньд, мана таңһчд вакансь бәәхлә, төрскн һазртан чигн көдлҗ болҗана гиҗ ОНФ-н экспертмүд цәәлһвр өгв.
Хөөннь эдн сурһулин заведеньслә, арһлачнрла, таңһчин министерствин элчнрлә \u201cтөгрг ширән\u201d күүндвр кеһәд, вузиг эс гиҗ ссузиг төгсәҗәх баһчудт көдлмш олҗ авхин, мана таңһчин учрежденьс болн предприятьмүд керглҗәх специалистнриг белдлһнә тускар күүндвр кехәр зуралҗана. үлгүрнь, райодын болн селәнә больницст кесг эмчнр, специалистнр уга, тедниг мана сурһулин заведеньст белдлһиг эклх кергтә гиҗ эдн төр тәвхәр бәәнә. Эн төсвин дөңгәр талдан регионас чигн баһ наста специалистнр ирҗ мана таңһчд көдлҗ чадҗана, зуг эднд җирһлин болн күч-көлснә сән таал тогтах кергтә.
Талдан областин предприятьд дипломин дамшлт авч, көдлн бәәҗ дипломин көдлмшән чигн бичҗ болҗана. Стажировкнь 1 сарас авн өрәл җил күртл болхмн, хөөннь тендән көдлмшт орҗ болхнь лавта. Тиим кевәр ОНФ-н шин төсв көдлмш хәәҗәх баһчудт сән таал тогтаҗана, экспертмүдин дөңгәр йоста специалист болад сән дамшлт хоршаҗ болҗана.
ТүРВәН һуна