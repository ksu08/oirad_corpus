Архиепископ Юстиниан үүлдән орв
12-08-2014, 16:53 | Таңһчин зәңгс
Элстин болн Хальмг епархиг архиепископ Юстиниан толһалх гиҗ давсн сарин чилгчәр мана газет зәңгллә. Август сарин эклцәр архиепископ Хальмг Таңһчур ирв. Казанск кафедральн чонҗд цуглрсн олн улст ном умшад, мөргүл кеҗ архиепископ көдлмшин шин һазрларн таньлдв.
Августын 7-д архиепископ Хальмг Таңһчин Толһачин үүл дааҗах Алексей Орловла харһв. Таңһчин бәәдл-җирһллә үүлдән орҗах архиепископиг Алексей Маратович таньлдулв. Хальмгин һазрт ирҗ буусн цагасн авн мел энд урднь бәәснлә әдл седкләр дүүрң болҗахан архиепископ медүлв.
Августын 8-д архиепископ Казанск кафедральн чонҗд өрүни мөргүлд орлцв. Энд епархин һардачин үүлиг цаг зуур дааҗасн митрополит Кирилл бас ирҗ орлцв. Мөргүлин хөөн орс шаҗна ик үүл дааҗах эн хойр үүлдәч цуглрсн улст йөрәлин үг келв. Хоорндан ни-негн, эвәр бәәх кергтә гиҗ эдн дуудвр кев. Ах федеральн инспектор Александр Беляев шаҗна эн үүлдврт орлцв.
Дарунь Ставропольск митрополит Кирилл цаг зуур Элстин болн Хальмгин епархиг толһалҗасн үүләсн бууҗах цуг цааснд һаран тәвәд ода үүлд орсн архиепископ Юстинианд йосинь һартнь бәрүлҗ өгв. Дөрвн сарин туршарт Хальмгт ирәд, шаҗна үүлдврт орлцад, олн улсла таньлдад, энд чик седклтә, бурхнд шүтдг, көдлмштән йир дигтә, эврә һазртан дурта әмтн бәәхинь медҗ авсн Кирилл темдглв. Иим улсла хамдан көдлхд йир амр болн седклд тааста бәәсиг үнн седкләсн заав. Шин ирсн епископла хамдан Московск семинарийд сурч йовсан Кирилл тодлв.
Ода Хальмг епархиг толһалсн Юстиниан хальмг һазрур Америкас ирв. Эн тенд сүл җилмүдт көдлҗ йовсмн. Урднь Приднестровьед орс шаҗна чонҗ толһалҗ йовсмн. Тенд болҗасн дәәнә әәмшгтә җилмүдт Юстиниан әмтнд иткмҗ зүүлһҗ, чик седклинь бурхна үгәр батлҗ йовсмн. Олн улст омг өгч, чик кергән харсҗ авхднь туслсн төләднь энүг «За личное мужество» гидг орденар ачлсмн. Архиепископ шаҗна халхар кесг ачлврар темдглгдсмн. Московск семинарий төгсәснәннь хөөн Бухарестд богословск институтд шаҗна халхар медрлән гүүдүлсмн. Юстиниан 1961 җилд Владимирск областьд төрсмн. Бичкнәсн авн шаҗнд, Бурхнд церглх саната йовсмн.
Хальмгин һазрт шаҗна үүлдвр делгрүллһәр ик көдлмш кегдҗәхинь архиепископ темдглв. әмтн хоорндан ни-негн бәәдл тогталһн, ямаран чигн төриг хоорндан күүндҗ эвәр хаһлх кергтәһинь Юстиниан келсн үгдән темдглв.