Төрскнч седкл сурһмҗлхар
28-02-2017, 16:59 
Одахн мана таңһчин школмудар төрскн келнд нерәдгдсн арвн хонг давулгдла. Ач иктә
С. Радонежскийин нертә орс келн-улсин гимназьд эн төрәр соньн үүлдвр бас
күцәгдҗәнә.
Төрскн келн гисн юмб? Төрскн келн гиснь - мана өргн тег, цецгәрсн цецгүд, идшлҗ йовх дөрвн зүсн мал, шарлҗна үнр, байн сойл, сергмҗтә дуд, соньн тууҗ. "Ээҗин келн гисн - эңкр экин дун, төрсн һазрин үнр, һулмтын заль. Ээҗин келәрн ухалад, байр-бахмҗарн хувалцад, ө-һундлан медүләд йовнавидн.
Төрскн келн - келн-улсин алтн зөөр. Алтн
зөөрән хадһлҗ, эңкрлҗ, үйәс үй күртл медүлҗ дасххин кергт мана гимназьд сурһулин җилин эклцәр хойр клуб секгдв. "үйнрин иньгллт " гидг клубин орлцачнр лу сарин 17-д "Цецгәрич, Хальмг минь!" гидг сәәхн фестиваль давулв.
Хальмг келнә методист В.Басанкиева фестивалин сценарь болн программ тогтаҗ бичсмн. Нәр-байрин залыг сурһульчнр, хальмг келнә багшнр Л.Базырова, А.Пюрбеева, К.Шургучиева, К.Сакилова кеерүлв. Эн залд һурвн үй улс цуглрв: аавнр-ээҗнр, экнр-эцкнр, ачнр-зеенр. Эднд цугтаднь "72 дәкҗ яһҗ "ханҗанав" гиҗ келҗ болхмн" болн "Хальмгаһар күүндий" гидг хойр буклет түгәҗ өгвидн.
Иим фестиваль мана гимназьд хойрдад давулгдҗана. Эн керг-үүлдвр сән авъяст тохрх гиҗ санҗанавидн. Иим керг-үүлдврин күслнь иим: төрскн келәрн келҗ, сойлан, тууҗан, авг-бәрцән хадһлҗ, үйәс үй күртл медүлҗ йовлһн мөн. Фестивалин көдлмшиг хальмг келнә багшнр А.Пюрбеева, К.Шургучиева һардв. Техническ эв-арһинь эсвин багш К.Панчуркеев чадмгар белдҗ, нәр-наад бүрдәлһнд ик нилчән күргв.
"Төрскн келн - мини келн" гисн Тачин Анҗан шүлгәр 4-ч "г" классин сурһульчнр (багш Г.Куроносова) фестивалиг секв. Хөөннь, В.Басанкиева лу сарин 21-д юн учр деерәс нарт-делкән төрскн келнә Өдр темдглддгинь цәәлһҗ өгв.
әрәсән олн-улсин сурһуль- эрдмин ачта багш, Хальмг Таңһчин ачта багш Н.Иванова - ээҗин келән яһҗ хадһлхин, дасххин тускар хурсн әмтнлә сүв-селвгәрн хувалцв.
Эн ик байрт күндтә гиичнр болҗ "Эрдм" ансамбльд орлцачнр билг-эрдмән үзүлв (һардачнь Хальмг Таңһчин ачта артист Виктор Петкиев). Олн дунд тоомср олсн эн коллективин элчнр мана гимназин сурһульчнрла олн җилдән залһлда бәрҗ йовна.
Фестивалиг хальмг улсин авъясар ут дууһар Зинаида Харитоновна Имкинова эклв. Мария Бамбарыковна Мухлаева цуглрсн әмтнд йөрәлин үгән нерәдв. Цеңнсн айста хальмг дуд асхрҗ, гимназин бәәшңгиг дүүргв.
Гимназин бичкн билгтнр ду-бииһәрн әмтиг бас байрлулв. "Хадгта би", "Чичрдг" биилснь - "Хоңхл" гидг баг (һардачнь Т.А. Убушиева), "Варенька", "Товшур" үзүлснь бииһин баг (һардачнь А.В. Семиглазова). "Байр" нертә домбрчнрин баг домбран цокадҗ, хальмг айс һарһҗ, чикнә хуҗр хаңһав. Орс күүкн Юля Стасенко (6 "г" кл.) "Шарка-Барка" гидг ду дуулад, шаваш хаяд, тавшад, әмтнд өврмҗ болв.
Мана гимназин сурһульчнрин эк-эцкнр дунд билг-эрдмтә улс баһ биш. Тедн дунд - "Бамб цецг" ансамблин артистк Дина Бочаева "Махлата би" бииләд, ирсн улсин оньг авлв.
Олн-әмтнә дур седклинь авлсн дууч Леонид Очр-Горяев Баатр гидг отхн көвүһән (5-ч кл.), ач көвүһән (1-ч кл.) дахулад, тәәз деер һарад, моңһл келн-улсин ду дуулв. Очр-Горяевихнә өрк-бүл һурвн үйин залһлда медүлснь маднд үлгүр болв.
Гимназин орс келнә багш В.Боркуева "Тоһруна би", "Чичрдг" би биилхлә, цуглрсн әмтн сууҗ ядад хамдан һарад биилцхәв. Багш Болха Бадмаева эк-эцкнртә яһҗ шаһа нааддгиг дасхв. Энүнә хөөн цуглрсн әмтн "Цецгәрич, Хальмг минь!" гидг Увша Ивана ду дуулдг дасв. Олндан таасгдсн дууна айс өрк-бүл болһнд соңсгдх гисн ицл бәәнә. Эн ду цугтан дуулад, мана фестивалиг төгсәв.
Байрин нәәрин чилгчәр зурган цокулад, амтта зандрсн җомбаг ууһад, йөрәлин үгән келәд әмтн тарцхав.

Надежда ИВАНОВА,
орс-келн улсин гимназин хальмг келнә багш