Көглтин Давад бумб тәвгдх
17-11-2018, 09:28 
Болгарин һазрт "Двор кириллицы" гидг ик сойлын комплекс бәәнә. Терүнд әмтн олар ирдг һазр болҗана. Тенд кириллицин үзгүд олзлҗ бичдг нертә бичәчнрин бумбс тәвгдҗәнә. Делкәд нернь һарсн олн келн-улсин элчнр болгч билгтә бичәчнрин, ут тоодан 80 күүнә бумб тәвгдх зура энд бәәнә. Чинртә эн йовдлын тускар Хальмг Таңһчин сойлын болн туризмин министрин дарук Николай Санджиев "Калмыкия" РИА-д болсн брифингд келҗ өгв.
Болгарин тер ик музейин директор Карен Алексанян таңһчин һардврин нернд бичг илгәсн бәәҗ. Эн музейд бәәх бичәчнрин аллейд хальмг нег бичәчин бумб тәвхин тускар терүнд келгдсн билә. Таңһчин Толһач Алексей Орлов тер седвәринь дөңнәд, таңһчин сойлын болн туризмин министерствд кергиг күцәх даалһвр өгв. Хальмгт, әрәсәд бәәтхә цуг делкәд нернь туурсн хальмг шүлгч, Социалистическ Күч-көлснә Герой Көглтин Даван бюст белдҗ, терүг Болгарьт авч одх шиидвр авгдв.
Хальмг зурач Бата Эрднеев кесн, җөөлн материалас кевлсн дүринь олзлх төр тәвгдв. Тер бюст (күүнә цогциг өрәләр кевлҗ тогталһн) дарунь металлд цутхгдх болв. Келхәс, седвәрин эк татачнр -болгармуд бийснь тер белдҗәх тоотан бичәчнрин бумб гиҗ нерәднә. Йосндан болхла, тернь бюстмуд болҗана. Тиигчкәд, тернь ямаран кемҗәтә болхинь дигтәһәр зааҗ бичсн билә. Өндртән 50- 55 метр болх, 47 килограмм татх бюст авч одад, тенд аллейд углҗ тәвх зөвтә болҗана. Бата Эрднеевин кесн җөөлн кевлүрәс Ар үзгин Осетьд зурач Нодар Хабиров металлд терүг кевлҗ, цутхҗ тогтав. Тиигәд бел кегдсн бюстиг Николай Джамбулович Болгарьт күргхмн. Ноябрин 17-д Москваһар дамҗад, Болгарюр министрин дарук нисҗ һархмн. Тенд Плицка балһснд күрхмн. Ноябрин 20-д байрин бәәдлд бюст аллейин зөвтә нег бәәрнднь орман олҗ тәвгдхмн. Хальмг улсин шүлгчин бюст талдан кесг бичәчнрин зергләнд келн улсиннь нер дуудулҗ йовхмн. Бурятяс Хоца Намсараевин бюст бас тенд тәвгдхмн. Расул Гамзатовин болн дәкн хойр бичәчин бюст Дагестанас авч ирҗ тәвгдхлен. Цагтан үүрләд, әрәсән олн келн литературт зөвтә орман олҗ, умшачнран байрлулҗ йовсн бичәчнрин дүрмүд иигәд, Болгарин сойлын ик цутхлңд харһҗ ирҗ, урн үгин зөөрт меҗә угаг, үннә үг кенд чигн кергтәг медүлҗәнә.
Министрин дарук Николай Санджиев Болгарьт Плиска болн Варна балһснд туризмин халхар үүлдҗәх фирмсин һардачнрла харһҗ, Хальмг Таңһчин тускар келҗ өгч, туристическ халхарн мана һазр юуһарн соньн болҗахинь үзүлҗәх фильмс бийләһән авч йовв.
ҖИРһЛИН Кермн