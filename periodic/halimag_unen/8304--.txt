Эмчнр чик авг-бәрцин төлә
18-06-2018, 10:01 
Марһана йовудт командс шатрар, ширә деер нааддг теннисәр, дартсар, волейболар, гиигн атлетикәр, мини-футболар болн канат татлһар хоорндан дөрлдҗ, эв-дован үзүлв. Футболар болн волейболар болсн марһан зөвәр зүткәтә болв, команд болһн сән белдвр үзүлҗ, эрк биш диилвр бәрхәр шунв. Футболар болсн марһанд министерствин хамцу команд диилвр бәрв. үстин болн Көтчнрә райодын больницсин командс призермудын тоод орв. Волейбольн командс дунд марһан спартакиад төгстл давв, дииләчинь йилһҗ авхд зөвәр күнд болв. үстин района больницин команд эн марһанд хамгин эвтә болн ниитә болад, диилвр бәрв. Элст балһсна болн шүднә поликлиникүдин волейболистнр хойрдгч болн һурвдгч ормст һарв.
Ширә деер нааддг теннисәр болсн марһанд П.Жемчуевин нертә таңһчин больницин команд ончрв. Келхд, больницин команд канат татлһна марһанд бас 1-ч орм эзлв. Шүднә поликлиникин команд бас му бишәр спартакиадт белдснь медгдв, эднә команд ширә деер нааддг теннисәр болсн марһанд цаһан мөңгн медаль авв. Дартсар болсн марһанд Яшкулин района больницин команд диилвр бәрв, эднә дару бичкдүдин медицинск цутхлң (РДМЦ) болн садв гемәс хөрлһнә таңһчин диспансер болв. Шатрчнр дунд РДМЦ-н команд нүүрт һарв.
Спартакиадын дииләчнрин тоод "Медсоюз" команд (зарһин-медицинск шинҗллтин бюро, катастрофин медицинә Цутхлң болн цусна Цутхлң), РДМЦ болн Көтчнрә района больниц орв. Эдн кубокар, Күндллһнә һашгар болн мөңгнә мөрәһәр ачлгдв. һурвн түрүн орм эзлсн командсиг болһнд 20,15 болн 10 миңһәд арслңгар мөрәлв. Сән өдрин өмн өргнд үүрмүдтәһән харһад, цаган сергмҗтәһәр давулсндан эрүл-менд харлһна көдләчнр байрлад, иим керг-үүлдврмүд көдлмшин күндиг болн олн зүсн төрмүдиг мартхд туслна гиҗ темдглв.
Наталья ДАВАЕВА
ЗУРГТ: диилвр бәрсн "Медсоюз" команд