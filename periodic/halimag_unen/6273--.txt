Таңһчдан тустаһар көдллә
30-08-2017, 11:59 
"Хальмг үнн" газетин 100 җилин өөн өөрдҗ йовна. Ноябрь сарин 15-д энүг өргәр темдглхвидн. Эн ончта өөнин өмн-өргнд бидн редакцд көдлҗ йовсн улсиг бүләнәр тодлҗанавидн. Юңгад гихлә тедн төрскн газетин өргҗлтд ик тәвцән орулсмн. Теднә негнь "Хальмг үннд" 30 һар җилдән көдлсн Галина Нарановна Гонгошева. Эн 1959 җилин апрель сард редакцд эклҗ үүлдсмн. Тиигхд газетин ах редактор Дорҗ Мукебенович Мукебенов билә. Тер цагин "Хальмг үннә" коллектив көдлмшән бас ик даавртаһар күцәҗ йовсмн.
- "Хальмг үннә" бәәрн Элстин цутхлңд (ода энтн "Галерея" гидг лавк бәәх һазр) бәәсмн. Тер цагт онц кабинетмүд уга билә. Ах редактор журналистнрлә хамдан нег хорад суудг бәәсмн. Би подчитчик, корректор Бэла Апельевна Джемчугинова болн газет һарһач (выпускающая) Зинаида Ивановна Почтар\xb8ва типографьт көдлдг биләвидн. Тиигхд типографь ода Келн-улсин банк үүлдҗәх һазрт билә. Цуһар өдр-сө уга гилтә көдлдмн. Газетиг дежурн редакторин гертнь авч оддг биләвидн. Энтн сөөд, өрүн цәәҗәх цагла чигн болдмн. Ах редактор Дорҗ Мукебенович Мукебенов Пионерск уульнцар бәәдг билә. Теднүр одхла, цаһан седклтә гергнь мадниг байртаһар тосад, цәәһәр тоодмн. Бидн энүнлә кесгтән олн зүсн төрәр күүнддг биләвидн. Мана ах редактор газетиг умшад төгсәхлә, терүг авад типографьт барт өгдмн. Корректормуд үвлин киитнәс, һаң халунас чигн әәлго газетиг цаглань дежурн редакторт күргҗ өгдг билә. Журналистнр терүг седклән өгч умшдг бәәсмн. "Хальмг үннд" олн зүсн җилмүдт билгтә улс - Дорджиев Басан Бюрюнович, Дорҗ Манджиевич Босхомджиев, Гуча Убушаевич Бембеев, Лиҗ Очирович Инджиев, Николай Яковлевич Бурулов, Лиҗ Улюмджиевич Улюмджиев, Басң Асяевич Сангаджиев, Тимофей Отельданович Бембеев, Алексей Гучинович Балакаев, Эрдни-Гаря Ходжигорович Бадма-Гаряев, Сергей Очир-Горяевич Бартунов, Мацак Идрисович Гучинов, Бембет Дорджиевич Бакаев, Андрей Манганыкович Джимбиев, Борис Санджиевич Летуев, Борис Манджиевич Ченкалеев, Андрей Баерхаевич Эрдниев болн нань чигн улс сәәнәр көдлҗ йовла, - гиҗ Галина Нарановна тодлврарн хувалцв.
Би Гапина Нарановнала 1985 җилд таньлдлав. Тиигхд би корректорск әңгд көдлхәр ирләв. Ах корректор Г.Гонгошева нанд ик килмҗән өгәд, дамшлтарн хувалцла. Газетин халхсиг хамдан умшдг биләвидн. Тер цагт бидн өрүн цәәтл көдлдг биләвидн. "Валя, чи бат бәәҗич, унтхар седхшч. Би энд экләд көдлхдән зөвәр түрәд бәәләв", - гиҗ нанд келлә. Корректорин көдлмш гиигн биш билә. Тиигхд партийн съездмүдин олн материалмуд умшдг цаг бәәсмн. Энтн ик дааврта көдлмш билә. Болв сәәхн заңта, тевчңгү седклтә Галина Нарановнала таарч көдлхд йир амр билә. Көдлмшин завсрт нанд олн зүсн инәдтә-наадта юм келдг бәәсмн. Тиигҗ невчкн зуур амрчкад, цааранднь көдлдг биләвидн.
Корректорск әңг йир ниитәһәр көдлдг бәәсмн. Газет һарһач Зинаида Ивановна Почтар\xb8ва болн подчитчик Бэла Апельевна Джемчугинова бас цаһан седклтә улс билә. Эдн нанд сән селвгүдәрн болн ил кергәрн нөкд болла. Ямаран чигн көдлмш эврә онцта болдг. Келхд, газет һарһач зургудта металлическ клише олзлдг бәәҗ. Терүг би меддго биләв. Тегәд нег дәкҗ Зинаида Ивановна мана газетин дааврта сегләтрт телефоһар җиңнүләд: "Би эндр эн залуна ээмиг керчнәв!" - гиҗ генткн хәәкрхләнь нам чочлав. Галина Нарановна намаг әәсинь медчкәд, бүлән үг келҗ төвкнүллә. Тиигхд инәдтә-наадта олн зүсн йовдлмуд учрдг билә. Ода тер цагиг тодлхла, седклм байсна. Кергән йилһән сәәнәр меддг специалистнрлә хамдан кесг җилин туршарт көдлсндән би хөвдән ханнав.
"Хальмг үнн" газетин коллектив хамгин сәәхн авъяс-заңшалмудыг олзлҗ, олн келн-әмтиг негдүлҗ, уралан залҗ йовна. Мана төрскн газетд олн җилин туршарт көдлсн улс хальмг барин бат уул тогтаснь мөн. Эдн газетән делгрүлҗ, эңкр Хальмг Таңһчан босхҗ авсмн. Гүҗрмг
көдлмшәрн, ик чинртә үүлдврәрн эдн олн дунд тоомср олсмн. Өдгә цагт "Хальмг үнн" газетд
көдлҗәх бидн эднәс сән үлгүр авчанавидн, даңгин эднд ик ханлтта бәәнәвидн.

БОСХМҖИН Валентина