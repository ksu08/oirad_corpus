Уул келндән эңкр багш
15-05-2019, 12:30 | Таңһчин зәңгс » Күн болн җирһл
Ямаран чигн келн-улс эврә келтә, төрскн келндән эңкр, хару болна.
Мадн, хальмгуд, эврә келән гееҗәнәвидн. Келнә төрәр олн сүүрмүд, селвлцәс давулна. Зуг келхәс нань кесн дала юмн уга. Төрскн келән хадһлҗ, делгрүллһнә туст хамгин түрүнд хальмг келнә багшнр ик көдлмш кеҗәнә. өдгә цагт күүкд, эднә эк-эцкнрнь чигн келән медхш. Тегәд чигн хальмг келнә багшар көдлхд амр биш. Тер бийнь багшнр урмдан геелго, уралан зөрҗ, арһ-чидлән һарһҗ, күүкдт хальмг кел дасххар зүткҗәнә. Элст балһсна С.Радонежскийин нертә Орс гимназин хальмг келнә багш Кермн Сакилова мел тиим улсин негнь. Кермн Кануровна сурһуль-эрдмин халхар 26 җилдән көдлҗәнә. Эн ут цагин эргцд кедү күүкд-көвүдт медрл зааҗ, хальмг келнд седклинь тусхаҗ, сурһмҗ өгсн болх гиһит. Кермен Кануровна өөдән мергҗлттә, ик дамшлтта багш мөн. Көдлмштән күцәңгү, дааврта, дигтә-тагта, үнн-чик седклтә, цаһан саната күн болдгтнь энүг хамдан көдлдг улс, таньл-үзлнь күндлнә.
Кермн Кануровна оньдин үүдәгч кевәр көдлдг багш. Кичәл болһнд тохнятаһар белдвр кеҗ, күүкдиг соньмсулхар зүткнә, келлһ өргҗүллһнә төрт ик оньган тусхана. Тегәд чигн күүкдт амн урн үгин зөөриг дасхна. Күүкд хальмг келнә болн литературин туст сән медрл үзүлнә. Кермн Кануровнан сурһульчнр җил болһн гилтә хальмг келнә болн литературин олимпиадт орлцҗ ончрна. Келхд, энүнә сурһульч Самира Шейдаева нидн талын келн-улсин элчнр дунд давсн хальмг келнә олимпиадт түрүн орм эзлсн билә, эн җил болхла Мария Хиндогина олимпиадын призер болв. Тер мет эн җил хальмг литературар Анастасия Уско, хальмг келәр Татьяна Дулахинова ахта олимпиадын призермуд болв.
Гимназьд сурһульчнрин үгин көрңгинь өргҗүлхәр шунна. Тегәд җил болһн энд бүрдәгддг «Оюн сурһульч» гидг марһана йовудт күүкд амн урн үгин зөөрин үүдәврмүд келҗ өгч, хоорндан дөрлднә. Тер мет хальмг үгмүд дасҗ тодлхин төлә «Алтн шаһа» гидг наадн давулгдна. Күүкд-көвүд хальмг үгмүдин чинр-утхинь яһҗ меддгән үзүлнә. Урднь Хальмг телеүзл таңһчин школмудын сурһульчнр дунд тиим марһа бүрдәдг билә. Темдглхд, 1998 җилд түрүн болҗ эн телеүзлин наадыг Кермн Сакилова залҗ һардсн билә. Хөөннь шинкән телеүзлд көдлхәр ирсн Марина Мукабенова тер наадыг залҗ һарддг болв. Тер җилмүдт райодас үлдчн, Тугтн селәдин школмуд, Элстәс 20-ч тойгта школын сурһульчнр хальмг кел сәәнәр меддг төләдән «Алтн шаһа» телемарһанд нүүрт һардг билә.
Кермн Кануровна шар шаҗна номар соньмсҗ, эн туст медрлән гүүдүлхәр шунна. Тегәд эврәннь классин хорад шар шаҗна номин музей бүрдәсмн. Энд шар шаҗнла залһлдата кесг әрүн тоот, шүтән, дегтрмүд хадһлгдҗана. Энүнә сурһульчнр эн музейд гиичнрин төлә экскурьсмуд давулна.
Эн багш олн соньмслтта күн. Сул цагтан дегтрмүд умшхдан дурта. Нернь темдгтә хальмг билгтнр Алексей Бадмаевин, Эрднь Эльдышевин үүдәврмүд седклднь өөрхн. Тер мет Санҗ Балыковин зокъялмуд соньмсҗ умшна.
Кермн Кануровна авальтаһан хойр үрндән чик сурһмҗ өгч өскв. Ууһн көвүнь Санл Ломоносовин нертә МГУ төгсәҗ, әмт зөөдг самолетмуд кеҗ һарһдг «СУХОЙ» гидг компаньд инженерар көдлҗәнә, отхн көвүнь Цевг Московск энергетическ институтд сурчана. Кермн Кануровна хамдан көдлдг улсин, элгн-саднаннь, үр-иньгүдиннь дунд тоомср эзлнә. Бийнь эн тевчңгү, һольшг, сәәхн седклтә күн мөн.
Маргарита АРЗАЕВА