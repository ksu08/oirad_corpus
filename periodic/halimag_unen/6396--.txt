Хальмгт Хлебниковин туск фильм цокҗ авчана
03-10-2017, 16:05 
Одахн "Калмыкия" гидг РИА-н талвңд соньн брифинг болв, билгтә шүлгч Велимир Хлебниковин туск "Часовщик" гидг фильм Хальмгт цокҗ авчах улс - оператор Сара Йона, звукорежисс\xb8р Никита Алексеенко, продюсермуд Ф\xb8дор Гончаров, Владимир Пашкаев болн В. Хлебниковин дүр үзүлҗәх Сергей Быстров эврә үүлдвриннь тускар таңһчин журналистнрт келҗ өгв. Фильмин сценарист, режисс\xb8р Кристина Паустиан гемнәд, брифингд орлцҗ чадсн уга.
Нер һарсн шүлгч Велимир Хлебников мана нег һазра күн, эн Баһ Дөрвдт төрсмн. Фильмин продюсер Ф\xb8дор Гончаровин келсәр, эдн кезәнә болсн цуг йовдлмудыг хальмг теегт цокҗ авчана. Велимир Хлебников зуульчлхдан дурта бәәсмн. Эн хальмг теегәрн йовад, уха туңһаһад, орчлңгин, төрскн һазр-усна, йиртмҗин, әмтнә җирһлин тускар шүлгүд үүдәдг бәәсмн. Энтн теңгрин одд мет олнд герл өгч, әмтнә хаалһинь сарултдг бәәсмн. Шүлгүдт тәвсн төрмүднь ода чигн ик чинр зүүнә. Тегәд энүг мана үйин күн гиҗ санҗ болхмн.
Велимир Хлебниковин дүр үзүлҗәх Сергей Быстров театральн искусствин әрәсән академь
төгсәлә, ода В.Маяковскийин нертә театрт церглнә. Эн эврән бас шүлгүд үүдәдг билгтә.
В. Хлебниковин ухан-санаһинь сәәнәр медхин төләд эн бас хальмг теегәр кесгтән йовсан келв. Акт\xb8р шүлгчин дүриг сәәнәр үзүлхәр зүткҗәнә. Фильм цокҗ авчах улс Баһ Дөрвд селәнд одла. Эднд нөкд болсн В.Хлебниковин нертә музейин болн селәнә гимназин һардачнрт,
көдләчнрт ханлтан өргцхәв. Баһ Дөрвд селәнд, Элстд цаһан седклтә бәәрн улс эдниг байртаһар тосад, хальмг авъясар сәәнәр тоосинь эдн бас келцхәв. В.Хлебниковин бумб босхсн скульптор Степан Ботиевла болсн харһлтан эдн бас бүләнәр тодлцхав.
Федор Гончаровин келсәр, фильмд ик зуудан эгл улс орлцҗана. Эдн дунд кастинг болла. Таңһчин акт\xb8рмуд бас бәәнә, болв эднә то цөн. Баахн режисс\xb8р Кристина Паустиана һардврт эдн өдр-сө уга гилтә фильм цокҗ авчана. Əәдрхнә областьд, Богд уулын өөр эдн бас одсн бәәҗ. 2018 җилин чилгчәр фильм күцц кегдх.
Кристина Омск балһснд төрсмн, тенд 13 җилдән бәәсмн. Дәкәд эн Германь орсмн. Тенд театральн искусствин академь төгсәлә. Эн "Заплыв" гидг фильм цокҗ авснь олн дунд темдгтә. Оператор Сара Йона Израиль орн-нутгас, өдгә цагт Германьд бәәнә. Энүнд болн звукорежисс\xb8р Никита Алексеенкод мана сәәхн тег таасгдснь ил медгдв. Никита хальмг теегт бәәдг шовудын, олн зүсн урһмлын, салькна әәг бичҗ авч. Мана сәәхн тег, Богд уул, Баскунчак гидг нур, Əәдрхнә биосферн заповедник болн нань чигн һәәхмҗтә һазр фильмд үзҗ болхмн.

БОСХМҖИН Валентина