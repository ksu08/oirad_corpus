Лана Сатаева нарт-делкән чемпионк болв
30-09-2014, 10:04 | Таңһчин зәңгс
Одахн Сербия орн-нутгт шатрар 14-ч нарт-делкән шатрин паралимпийск чемпионат болв. Терүнд Лана Сатаева орлцад 18 нас күрсн күүкд улс дунд нарт-делкән чемпионк болв. Хальмг Таңһчин спортын, туризмин болн баһчудын политикин министр А.Гедерим Лана күүкиг болн энүнә тренер Анатолий Шамаковиг йөрәһәд, байр-бахмҗ дурдв. Лана 3-ч классас авн шатр наадна, 5-ч класст сурчаһад тренер Анатолий Шамаковла хамдан көдлдг болв. « -Сербия орн-нутгт шатрар болсн марһанд 33 күүкд улс марһлдв, наадн амр биш болв, тер бийнь цуг арһ-чидлән һарһад нүүрт һархар зүткләв. Иим сән күцәмҗ бәрхд тренерин, мини экин болн таңһчин һардврин ик нилч бәәнә, - гиҗ Лана келв.
Хальмг Таңһчин Толһач Алексей Орлов паралимпийцнриг дөңнәд 100 миңһн арслң йилһҗ өгсмн, тегәд эн мөңгәр эдн марһанд орлцв гих кергтә. Иим ик диилврләнь Ланаг болн энүнә тренер Анатолий Шамаковиг Хальмгт үүлдҗәх шатрин школын һардвр йөрәһәд, күцәмҗ дурдв. Министр Александр Гедеримин келсәр, таңһчин һардвр билгтә баһчудыг, тер тоод паралимпийцнриг цуг халхаснь дөңнхәр зуралҗана, тегәд Хальмг Таңһчан туурулсн Лана хальмг паралимпийцнрт спортд өргн хаалһ секҗәнә гив.