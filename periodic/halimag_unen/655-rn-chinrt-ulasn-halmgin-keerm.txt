әрүн чинртә уласн - хальмгин кеермҗ
22-10-2014, 11:32 | Таңһчин зәңгс
Одахн Амр-Санана нертә Келн-улсин библиотекин естественн номин болн селәнә эдл-ахун литературин әңгин һардач Ирина Мосолоева, библиотекин көдләчнр Динара Дорджиева, Татьяна Шорваева Аршань селәнә дундын школын сурһульчнрла соньн харһлт давулв.
Эн керг-үүлдвр Хар Булг селәнә өөр бәәдг әрүн чинртә уласн модна өөр болв. Харһлтд Хальмг Таңһчин олн әмтнә шүлгч Григорий Кукарека орлцад, көвүд-күүкдт уласна тускар келҗ өгәд, соньн экскурсь давулв.
Нертә шүлгч сурһульчнрт уласна тууҗин тускар келҗ өгәд, оньгинь авлв. 1846 җилд хальмг лам Төвдәс модна эк авч ирәд тәрсмн, терүнә хөөн энд булг үүдв. Булгин давста усн әмтнә эрүл-мендд тустаһинь цуһар меднә. Олн әмтн нааран сүзглҗ ирнә. Эн әрүн чинртә һазрт 9 сурвһн босхгдв. әмтн нааран ирҗ, әрүн һазрт мөргҗ, седклән төвкнүлнә. Нертә шүлгч сурһульчнрт уласна тууҗиг келҗ өгснә хөөн күүкд-көвүд уласиг һурв эргәд, һар күрәд, дотран зальврцхав. Терүнә хөөн эдн уласна өөр бәәдг булгур одв.
һундл төрхд, өдгә цагт булг бузрдҗ одв. әмтн нааран ирәд ус авхларн хог-бог үлдәнә. Тегәд иим әрүн һазриг мадн цеврәр хадһлх зөвтәвидн,- гиҗ Г.Кукарека сурһульчнрт келҗ, булгиг цеврлх кергтә гив.
Уласн урһҗах һазр тегш биш, хотхрта, өөдмтә. Хотхр, өөдм һазр эврәһәрн өвәрц, эднә туск олн домгуд чигн бәәнә. Экскурсин йовудт Г.Кукарека күүкд-көвүдт зәрм домгуд келҗ, оньгинь авлв. Сурһульчнр кесгтән тег хәләҗ ухаһан туңһацхав.
Дәкәд болхла Хар Булг селәнә тууҗла чигн сурһульчнриг таньлдулв. Дәәнә өмн энд Ярта хотн бәәдг бәәҗ. Хотна улс цуһар чаңһ-чиирг болсн деерән йир хурц нүдтә бәәсмн. Юн учрас гихлә, эдн булгин усар бийән уһадг бәәсмн.
Дәәнә цагт селәнәс 50 күн цергт мордсмн. Кесгнь партизанмудын зергләнд төрскән харсч йовсмн. Хальмгуд Сиврәс ирснә хөөн селән Хар Булг гиҗ нерәдгддг болв.
Келхд, нертә шүлгч эмнлһнә ноһаһар бас соньмсна. Энд урһҗах ноһан болһна тускар күүкдт келҗ өгснь бас соньн болв. Тегәд нертә шүлгч Григорий Кукарекан давулсн экскурсь сурһульчнрт таасгдв гиҗ келх кергтә. Сәәхн намрин цагла әрүн һазрт цаган соньн кевәр давулсндан сурһульчнр байрлад, ханлтан өргҗ, ода нааран эк-эцкнртәһән, элгн-садтаһан ирх санаһан медүлцхәв.
Намрин дулан өдрмүдлә нань чигн күүкд-көвүд нааран ирҗ, төрскн һазриннь тууҗан, сойлан медҗ чадҗана. «Кемрҗән иим санан бәәхлә, Амр-Санана нертә Келн-улсин библиотекин һардврла күүндҗ, иим соньн экскурсь бүрдәҗ чадҗанат», - гиҗ бибилиотекин көдләчнр келв.
Жанна Кекеева
Ж.Зургановин цоксн зург