\u201cМини Элст - мини байр\u201d
18-09-2018, 11:32 
Таңһчин хотл балһсн Элст бүрдәд 153 җил күцв. Давсн бембә өдр, сентябрь сарин 15-д, олн әмтн эңкр балһснаннь Өдриг өргмҗтә кевәр темдглв. Балһсна байрт орлцхар хам-хоша бәәх олн зүсн регионас олн гиичнр ирсмн.
Эн җил чигн Элст балһсна Өдр соньнар давв. Өрүн нәәмн часла балһсна 3-ч микрорайонд селәнә эдл-ахун яарм эклв. Таңһчин райодас ирсн арһлачнр болн фермермүд мах, тәрә-темс, зер-земш, махна болн үснә зүүтә хот-хол, нань чигн эдл-ууш килврәр хулдв.
Өрүн арвн часла Элстин цутхлңд балһсна Өдрт нерәдгдсн байрин керг-үүлдврмүд давв. "Родина" сойлын цутхлңгин өөр балһсна урн һарин эрдмчнрин намрин яарм болв. үүл кедг улс эврәннь кегдлмүдән олна оньгт тусхав. әмтн эднә кесн хамг тоотар икәр соньмсв, зәрм улс таасгдсн юман хулдҗ авв. А.С.Пушкинә скверт дегтрмүдин һәәхүл болв.
Көлг-күч хулддг "Агат" компань Элстин байрт орлцҗ, әмтнд олн зүсн тамһта машидиг, тер дотр гиигн, әмт болн аца зөөдг көлгиг залҗ, шинҗлх арһ өгв. Тер мет эн компаня элчнр көлгн-күчнлә залһлдата төрәр викторинмүд болн марһас давулв, бичкдүдиг әмтәхн кегдләр тоов.
үдин алднд "Долан хонгин сүм" гидг сойлын комплексин эргндк һазрт "Мини Элст - мини байр" гидг бичкдүдин байр эклв. Элстин уйн наста күүкд-көвүд билг-эрдмән үзүлҗ, цуглрсн улст байр-бахмҗ үүдәв. Бичкдүдин төлә олн зүсн соньн наадд болн марһас бүрдәгдв. Күүкд цаган сергмҗтәһәр давулв. үдлә Героймудын аллейд балһсна сурһуль-эрдмин учрежденьсин урн һарин эрдмин үүдәлтин "Эрдмчнрин балһсн" гидг нерәдлһтә һәәхүл болв. Күүнә нүд авлм өврмҗтә сәәхн кегдлмүд энд үзҗ болхмн билә. һартан үүлтә болн билгтә багшнр, сурһмҗлачнр болн күүкд мана балһснд олн бәәдгнь медгдв.
Тер мет үдин кемд \u201cДолан хонгин сүмин\u201d өөр-шидрк талвңд "Иньгллтин байр" гидг олн келн-улсин сойлын байр болв. Азербайджан, армян, чечен, хасг болн нань чигн келн-улсин элчнр эврәннь һазр-усна тууҗин туск дегтрмүдин, һарин эрдмин кегдлмүдин, хотын һәәхүл олна оньгт тусхав. Эдн тәәз деер һарад, дуулҗ-биилҗ, байр белглв. Тер мет бичкдүдин үүдәгч коллективс, хальмг, орс, украин, хасг, уулын келн улсин, циигдүдин би биилв.
үдин хөөн сән авъяст тохрсар Элстин сән өдрлә баһчуд олна нүүрт байрин бәәдлд өркән өндәлһв. Элст балһсна администрацин толһачин дарук Георгий Рубеко йөрәлин үг келв. Түрүләд цугтаһинь балһсна Өдрлә йөрәв. Энтн балһсна бәәдл-җирһлд чинртә йовдл. Балһсна Өдрлә шин өрк-бүл тогтҗахнь хойр дам чинртә. 153 җил хооран мана Элст бүрдсмн. Эндр болхла балһсна Өдрлә тавн шин өрк-бүл тогтв. Эннь йир байрта-бахмҗта йовдл. Баһчуд эн өдриг җирһлиннь туршарт тодлхмн. Эднә бүлд күүкд төрх, хөөннь ачнр-зеенр һарх, удан цаг давв чигн эн өдриг баһчуд насн-җирһлдән мартшгонь лавта. Кезәд чигн эвин, төвкнүн бәәдлд бәәтн, хөвтә-кишгтә, амулң менд болтн гив. Тер мет баахн өрк-бүлмүдиг күндтә гиич, Сарпуль балһсна государственн Хүүвин ахлач Георгий Колягин йөрәв.
Элстин сән өдрлә ирлцүлҗ, 50 җилдән хамдан бәәх Борис Сангаджиевич болн Эльза Бастаевна Авлаевихн, 35 җилдән хамдан бәәх Владимир Сергеевич болн Елена Александровна Смоляковихн ончта өөнән темдглҗәх бүлмүдин дегтрт һаран тәвв. Эльза Бастаевна баһчудт йөрәл келв. Елена Смолякова баһчудт нерәдҗ, олнд тааста "Насндан" гидг ду дуулв. Тиигәд Элстин сән өдрлә шин өрк-бүлмүд тогтснь ончта болв.
үдин хөөн "Дружба" сойлын болн амрлһна паркд бииһин тәәзд ретро-дискотек бүрдәгдв. Медәтә улс седклднь тааста көгҗм соңсҗ, баһ цагиннь дуд дуулҗ, би биилҗ, уудьвран һарһв.