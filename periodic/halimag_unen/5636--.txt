әмтәхн хотд дурта улст
27-04-2017, 15:50 
Ямр нег цагт күүкд улс үрән һарһад, цаг зуур көдллго гертән бәәцхәнә. Ода болхла күүкд улс цаһан төр бәрхиннь өмн хойр сар, нилхтә болчкад һурвн җилдән гертән бәәчкәд
көдлмштән һардг. Көдлҗәсн кемд ямр нег тааста кергәрн соньмсх цол күрлго бәәсн болхла, үрән хәләһәд гертән бәәхлә, сул цаг учрдг чигн.
Кесгнь дурта дегтрмүдән умшна, фильмс хәләнә, театрмудт, концертмүдт, кинод одна. Зәрмнь болхла юм уйдг, юм өлгдг, сенр хот кедг дасҗ авна. Цаг зуур гертән бәәсн кемән тустаһар олзлхар, ямр нег эрдм дасдгнь чигн бәәнә. үлгүрлхд, лавкчар көдлҗәсн бер парикмахерин эрдм дасҗ авв. Өдгә цагин күүкд улс баахн болн дундын наста чигн үсән ясҗ, нүдән, хумсан будҗ, күмсгән ясҗ бийән сәәхрүлнә. Тегәд баахн берәд күүкд улст туслмҗан
күргәд, немр мөңг олна. Зәрмнь болхла сул цагт һуйрар сенр хот кеҗ, өөрхн улсан тоохд дурта. Тиим күүкд улсин негнь Элстд бәәдг Ильварта Горяева мөн.
Ильварта торт кехдән дурта. Баахн бер маднд эврәннь тааста кергин тускар келҗ өгв.
- Давсн җилин август сард түрүн болҗ һуйрин зүүтә әмтәхн хот болһҗ үзүв. Тер кемд дигтә
күүкнәннь төрсн өдрт капкейки, эс гиҗ талдан үгәр келхлә кексмүд кеҗ үзләв. Терүнәс нааран һуйрар әмтәхн хот экләд кедг болв. Мини седкл эн кергт тусад бәәв.
Асхн йисн-арвн часла күүкдән унтулчкад, сө хойр час күртл һуйрин зүүтә әмтәхн хот кедүв. Мини тааста керг седклим төвкнүлнә, җирһлин өдр-бүрин бәәдлиг хүврүлнә. Би дарандан хойр үр һарһад, һурвн җилдән көдлмштән һарлго гертән бәәһәд күүкдән хәләҗәнәв. Тегәд сул цаг учрад, һуйрар әмтәхн хот болһдг болув. Эн керг нанд икәр таасгдад бәәв. Сүл цагт би эврәннь элгн-саднаннь, таньл-үзл улсиннь төрсн өдрмүдт торт болн капкейк болһдув.
һуйрин зүүтә хот келһнә төлә кергтә хамг тоот хулдҗ авув. Тиигәд күүкдтән тааста әмтәхн хотынь болһнав. Торт кехләрн мастик олзлдгов. Бисквит болһад, өрмин ээзгәһәр крем кедүв, энтн \u201cкрем чиз\u201d гиҗ нерәдгднә.
Ильвартан кесн торт болн капкейк цугтаднь таасгдна, юңгад гихлә седклән тусхаҗ болһсн хот кезәд чигн әмтәхн болна.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410