Бичкдүд сән таалд өсх
05-12-2019, 10:23 | Таңһчин зәңгс » Зәңг
Элстин 19-ч тойгта «Тюльпанчик» садикин гер шинәс тосхгдв, болв тосхлтын-монтажн көдлмш ода чигн дуусгдад уга. Усна сурвлҗ болн нань чигн коммуникацс шин герт орулгдсн бәәнә. Ода энд дулана сеть күцц кевәр эдлврт орулгдв, вентиляцин оборудовань углҗ тәвгдҗәнә. Цуг эн көдлмш «Демография» гидг келн-улсин төсвин кемҗәнд күцәгдҗәнә.
Декабрин 4-д, тосхлтын көдлмшин йовудыг таңһчин Толһач Бату Хасиков болн Элст балһсна һардач Дмитрий Трапезников бүрткҗ хәләв. Кергтә техническ оборудовань болн өлг-эд 19-ч ДОУ-н төлә күцц хулдҗ авгдсн бәәнә.
Балһсна һардачла хамдан Бату Хасиков бичкдүдин багмуд бәәх хорасиг, көгҗмин зал, хот-хол кедг блок хәләҗ, көдлмшин йовудыг бүрткв, ямаран хүвнь дуусгдсинь болн ода төгсәгдҗәхинь йилһҗ авв. Бичкдүдин садын һазак площадкнь бас ясрулгдҗана, удл уга энд чигн тосхлтын көдлмш дуусгдх, энд сән таалд бичкдүд наадҗ чадҗана.
Тосхлтын көдлмш кеҗәх «Атлас» гидг предприять ода белг гиҗ садын һазриг халхлҗах хаша-хаацинь тәвҗәнә. Талдан чигн подрядн организацс көдлмшән цаглань кеҗәнә, «Тюльпанчикин» шин герт бичкдүд эн җилин чилгч күртл орх гиҗ күләгдҗәнә.
җААХАН Бадм