Шин бүүртә болв
13-10-2018, 10:13 
Урҗ өдр Хальмг Таңһчин Толһач Алексей Орлов эн җил февраль сард Аршан поселкд түүмрәс көлтә гер-бүүр уга үлдсн Светлана Абушиновад болн Маргарита Хохлыновад патьрин түлкүр бәрүлҗ өгв. Тер мет Элст балһснд бәәдг гемтә-шалтгта Герензел Сангаджигоряева бас патьрин түлкүр авв. Харһлтд Элст балһсна администрацин толһач Окон Нохашкиев болн энүнә дарук Галина Васькина орлцв.
- Түүмрт өлг-эдән геесн, бәәдг гер уга үлдсн улсин төрмүд таңһчин һардврин оньгт бәәнә. Күн болһнд бидн дөң-тусан күргҗ, тадниг эн күнд цагла мартшговидн. Эн җилин чилгч күртл болн ирх җилд чигн бидн гер-бүүрәр тетклһнә төриг хаһлхвидн, - гиҗ Алексей Маратович келв.
Күүкд улс таңһчин һардврт ик ханлт өргҗ, эднд түүмр учрсн түрүн өдрәс авн цуг халхар дөң күрггдсиг темдглв. Тиигәд, өрк-бүл болһнд 100 миңһн арслңга дем күрггдв, күн болһн 10 миңһн арслң авв, цуһар халун хотар теткгдв, олн әмтн хувц-хунрар, өлг-эдәр теткв, бичкдүдиг балһсна школмудт болн садмудт орулв. Күүкд улсин келсәр, эдн сән ормд патьр авв: герин өөр школ болн бичкдүдин сад, лавкс бәәнә. Хуучн общежитьд бәәснә хөөн сарул, олн хората патьрта болсндан эдн теңкән уга байрта бәәхән темдглв.
С.Абушинова Алексей Маратовичиг одахн болсн һарсн өдрләнь йөрәһәд, эврәннь нерн деерәс цецгүд бәрүлҗ өгв. Олн җилдән патьрин чеерүдт зогсҗасн Г.Сангаджигоряева бас ханлтын үг келҗ, эврәннь патьрта болсндан ик гидгәр байрлҗанав гив. А.Орлов Герензелын патьр хәләһәд, гиичд ирнәв гиҗ үгән өгв.
Харһлтын хөөн күүкд улс таңһчин журналистнрин сурврмудт хәрү өгч, Элст балһсна болн таңһчин һардврт дәкәд нег ханлтан өргҗ, эднә төрмүдт орлцсн цуг улсин дөңгәр күнд цагиг эдн диилҗ чадв гив. Г.Васькинан келсәр, хамгин түрүнд гемтә-шалтгта болн насни дигт күрәд уга бичкдүдтә өрк-бүлмүдиг патьрар теткх арһ олгдв. Таңһчин бюджетәс йилһгдсн 10 сай асрлңгар түрүләд һурвн патьр хулдҗ авгдв, ода дәкәд хойр патьрин цаасн диглгдҗәнә.
ДООҖАН Наталья