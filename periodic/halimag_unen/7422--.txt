Нилхд нер өглһн
22-02-2018, 14:09 
Төрсн үрн эврә нертә болх зөвтә, болв нер өгхәр адһдго бәәҗ. Нилхин кииснь унхинь күләдг зөвтә. Кииснь унхла, тегәд нер өгдг. Урдаснь нер хәәҗ белддмн биш, нилхд нерәдҗ юм авч хурадмн биш. Эк-эцкнь һарсн үрндән нер өгх саам учрхла, иим кесг зокал медх зөвтә:
- Өңгрсн өөрхн садн күүнә нер өгдмн биш. Кемр тиим нер өгхлә, тер нерн оньдин сергәгдәд йовдг. Элгн-саднасн салад, гертәсн һарад йовҗ одсн күүнә нерн хәрү эргҗ сергәгдх авъяс уга.
- Сәәһән хәәсн ээҗ-аавин нер нилхд өгх йосн төрүц уга.
- Кезәнә бер күн хадмлдг авъяста бәәсмн. Хадмллһн гиһәд - эн ээҗ-аавин нер келдго авъяс болҗана. Иим авъясиг бәрлго, һарсн үрндән аавиннь, ээҗиннь нер өгхлә, теднә нерн оньдин келгдәд бәәхмн болҗана. Тернь ик гидг килнц болдг.
- Нилх көвүндән эс гиҗ күүкндән неринь өгчкәд, тагчг бәәдмн биш, медәтә улсар йөрәлһдмн. Йөрәлһсн нернә эзнь ут наста болдг, нернь өлзәтә, таасгдсн болдг, хөөннь гем-зовлң уга бәәҗ, күүнә ээмд күрч, нерән дуудулҗ йовдг.
- Кезәнә гелңгәр нилхдән нер өгүлдг бәәсмн, ода чигн тиигҗ кеҗ болҗана, яһад гихлә баһчуд хурлд олар одна, номд шүтдг авъяс авчана. Номар өгсн нерн цаһан хаалһта болдг.
- Зәрмдән нилхд өгсн нерн зоклго бәәдг. Тер цагт нилх дару-дарунь гемтнә, акадлна, җөөлрәд, махмуднь сулдна. Ударуллго, гелңд үзүлх кергтә. Гелң ном секәд, неринь сольна. Тиигхлә бичкнә бәәдл ясрад оддг.
Дорас өсҗ йовх баһчуд, дурндан бичә бәәтн. Кев-янзтаһар бәәҗ үзтн, хальмг келән ясрулхар зүтктн. Хальмг нердән бичә геетн. Хальмг нерән өөдлүлҗ йовтн. Хальмг ду-бииһән өргҗүлҗ йовтн. Хальмг Таңһчиннь өслтд күчән күргҗ йовтн.
ОЛЬЗәН Софья,
әрәсән болн Хальмг Таңһчин
ачта багш