"Дуундм көшлт уга..." Хальмгин олн-әмтнә шүлгч Саңһҗин Босян төрҗ һарсна 100 җилин өөнд
01-11-2018, 15:45 
Саңһҗин Бося Хальмг һазрин Яндһа Мацг улусин Далвң селәнд 1918-ч җилин ноябрин 6-д төрсмн. Хальмгин олн-әмтнә шүлгч олн дегтрмүд барлҗ һарһсмн. Тедн дунд "үрндән", "Хальмг цә", "Иньгллтин булг", "Ухаллһн", "Цаһан цецг", "Мини җирһл - мини тег", "Иньгллт" болн нань чигн. Түрүн шүлгнь 1957-ч җилин апрель сарин 22-т "Хальмг үнн" газетд барлгдсмн. Шүлгчд Төрскндән, хальмг теегтән нерәдсн үүдәврмүднь хамгин эңкр, хамгин дота бәәсмн. "Теегм" гидг шүлгтнь иим бадгуд бәәнә:

Ээҗимм альхн болгсн
Эңкр төрскн теегм -
Оньдин мини дүүҗңгм,
Оньдин мини шивәм.

Умш элсн болһнлань
Өвкнрин көлсн зурата,
Уняртсн шарлҗта аһарлань
Экимм уург холята.

Цадх өлсх хойрадм -
Чилгч уга булгм,
Даарх, көрх кемдм -
Даңгин халун һулмтм.
.......................................
.......................................
Цуг наснаннь турш
Дуундм көшлт уга,
Өдр ирвәс теегләһән
Өсн, байртнь җиңнх.

- гиҗ мөрәдәд бичснь - маднд, хөөт үйнрт, герәсн болж үлдв.
Энүнә шүлгүднь олн келнд орчулгдсмн. Тедн дунд бурят, осетин, маңһд, якут, хасг, украин, моңһл, испань, немш, италь, англь болн нань чигн келнд орчулгдҗ барлгдсмн. Саңһҗин Босян дегтрмүд Москва "Художественная литература", "Современник", "Советская Россия", "Детская литература", "Советский писатель" гидг издательствст һарсмн.
Саңһҗин Бося драматург болҗ "Шуурһн", "Өрк-бүл", "Мөңкрлт" болн нань чигн наадд үүдәсмн, эдн цуһар Хальмг государственн драмтеатрин тәәз деер тәвгдж, олна седкл авлснь темдгтә.
Шүлгч хальмг келнд урн-үгин билгтә үүдәврмүд орчулҗ, төрскн литературин көрң байҗулсмн. Тедн дунд А.Пушкинә, М.Лермонтовин, Н.Некрасовин, Л.Толстойин, М.Горькийин, А.Чеховин болн нань чигн алдр бичәчнрин үүдәврмүд бәәнә.
Саңһжин Босян олн шүлгүднь дуунд тохрсмн. Тедн дунд "Тамара", "Төрскн тег", "Тосхачнрин туск дун", "Цасн", "Студенческ вальс" болн нань чигн шүлгүд дуунд тохрсиг зааҗ болхмн.
Хальмг шүлгчин өвәрц үүдәлтин тускар бүлән үгән келсн нертә бичәчнр дунд Көглтин Дава, Вадим Кожевников, Ярослав Смеляков, Юрий Розенблюм болн нань чигн түүрвәчнр бәәнә. Көглтин Дава иигҗ келсмн: "Саңһжин Бося хальмг үгин кев-янз, мергн хурц утхинь нилх наснасн авн тодлҗ, аавиннь билгәс күртсн нәрн бичгин эрдмән шунж өскәд, аштнь хальмг тууҗд түрүн болҗ күүкд улсин зергләнәс нер туурсн шүлгч болад, олна оньг бийдән уңһав. Билгтә хальмг шүлгчин үүдәврмүдинь хальмг келәр умшдг улсас эс меддгнь уга болх".
Урн үгин литературин хаалһд яһҗ орснаннь тускар Саңһҗин Бося бийнь иигҗ тодлна: "Намаг литературин хаалһд орулсн күн - мини эцк, Иҗлин эгл заһсч. Экм эрт өңгрҗ одла, би эцкиннь, Бадман Мөңкнасна һарт өсләв.
Намаг бичкндм, 30-ч җилмүдт, хальмг амн үгин зөөрлә эн таньлдулла. Эн бийнь билгтә келмрч күн бәәсмн. Асхн болад ирхлә, манаһур нег хотна әмтн эцкм дуулдг "Җаңһр" соңсхар ирцхәдмн... Дегтр умшхдм урмд өгсн күн - бас эцкм билә".
Хальмг күүкд улс дундас һарсн түрүн шүлгч Саңһҗин Босян үүдәлтин көдлмш өөдән үнлгдв - әрәсән сойлын ачта көдләч болв, олн медальмудар болн Иньгллтин орденәр эн ачлгдв.
Саңһҗин Бося түрү-зүдү үзҗ өссн болвчн хөвтә үүдәлтин хаалһан олҗ, билгән өрлҗ, төрскн келн-улсин бахмҗ болсн олн дегтрмүд үүдәҗ һарһв. Эврәннь насн-җирһлин тускар Бося Бадмаевна тодрха кевәр цәәлһҗ "Өнчнә кишг - өвртнь" гидг дегтртән бичҗәнә. Эн соньн дегтрнь орс келнд орчулгдад шидр Москвад барлгдв. Эн йовдл Саңһҗин Босян умшачнрт ик байр болснь маһд уга. Нертә бичәч "Төрскнә күүкд улс" гидг дегтртән Төрскән харсгч Алдр дәәнд орлцсн мана нег һазра күүкд улсин тускар туурмҗта нердинь сергәҗ, седклән тәвҗ бичсмн. "Эднә әрүн нердинь бидн кезәд чигн мартх зөв угавидн", гиҗ дегтрин нүр үгдән эн бичсмн. Эн ухан-седклән шүлгч олн үүдәврмүдәрн батлҗ медүлсмн. үлгүрнь, "Дән болн дурн", "Хасан", "Партизан көвүн", "Салдсин эк", "үннд үкл уга", "Антонина", "Җирһл болн Баатр" гидг поэмс болн шүлгүд зааҗ болхмн.
Саңһжин Босяла би 1978-ч җилд Хальмг Таңһчин бичәчнрин Ниицәнд түрүн болҗ харһлав. Тер цагас авн бидн хамдан олн дәкҗ умшачнрла болсн литературн харһлтст орлцлавидн. Бося Бадмаевна ээлтә, өр-өвч седклтә, цаһан саната күн болҗ нанд тодлгдв.
Саңһҗин Босян төрҗ һарсна 100 насна өөнләнь Хальмгин урн үгин литературт дурта умшачнриг йөрәҗ, нертә мана шүлгчин зөөринь әрүнәр хадһлҗ, олзлҗ, неринь өргҗүлҗ йовхмн гиҗ йөрәҗәнәв.

Эльдшә Эрднь,
Хальмг Таңһчин бичәчнрин
Ниицәнә ахлач