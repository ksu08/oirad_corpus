Теегин Өдрт нерәдгдв
14-04-2018, 08:59 
Элст балһсна 4-ч тойгта дундын школын сурһульчнр "Цецгәрич, хальмг тег" гидг сәәхн айс дахад, хальмг би бииләд, байриг эклв. Таңһчин йиртмҗин зөөрин болн эргндк бәәдл харлһна министрин дарук Константин Батыров керг-үүлдвриг нүр үгәр секв. Константин Геннадьевич цуглрсн улсиг теегин Өдрин байрла әрүн седкләсн йөрәв. Ирсн гиичнрт ханлтан өргв. Библиотекин директорин дарук Ирина Суксукова "Хар һазр" гидг заповедникин дөңгәр эн керг-үүлдвр бүрдәгдв гиҗ үгдән темдглв.
"Тег - мана байн зөөр. Хальмг бичәчнр, шүлгчнр эврә үүдәврмүдтән мана сәәхн теегиг даңгин буульҗ йовла. Тег ик чинр зүүнә. Мана өвкнр энүг әрүнәр хадһлҗ йовла. Мана тег олн зүсн урһцар байн. Энд дөрвн зүсн мал идшлнә. Мал маднд теҗәл болна. Йиртмҗин эргндк бәәдлиг сәәнәр медхин төләд мана теегин туск үүдәврмүд умшх кергтә," - гиҗ Ирина Эрднеевна келв.
Элст балһсна 4-ч тойгта дундын школын сурһульч Галина Батаева Көглтин Даван "Хаврин тег"гидг шүлг умшад, чикнә хуҗр хаңһав. Хотл балһсна 17-ч тойгта дундын школын сурһульч Делгр Горяева домбр цокад, әмтнә седклд байр үүдәв. Керг-үүлдврин йовудт Элстин техническ лицейин сурһульч Полина Шпелева Җаңһр Насуновин "Здесь ты не встретишь броской красоты\u2026" гидг шүлгинь айслулҗ умшв. Баахн дууч Рустам Баджаев "Ацан-Худг" ду дуулв. Хөөннь, "Хар һазр" гидг заповедникин специалист Җирһл Олдвурова эднә заповедникин тускар тодрхаһар келҗ өгв. Дарунь байрт орлцсн әмтн дунд " Йиртмҗиг меддг улс" гидг викторин бүрдәгдв.

Кермен САНДЖИЕВА