Ноһан Дәркин мандл тосхгдхмн
18-04-2017, 15:12 
Дрепунг Гоманг хурлын гелңгүд җил болһн әрәсәд ирҗ, шаҗна олн керг-үүлдвр күцәнә. Йовлһн болһндан эдн Хальмгт ирлһнь сән авъяст тохрв. Эн җил ик тоомсрта хурлын гелңгүд апрелин 15-д әрәсәд ирв. Кхаджок Тулку ринпоче, гевш-хармб Джампа Дондуп толһалҗ ирсн делегац мана орн-нутгт хойр долан хонгт бәәхмн. Эврәннь гиичллһән эдн Санкт-Петербургас эклв. Хальмгт эдн апрелин 24-д ирҗәнә.
Хальмгт ирәд, Дрепунг Гоманг хурлын гелңгүд апрелин 24-с авн 30 күртл Яшкульд шаҗна үүлдвр күцәхмн. Тенд бәәрн сойлын Герт мандл тосхгдхмн. Делегацин һардач гевш хармб Джампа Дондуп лекц умшхмн. Шаҗна олн
зүсн төрәр ик цолта ринпоче олнд цәәлһвр өгхмн.
Цаһан Дәркин, Манла бурхна болн нань чигн шаҗна йосрхл күцәгдҗ, ик мөргүлмүд болхднь Яшкулин болн өөр эргнд бәәх селәдин әмтн орлцҗ чадҗана. Апрелин 29-д яшкулихн болн района гиичнр мандлын өөр зальврҗ, бурхна сәәхн бәәшңгиг һәәхҗ, иргч сән җирһлин төлә ном умшхмн.
Май сарин нег шинлә Элстд Бурхн Багшин Алтн сүмд Дрепунг Гоманг хурлын гелңгүд Ноһан Дәркин мандл экләд тосххмн. Зурһан өдр даранднь асхн болһн гевш хармб Джампа Дондуп лекц умшхмн. Өрүн болһн болдг мөргүләс нань эрүл-менд батлгч Манла бурхна ном умшгдхмн. Ноһан Дәркин шаҗна ик йосрхлд орлцх таал Элстин олн әмтнд учрҗана.
Май сарин 6-д Ноһан Дәркин сәәхн бәәшң - мандлд зальврҗ, һәәхҗ, мөргүлд орлцҗ болхмн. Май сарин 7-д өрүни мөргүлин хөөн мандл цуцлгдхмн. Тер өдрин бийднь Дрепунг Гоманг хурлын гелңгүд Əәдрхнүр һарч йовхмн.

УШКАНА Сувсн