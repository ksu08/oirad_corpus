Кирилл болн Мефодин әрүн җирһлин үлгүр
29-05-2019, 09:34 | Таңһчин зәңгс » Бурхн-шаҗна төрәр
Славян келн-улсин бичмрин өдрлә ирлцүлҗ таңһчд чинртә нег керг-үүлдвр давв. Кирилл болн Мефодин әрүн җирһлин болн үүлдврин намтр хальмг келнд барлгдҗ һарв. Эн йовдлд нерәдҗ, Амур-Санана нертә Келн-улсин библиотекд дегтрин презентац болв.
Орс шаҗна үүлдәчнр болн орс үзглиг бүрдәсн хойр әрүн номт Кирилл болн Мефодин нернд нерәдсн керг-үүлдврмүд мана орн-нутгт, тер дотр таңһчд май сарин 20 алднд җил болһн давна. Хойр долан хонгтан номин конференцс, олн харһлтс болн күүндврмүд болна. Марһас болн хәләврмүд шаҗнд шүтдг, номин үүлдврәр болн тууҗар соньмсдг улсиг орлцулҗ, бүрдәмҗин өөдән кемҗәнд болна. Хальмг Таңһчд чигн иим керг-үүлдврмүд олн улсиг орлцулна. Нег үлү өсч йовх үйнрт тууҗан медхд, шаҗна шагшавдын күчиг медҗ авхд эн керг-үүлдврмүд туслна. Кесг тоотынь Элстин болн Хальмгин епархий болн Келн-улсин библиотек хамцу күцәнә.
А.Амур-Санана нертә Келн-улсин библиотекд май сарин 23-д тиим керг-үүлдвр давв. Элст балһсна сурһулин учрежденьсин хальмг келнә багшнр, библиотекин көдләчнр, Элстин епархин хувргуд, нань чигн улс дегтрин презентацд орлцв. Хальмгин әрүн сәкүсн гиҗ тоолгддг күндтә багш Кириллин бурхн болсн 150 җилин өөнлә ирлцүлҗ, дегтр барлгдснь ончта. Элстин болн Хальмгин архиепископ Юстиниана евәләр дегтр барас һарсмн.
Ончта өдрлә ирлцҗ, Элстин болн Хальмгин епархин архиепископ Юстиниан әрәсән келн-улсин болн өөрхн һазадын ордудын улсин төлә чигн хоорндан хәрлцлһнә славян келнә болн сойлын чинриг темдгләд, хальмг келнд орчулгдсн дегтр хамцуллһна үүлдврт зөвтә тәвцән орулҗана гиҗ заав. Кирилл болн Мефодий хойр күмни делкән тууҗд орулсн тәвцинь темдглҗ архиепископ күцәгдсн кергин чинринь үнлв.
Энд цуглрсн улсиг Хальмг Таңһчин правительствин Ахлач Юрий Зайцев Кирилл болн Мефодин җирһлин намтрин дегтр хальмг келәр барас һарсн йовдлла йөрәв. Архиепископ Юстинианд болн тер орчулвриг белдсн цуг улст тер ханлтан медүлв. Хальмг келиг делгрүллһнд туслҗах эн үүлдвр хойр келн-улсин иньгллтд, нег һазр деер хам-хоша бәәх улсиг хамцуллһнд чигн йир туста болҗахиг Зайцев шишлң темдглв.
Орчулач - бичәч болн багш Эрднь Канкаев болн редакционн баг кесн көдлмшиг профессор Раиса Дякиева өөдән үнлв. «Кирилл болн Мефодий – славян келн-улсин алдр үүлдәчнр, цуг улст ик күндтә багшнр болҗана, - гиҗ профессор эврәннь үгдән темдглв. - Кен-негндән дөң-түшг болҗ, чик цаһан седкләр бәәлһнә ухан - тоолврнь цуг әмтнд ода чигн өөрхн болн туста. Эн ик багшнр зааҗасн номин учр-утхнь зууһад җилмүд давсн бийнь эврәннь чинрән гееҗәхш. Ода хальмг келнд орчулгдсн эн дегтр оюни җирһлд ик чинртә йовдл болҗана. Орчулсн Эрднь Канкаев алдр багшнрин җирһлин намтриг сәәнәр медүлҗ чадснь темдглх кергтә».
Профессор Дякиева хойр келн-улсин, хойр шаҗн хоорнд кезәнә цагас авн залһлдан бәәсинь темдглв. Орчуллһна халхар чигн бәәснь залһлдаг темдгләд, революцин өмнк цагт Пармен Смирнов, дарунь номт Алексей Позднеев орс шаҗна үүдәврмүд хальмг келнд орчулҗ йовснь темдгтә.
Кирилл болн Мефодин туск намтриг орчулхд амр биш бәәснә тускар орчулач Эрднь Канкаев келв. Күнд болвчн йир соньн болсиг көдлмшиннь тускар эн темдглв. Эн алдр багшнр славян келн-улсин бичмриг болн үзглиг белдсн деерән шаҗнд цергллһнә номиг болн мөргүл келһнә йосрхлыг орчулҗ үлдәснь ик чинртә болҗана.
Оюни болн шаҗна номин күчиг мана цаг күртл хадһлҗ, улсин бәәдл-җирһлд терүнә нилч ямаран болҗахинь багшнрин җирһлин намтр болн кесн көдлмшнь үзүлҗәнә. Иигәд Кирилл болн Мефодин җирһлин намтрин болн кесн көдлмшин туск үгиг Келн-улсин драматическ театрин артистк Нина Найминова болн драмин болн комедин Орс Республиканск театрин артистк Валерия Цыбина хальмг болн орс келәр умшҗ, цуглрсн улсиг таньлдулв.
«Элстин епархин төлә күцәсн керг-үүлин төлә» гидг медаляр эн дегтрин орчулач Эрднь Канкаев ачлгдв. Ачлвринь бәрүлҗ өгчәһәд, архиепископ Юстиниан гегәрлтин болн цәәлһврин үүлдврт темдгтә тәвцән орулсинь темдглв. Дегтрин кеерүл күцәсн зурач Александр Кошевой болн корректор болсн «Калмыкия» РИА-н дегтрин-журнальн редакцин редактор Вера Бадмаева бас тиим медаляр ачлгдв.
Хальмг болн орс келәр барлгдсн дегтриг таңһчин муниципальн болн Келн-улсин библиотекст йилһҗ өгв. Тер мет эн дегтр сурһулин учрежденьсәр тархагдхмн.
җИРһЛИН Кермн