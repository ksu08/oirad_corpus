Хальмгин элчнр - дииләчнрин тоод
27-11-2018, 10:25 
Одахн Москва балһснд "Абилимпикс-2018" гидг Келн-улсин IV чемпионат болв. Терүнд мана орн-нутгин 83 субъектәс күсдундур миңһн күн орлцв, зурһан зу шаху волонтер терүг давуллһнд дөң болв. Гемтә-шалтгта улс замчин, парикмахерин, компьютерн програмированя, робототехникин, психологин, автомеханикин, һаңначин болн флористикин эрдмин халхар билг-эрдмән үзүлв. Таңһчин социальн делгрлтин, күч-көлснә болн көдлмшәр тетклһнә министерствин барин цергллтин зәңглсәр, Хальмг Таңһчас эн марһанд арвн күн орлцв, цуһар эдн региональн марһана дииләчнр болна. Хальмгин делегациг таңһчин сурһуль-эрдмин министрин дарук Герман Санджарыков болн социальн делгрлтин министрин дарук Эльза Нахатинова һардв.
Темдглхәс, мана элчнр Цугәрәсән марһанд күцәмҗтәһәр орлцад, таңһчиннь нериг дуудулв. Тиигәд, "Эклц классмудын багш" гидг марһанд Валентина Евгеденова Городовиковск районас болн "Медицинск болн социальн хәләвр" гидг номинацд Целинн района больницд көдлдг Баатр Тюлюмджиев 3-ч орм эзлв. Келхд, Баатр Алексеевичд Подмосковьен нег медицинск цутхлңд дамшлт хоршах үрвр кегдв. Тер мет мана командын гешүн Светлана Цеденовад марһана спонсормуд сертификат болн үнтә белг бәрүлҗ өгв.
әрәсән государственн социальн университетин ректор, мана орн-нутгт "Абилимпикс" җисәнә нүүрләч Наталья Починок марһанд диилвр бәрсн улст ачлврмудынь бәрүлҗ өгәд, IV чемпионатд орлцачнриг белдсн цуг улст ханлтан өргв. "Хамгин түрүнд гемтә-шалтгта бичкдүдин эк-эцкнрт ханлтан өргҗәнәв, бичкдүд билг-эрдмән делгрүлҗ, олна кергүдт орлцхин төлә тадн цуг арһ-чидлән болн килмҗән тусханат",- гиҗ Н.Починок келв.
Чемпионатын йовудт инклюзивн сурһуль-эрдмин делгрлтин төрәр номин-дамшлтын конференц болв. Терүнд гемтә-шалтгта улст эрдм дасхлһна, эдниг көдлмшәр тетклһнә чинртә төрмүд босхгдв.
ДООҖАН Наталья
ЗУРГТ: Хальмг Таңһчин элчнр "Абилимпикс" марһанд