Бичкдүд шүлгүд умшв
23-03-2017, 14:44 
Төрскн орн-нутгтан болн нарт-делкәд нернь туурсн хальмг улсин шүлгч Көглтин Даван 95 җилин өөнд нерәдгдсн керг-үүлдврмүд сурһуль-эрдмин учрежденьсар давв. Баһ Дөрвд селәнә "Хоңх" бичкдүдин садын күүкд-
көвүд района дегтрин саңд одв.
Моһа сарин 13-д шүлгләнә Өдрлә эн керг-
үүлдвр болв. Дегтрин саңгин көдләч О.Чудидова бичкдүдиг тосад, шүлгчин намтрин тускар келҗ өгәд, үүдәлтләнь таньлдулв. Бичкдүд Көглтин Даван дегтрмүд һартан бәрәд, шүлгчин тускар кесг сурвр өгв. Тер мет саңгин уйн наста умшачнрин әңгин
көдләч В.Бадмаева шүлгчин үүдәврмүдин һәәхүл үзүлв.
Көглтин Дава шүлгүдтән хавр яһҗ аашхин, төрскн һазр-усндан эңкр болдгин, йиртмҗиг әрүнәр хадһлхин туск шүлгүдиг Даниил Балеев, Коля Разгуляев, Элистина Ахадуева, Энкира Буваева болн Оскар Дорджиев чееҗәр айслулҗ умшв. Көглтин Дава апрель сард йир дурта бәәснә туск шүлгүдиг Вова Буваев, Кирилл Амиков болн Вика Церенова умшад, ик байр
үүдәв. Алина Манджиева, Элвг Ботчаев болн Алтана Бамбышева сәәхн йиртмҗин, теегин кеермҗ болдг бамб цецгүдин туск шүлгүд умшҗ, төрскн һазр-усндан дурта болхиг заана гиҗ медүлв.
Дорас өсч йовх бичкдүд хальмг улсин шүлгч Көглтин Даван нериг медҗ, шүлгүдинь чееҗәр дасч үүдәлтин хаалһлань таньлдҗ йовхнь бахмҗта йовдл болҗахнь лавта. Района дегтрин саңгин көдләчнр күүкд-көвүд гиичд ирҗ билг-эрдмән үзүлснд байрлад, ханлтан өргв. Бидн чигн саңгин көдләчнрт иим керг-үүлдвр бүрдәснд ханлт өргҗ, көдлмштнь күцәмҗ дурдҗанавидн.

Алтана БОЛДЫРЕВА,
"Хоңх" бичкдүдин садын багш