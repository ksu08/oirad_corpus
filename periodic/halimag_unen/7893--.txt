әмтнә төлә әәмшг уга бәәдл теткхәр
21-04-2018, 09:45 
Дулан кем экләд, шалз әмтиг зуусн йовдлмуд учрҗана гиҗ Роспотребнадзорин таңһчар үүлддг заллтын һардач Д.Санджиев келв. Ода деерән 12 күн шалзд зуулһгдснь илдкгдв, теднәснь тавн бичкдүд. Нурһлҗ эдн хотл балһсна әмтн, тер тоод Яшалтан, Приютна болн Целинн райодын әмтн бәәнә. 2017 җилд 722 йовдл учрсн билә, теднәснь 14 күн КГЛ гемәр гемтсиг ах санитарн эмч заав. Эн өдрмүдт олна малын зуг 8 процентнь шалзас эд-бод кегдв. Олн әмтн цуглрдг һазриг, бичкдүдин амрлһна лагерьмүдин эргндкиг бас эд-бод кехмн. Таңһчин инфекционн больницд 25 орм КГЛ гемтә улсин төлә йилһгдв, кергтә эм бәәнә гиҗ Д.Санджиев тооцаһан өгв.
Таңһчин сурһуль-эрдмин болн номин министрин дарук Г.Санджарыков школмуд шин сурһулин җилд белдврин көдлмшиг май сарин чилгчәр эклх гив. Август сарин 18 күртл школмудын белдвр бүртклһнә керг-үүлдврмүд төгсх зөвтә. Таңһчд үүлдҗәх һурвн зун шаху школд түүмрәс саглуллһна систем углҗ тәвгдв гиҗ министрин дарук темдглв.
Комиссин сүүрт хәләгдсн төрмүдәр шиидвр батлҗ авгдв. Таңһчин правительствин Ахлач И.Зотов зәрм төрмүдәр даалһврмуд өгч, дарунь салу харһҗ тедниг хаһлх кергтә гив.

ДООҖАН Наталья