Уйн арһлачнриг мөрәлв
01-11-2018, 15:46 
Элстд "Маленькие эйнштейны" гидг клубд бичкдүдин медрлинь өргҗүллһнә, билгинь делгрүллһнә туст темдгтә көдлмш кегдҗәнә. Нааран һунта-дөнтә бичкдүд чигн, уйн наста көвүд-күүкд чигн орна. Энд умшдг, бичдг дасхна. Эсвин, англь келнә, хальмг келнә занятьс давна. Тер мет "Маленькие эйнштейны" болн "ПрофессориУм" гидг Иргчин Академь олн зүсн курсмуд давулна. Келхд, "Уйн арһлачин школ", "Номин лабораторь", "Настоящий Хакер" болн нань чигн. "Уйн арһлачин школ" гидг курст күүкд-көвүд бизнесин тускар түрүн медрл болн бизнес-зура тогтадг дамшлт авна, "Настоящий Хакер" гидг курст компьютерн наадд болн программс үүдәдг дасна. "Номин лабораторь" курст йиртмҗиг, эргндк бәәдлиг йоста номтнр кевтә шинҗлнә. Одахн эн курст орсн күүкдин төлә "Юный парфюмер" гидг мастер-класс болв.
Эн җилин октябрь сарин дундурар "Делгрлтин һазр" гидг 2-ч Хальмг керг-төрин форум болв. Керг-үүлдврин йовудт "Маленькие эйнштейны" гидг ООО-н генеральн директор Ольга Бадма-Халгаева "Бичкдүдин стартапин лабораторь" ("Лаборатория детских стартапов") гидг керг-үүлдвр давулсн билә. Тиигхд "Уйн арһлачнр" гидг бизнес-школд орлцачнр, күүкд-көвүд ухалҗ белдсн төсвсән олна оньгт тусхасмн. Күүкд эврәннь төсвин тускар тодрхаһар келҗ өгч, яһҗ цааранднь терүгән өргҗүлҗ болхин тускар цәәлһсн билә.
Келхд, Энкира Дарбакова, Басан Бельтеев, Дима Мукабенов, Валера Мамутов "Тематические боксы" гидг төсв ухалҗ белдҗ. Школын сурһульчнрт олн зүсн канцелярск эд-тавр кергтә болна. Тегәд школд ямаран кегдлмүд даңгин кергтәһинь шинҗләд, канцелярск эд-тавр хураҗ дигләд, нег яршгт тәвҗ. Дәкәд болхла күүкд кимд болн сән чинртә эд-тавр шүүҗ авч, яршгиг дүүргнә.
Бас "ПрофессориУм" гидг иргчин Академьд ордг Данил Орендаренко "Конструктор сайтов" гидг төсв олна оньгт тусхав. Өдгә цагт ямаран чигн арһлачд, фирмд, предприятьд эврә сайт эркн кергтә болҗана. Юңгад гихлә эврә шишлң сайтд кеҗ һарһҗах эс гиҗ хулдҗах эдл-уушин, эд-таврин тускар цәәлһвр өгч болхмн. әмтн сайтд багтасн зәңгинь умшҗ, эднә эд-таврар соньмсхмн болҗана. Данил Орендаренкон келсәр, таңһчд сайт ухалҗ белдхин төлә баһ гиснь 10-15 миңһн арслң авна. Эн көвүн болхла 5 миңһн арслң авч, сайт белдҗ, туслмҗ күргхмн.
Алтана Зодбаева "Брелоки и обложки автодокументов под брендом "Cover for you" гидг төсв белдв. һартан өөтә күүкн ке-сәәхн, олнд кергтә кегдлмүд кенә. Иим кегдлмүд лавкст хулдгдхш, онц кев-бәәдлтә болна.
Очр Манцаев зург цокхдан дурта. Эн көвүн "Калмыкия в лицах" гидг төсв белдсмн. Таңһчин эгл улсин зургинь цокад, һәәхүл бүрдәх саната.
Энкира Лиджиева сәәнәр зурна. Тегәд эн эврәннь зурсн зургудан принтерәр дамҗулад, хувциг кеерүлҗәнә. Энүнә төсв "Арт-изделие" гиҗ нерәдгднә. Болв хамгин соньн болн эркн чинртә төсвиг Алтана Зодбаева, Энкира Дарбакова, Басан Бельтеев белдсн болдг. Эднә төсв "Интерактивный сборник калмыцких сказок, колыбельных и обучающих мультфильмов "Седкл" гиҗ нерәдгднә. Эдн хальмг туульс болн саатулин дуд олзлҗ, мультфильмс ухалҗ һарһад, бас төрскн келән хадһллһна кергт болм тәвцән орулх саната. Эн зурһан төсв бәәдл-җирһлд тохрахин төләд 10 миңһн арслңга сертификат күүкдт өгсн болдг.
Тиигәд кен-негнь һарин эрдмән һарһҗ, кен-негнь зургуд зурдг билгән олзлҗ, зәрмнь компьютер сәәнәр меддгән олзлҗ, наадкснь зург цокдг тааста кергән олзлҗ, бизнес-зура белдсн болдг. Таңһчин экономикин болн хулд-гүүлгәнә министр Зоя Санджиева соньн төсвс белдсн күүкд-көвүдт мөңгнә сертификатмуд бәрүлҗ өгв.
Маргарита АРЗАЕВА