әрәсән ачта эмчнрин ниицән
12-12-2018, 09:22 
Одахн Хальмг Таңһчд әрәсән ачта эмчнрин келн-улсин ниицәнә региональн әңг тогтагдв. Шин олна организациг П.Жемчуевин нертә таңһчин больнициг арвн нәәмн җилдән һардҗ йовсн Владимир Балашов һардв. Региональн әңгд ода деерән арвн дөрвн эмч орв.
Таңһчин эрүл-менд харлһна министерствд ниицәнә түрүн хург болв, терүнд ассоциацин делгрлтин болн бүрдәмҗин төрмүд хәләгдв. Келхд, эн җил июнь сарин чилгчәр әрәсән Президентин администрацин болн РФ-н эрүл-менд харлһна министерствин дөңгәр цугәрәсән бүрдәһәчнрин хург болсн билә. Ода деерән мана орн-нутгт 50 субъектд региональн әңгүд тогтагдсн бәәнә.
Селәдин ФАП-мудт
дөң болв
Мана таңһч Цугәрәсән "Добро в село" гидг керг-үүлдврт шунмһаһар орлцҗахин тускар бидн урднь зәңглсн биләвидн. Эн акц мана орн-нутгт сентябрь сарин 15-д экләд, декабрь сарин 1-д төгсв.
"Сулда" гидг шишлң медицинск дөң күрглһнә Цутхлңгин болн Элст балһсна поликлиникин эмчнрлә Т.Хахлынован нертә медицинск колледжин волонтермуд-медикүд эн керг-үүлдврт орлцсмн. Тиигәд эдн Көтчнрә, Сарпан болн Целинн райодын селәдин фельдшерск пунктмудт одад, сән таал тенд тогтав. Оютнр селәдин ФАП-мудын терзмүд ширдв, эргндк һазриг хог-богас хурав, хаша-хаацинь ясв. Тер мет волонтермуд эмчнрт дөң болад, эмчнрин хәләврт ирсн бәәрн улсин эрүл-мендин бәәдл шинҗллһнд дөң болв. Келхд, ут тоодан 200 күн эрүл-мендән шинҗлҗ чадв. Гашун Бурһст, Тугтн, Догзмакн, Салын, Найнтахн болн Шин селәдт мобильн медицинск комплексмүд күрв, невролог, эндокринолог, кардиолог болн нань чигн специалистнр бәәрн улсин эрүл-менд шинҗлв. Селәнәхн дор ормднь цусна шинҗллт, маммографь, ЭКГ, УЗИ болн нань чигн гүн шинҗллт кеҗ, эмчнрин селвг авв.
Буйнч седклтә оютнрин керг
Т.Хахлынован нертә медицинск колледжин оютнрин парламентин болн волонтермудын седвәрәр "Цаһан седклин керг" гидг керг-үүлдвр бүрдәгдв. Оютнр таңһчин гемтә-шалтгта бичкдүдин реабилитацин цутхлңд буйнч секдлин керг-үүлдвр давулад, тенд эмнлһнд бәәх күүкд-көвүдт байрин агчм белглв.
Медицинск сестран эрдм дасчах 17-ч багин баһчуд бичкдүдт соньн программ белдәд, эднлә олн зүсн наадд болн марһас давулв. Медколледжд үүлддг бииһин коллективд орлцачнр билг-эрдмән үзүләд, хальмг би биилв. Харһлтын чилгчәр оютнр бичкдүдт шикр-балта болн канцелярск эд-тавр белглв. Темдглхәс, колледжин оютнр буйнч седклин керг-үүлдврмүд дару-дарунь давулҗ, гемтә-шалтгта бичкдүдиг оньгасн алдхш.

Барт белдснь
ДООҖАН Наталья