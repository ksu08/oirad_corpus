Бичкдүдт - белгүд
12-12-2017, 10:07 
Таңһчин һардвр эн седвәриг дөңнсмн. Тегәд таңһчин правительствин Ахлач Игорь Зотов күцәгч йосна органмудт, федеральн структурмудын территориальн органмудт бичкдүдт белгүд белглхин төләд мөңг цуглуллһна керг-төр хаһлх даалһвр өгсн болдг.
Тиигәд ахр болзгин кемд, өрәл сар боллго, мөңг цуглулад,"әрәсән Улан Кирс" гидг олна ниицәнә Хальмг региональн әңгин тооцана тойгт терүгән илгәһәд хоршасмн. Улан Кирсин элчнр цуглрсн мөңгәр арһлачнрас 500 белг хулдҗ авад бел кев. Тер мет таңһчд үүлддг МЧС-ин көдләчнр эврә мөңгәрн 320 белг хулдҗ авсмн. Одахн Улан Кирсин элчнр МЧС-ин көдләчнрәр дамҗулҗ Луганск болн Донецк Улсин Республикүдин күүкдт Шин җилин белгүд илгәв. МЧС-ин көдләчнр хол хаалһд һарч йовад, тиигәрән ут тоодан 820 белг күргәд, өнчн-өвү бичкдүдин гермүдт бәәдг күүкд-көвүдт белглв. Таңһчд үүлддг әрәсән МЧС-ин Ахлгч Заллтын болн РК-н социальн делгрлтин, күч-көлснә болн әмтиг көдлмшәр тетклһнә министерствин һардвр буйнч седклин керг-үүлд орлцснднь таңһчин әмтнд әрүн седкләсн ханлтан өргҗәнә.
Маргарита АРЗАЕВА
Э.Бюрчиевин цоксн зург