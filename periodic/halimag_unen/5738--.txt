"Элла" фильмд Хальмгин һазр үзүлгдх
15-05-2017, 16:59 
Хальмгт бельгийск режиссер Коко Воутерс ирв. Хальмг кинорежиссер Элла Манжееван туск фильм эн цокҗ авчана. Бельгийяс ирсн режиссер-документалист Коко Воутерс шидр "Калмыкия" РИА-д журналистнрлә харһҗ
күүндв.
"Алдр зуульчллһн" гидг нер зүүсн төсвиннь тускар Коко Воутерс тодрхаһар келҗ өгв.
Күүкд улс режиссермүдин тускар келҗ өгсн деерән теднә дөңгәр зурһан орн-нутгла олн улсиг таньлдулх күсл эн тәвсмн. Түрүн фильм Финляндьд цокҗ авгдв. Дарани фильм әрәсәд цокҗ авхар шиидсмн. Тиигчкәд режиссермүд документалистнрин тускар фильм кех ухаг эн зүүсн билә. Эврәннь эрдмдән тахшсн, фестивальмудт күцәмҗ бәрсн нертә режиссермүдиг фильмдан орулхар эн зүткв. Элла Манжееван " Чайки" гидг фильмиг хәләһәд, икәр таассан эн келв. Эн кинозургт әмтн олн үг келҗ күүндхш, дала үг угаһар кергән кеһәд бәәдг улсиг үзсндән, тедниг тиигәд бәәсн бәәдлднь үзүлснд фильмин күчн бәәнә, гиҗ Коко тоолҗана.
Элла Манжееван келсәр, эдн хоорндан Интернетәр залһгдсн цагла зуг нег сурвр өгч. әрәсән режиссерин туск кинод орс күүкд күн орх зөвтә, терүнд мини дүр үзүлхлә сән болхий, гиҗ сурсмн. әрәсәд олн келн улс бәәнә, тегәд теднә негнәннь элчин тускар келснд төр уга гиҗ тоолад, Коко болн Элла хойр экләд көдлҗ. Фильмиг һурвн сардан, тер күүнә өөрнь дахлдн цокҗ авна. Финляндиг европейск нег орн-нутгин тускар келх кергтә билә гиһәд шүүҗ авсмн. әрәсә болхла, кинематографин туст ик өөдмд күрсн орн-нутг болҗана. әрәсән кинон тууҗиг Коко дассн бәәҗ. Эллата харһсндан ик байрта бәәхән эн медүлнә. Терүгәр дамҗад, Хальмгин һазрла таньлдснь нег үлү ик байр үүдәҗәхин тускар Коко келнә. Кемҗәһәрн ик һазрт бәәх бичкн келн-әмтн җирһлин ик күчтә улс, талдан олн улс дунд геедрлго, келән, сойлан, авъясан хадһлад бәәхнь йир чинртә, гиҗ эн өврнә. Хальмг ду, би, туульс энүнә седклиг авлсна тускар эн келв.
"Иим удан цагт камерин оньгт өдр-сө уга бәәнә гисн амр төр биш, - гиҗ Элла Манжеева тоолврарн хувалцна. - Кесг дәкҗ болх, бичә цокҗ автн, төгсәхмн, гиҗ будглх дурн күрчәв. Болв "келсн үг - керчсн модн" гисәр бийән бәрх кергтә болв. Би камерин оньгт бәәдго биләв, эврән цокҗ авдг күүнд нег үлү зөвәр күнд болв. Би болхла талданар цокҗ авх биләв гиһәд ухалсан бийдән бәрәд, тесәд эн төсвд орлцув. Болв чигн эннь бас сән дамшлт, теслттә болхд, өөрк күүнә, хамдан көдлҗәх күүнә туст килмҗ һарһҗ, ухан-тоолвринь, седклинь тоод авдгиг эн йовудт дасув".
Фильм болһн эврә нертә болхмн. Хальмгас майин 14-д һарч йовад, Коко Казахстан орхмн. Тендәсн Моңһл орад, Энткгд болн Китд күрхмн. һазр болһнд һурвад сара кемд фильм цокгдҗ авгдхмн. Нүүдл улсин тууҗ болн сойл режиссерт йир таасгдна. Тегәд эн ик зуудан тиим келн улсиг шүүҗ авсн болҗана.
"Алдр зуульчллһн" гидг ик төсвиг тогтаҗах зурһан режиссерин туск, зурһан орн-нутгин туск фильмсиг хойр җил болад хәләҗ болхмн. Интернетд фильмс ик өргәр үзүлгдхмн. Эврәннь машиһәр, бичкн нохаһан өөрән дахулад зуучлҗ йовх Коко Воутерс тиим ик соньн төсв белдҗәнә. Терүнднь хальмг реҗиссер Элла Манжеева болн мана таңһч үзүлгдхнь нег үлү соньн.

Галина ХЕЙЧИЕВА