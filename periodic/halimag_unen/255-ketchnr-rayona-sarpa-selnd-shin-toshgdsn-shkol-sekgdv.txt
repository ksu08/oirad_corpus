Кетчнрә района Сарпа селәнд шин тосхгдсн школ секгдв
02-09-2014, 16:22 | Таңһчин зәңгс
Сентябрин нег шинд Көтчнрә района Сарпа селәнә сурһульчнрин болн бәәрн әмтнә төлә ик байрта-бахта йовдл учрв –энд селәнә шин школ секгдв. Тосхгдсн бәәшңгин үүдн ке-сәәхнәр кеерүлгдҗ. «Ирхитн эрҗәнәвидн!» гисн дуудвр цуг күндтә гиичнриг, багшнриг болн сурһульчнриг ик нәәрт орлцтха гиҗ үрвр кеҗәнә.
Бичкдүд һартан олн зүсн өңгтә дарцгудта, моһлцгудта гиичнриг тосҗана. Кезәңк хальмг герин өөр района болн селәнә һардачнр таңһчин Толһачин үүл дааҗах Алексей Орловиг, таңһчин правительствин ахлачин дарук, селәнә эдл-ахун министр Петр Ланцановиг, сурһуль-эрдмин министр Николай Манцаевиг тосад хальмг цәәһәр болн боорцгар тоов.
Дарунь байрин линейк шин школын өөр эклв. өдгә цагин кев-янзта ик герин эрсиг олн зүсн тугмуд кеерүлв. Байрин көгҗм күңкнв. әрәсән Федерацин болн Хальмг Таңһчин частрмудыг сурһульчнрин хор дуулв, эн йовдл селәнд болҗах ховр нәәрин чинринь өөдлүлв.
Дәкәд Сарпа селәнә сурһульчнриг болн багшнриг, бәәрн цуг улсиг таңһчин Толһачин үүл цаг зуур дааҗах Алексей Орлов йөрәв. - Сүл арвад җилин туршарт түрүн болҗ бидн таңһчин райодт сентябрин нег шинин байрла ирлцүлҗ шин тосхгдсн өдгә цагин сәәхн таалта школ секҗәнәвидн.
Тернь мана бәәдл-җирһл ясрҗахинь медүлҗәнә. Сарпа селәнә сурһульчнрт тернь ик гидг байр болҗана, терүг таднд тосхачнр белглҗәнә. әрәсән болн таңһчин государственн программин кемҗәнд эн школ тосхгдв, өөрхн иргчд тиим объектс талдан райодт чигн эдлврт орх. Тиигҗ селән һазрт сурһуль-эрдмин чинр өөдлҗ, өдгә цагин цуг таал тогтагдҗана. Эн школ хойр җилдән тосхгдв, болв "Сарпа" ОАО-н һардврин дөңгәр эн шин сәәхн школын тосхлт төгсв. Ода селәнә баһчудын төлә өдгә цага сән стадион тосхх санан бәәнә,- гиҗ Алексей Маратович келсиг цуһар байртаһар тосв.
Тер мет эн ончта йовдлла селәнә әмтиг Көтчнрә РМО-н толһач Валерий Очиров, таңһчин Улсин хуралын (Парламентин) депутат М. Мутулов, селәнә ахлач В. Куршаев, сурһуль-эрдмин министр Николай Манцаев, йосна нань чигн элчнр йөрәв.Тосхлтд шунмһаһар орлцсн бәәрн көдләчнр Ангуш Инчаев, Николай Манджиев, Юрий Шаханов болн нань чигн улс үнтә белгүдәр ачлгдв.
Байрин керг-үүлдврин йовудт эврә дурар үүлддг селәнә болн района артистнр билг-эрдмән үзүлв. Аштнь «Винклер» предприятин генеральн директор М.Г. Сангаджиев школ эдлврт орсна байрла йөрәҗ школын директор Г. Д. Максимовад түлкүринь бәрүлҗ өгв. Галина Дорджиевна тосхачнрт ханлтан өргҗ теднд хөв-кишг болн эрүл-менд дурдв. Шин школдан мана сурһульчнр сәәнәр сурч селәнә нер дуудулх гиҗ темдглв.
Дәкәд нәр- наадна һоллгч кем ирв. Таңһчин Толһачин үүл цаг зуур дааҗах Алексей Орлов, сурһуль - эрдмин болн номин министр Николай Манцаев үүднә өөр татсн татасиг керчв. Байрин бәәдлд гиичнр болн сурһульчнр шин школдан орв.
Дарунь күндтә гиичнр школын сарул сәәхн классмудыг, кабинетмүдиг хәләҗ ямаран таал Сарпан күүкдтд тогтасиг үнлв. Школыг яһҗ тосхсна, Сарпа селәнә әмтн, сурһульчнр ода яһҗ бәәхин, ямаран керг-үүлдвр күцәҗәхин туск һәәхүл цугтаһинь соньмсулв. Энд тосхлтын цуг йовудыг, школын җирһлин соньн тоотыг үзүлв. Тер мет декоративн билг-эрдмин, сурһульчнрин кесн кегдлмүдин һәәхүл олнд таасгдв.
Энүнә хөөн Алексей Орлов болн йосна нань чигн элчнр күндтә гиичнрин дегтрт йөрәлән бичв.
Эн объект тосхлһнд ончрсн тосхачнриг, производствин нүүрләчнриг нерәдсн байрин тооврт Көтчнрә РМО- н толһач Валерий Очиров бас нег йөрәҗ, белгән, ачлвран бәрүләд, күцәмҗ дурдв.
Байрин керг - үүлдврин чилгчәр Д. Шалханован һардврт үүлдҗәх Келн-улсин оркестрин артистнр билг - эрдмән үзүлв.