Туризм делгрүллһнә төрәр күүндв
21-08-2018, 09:20 
Региональн селәнә болн экологическ туризмиг делгрүллһнә, хаалһсиг яслһна, эднә эргндк инфраструктурин болн күч-көлгнә туслмҗин тускар таңһчин министрмүд Баатр Болаев, Борис Сапронов болн Кирилл Ботов келҗ өгцхәв.
Туризмиг делгрүлхин төлә "Путешествие в страну Бумба" автотуристическ кластерин төсв белдсн болҗана. Автокластериг бүрдәлһн таңһчд кергтә. Яһад гихлә, Кавказиг, Иҗлин эргндк регионмудыг болн әрәсән цутхлңгиг залһлдулдг хаалһс Хальмгт бәәнә. Төсвиг бәәдл-җирһлд тохрахин төлә Элст балһснд болн таңһчин райодт туристическ комплексмүд болн туризмин инфраструктурин талдан чигн объектсиг тосхх зура бәәнә.
Харһлтын чилгчәр Хальмг Таңһчин правительствин Ахлач Игорь Зотов сойлын министерствин болн нань чигн ведомствсин туста көдлмшиг темдглв. Премьер-министрин келсәр, сүл цагт федеральн олнд зәңгллһнә эв-арһс мана регионд ик оньган өгнә, эннь - таңһчин туризм делгрүллһнә темдг.
Сүүрин ашар, регионд туризмиг делгрүлхин төлә Хальмг Таңһчин күцәгч йосна органмудын болн инвестормудын күчиг негдүлх шиидвр авгдв.

АЛЕКСәН Санҗ