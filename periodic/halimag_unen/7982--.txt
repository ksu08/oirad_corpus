Сәәхн хальмг бииһәрн байрлулв
05-05-2018, 10:53 
Гастрольн йовлһн Санкт-Петербург балһснас эклв. Сойлын ик цутхлң болдг балһснд хальмг бииһин театриг әмтн ик өргмҗтәһәр тосв. Энд нер туурсн коллектив "Санкт-Петербург" отелин ик залд концертән тәвв. Хальмг Таңһчас тенд сурһуль сурчах, көдлмш кеҗәх олн хальмгуд концертд ниргҗ ирв. Төрскнләрн харһснла әдләр эдн концертиг нег кииһәр хәләв. Хальмг бииһин алтн көрң болсн "Дөрвдә тавшур", "Ишкмдг", "Чичрдг" би нег нәгән сольҗ нүүдл улсин бииһин ке-сәәхниг дәкнәс үзүлсинь цугтан таасҗ хәләв. Театрин концертин тускар соңссн балһсна нань чигн олн улс хальмг коллективин билг-эрдмиг өөдән үнлв. Улсин бииһин ке-сәәхниг, хальмг келн улсин у-өргн седклиг театрин артистнр сән кевәр үзүлҗ чадсиг цугтан темдглв. Амрлһна цаган сәәнәр давулсн деерән әрәсән меҗәд бәәх өвәрц келн әмтнә билг ямаран ончта болҗахинь цугтан медҗ авв. Тиигәд театрин артистнр Петр Надбитовин һардврт хальмг бииһин йоста элчнр болҗ, Санкт-Петербургд эрдмән үзүлв. Би болһниг әмтн таасҗ, зогслго альхан ташад бәәснь артистнрт ик өргмҗ үүдәв. Урн һарин эрдмчнрин "Сонам" мастерскойин элчнр тенд тәвҗ үзүлсн һәәхүл чигн Хальмгин туск медрлиг өргҗүлхд, бийдән таасгдсн тоотыг хулдҗ авхд олн хәләһәчнрт туслв.
Апрелин 12-д "Өөрднр" бииһин театр Владимир балһснд ирв. Энд делкәд нер һарсн коллективиг әрәсән Федерацин улсин артист, профессор Валерий Нестеров тосҗ авв. Хальмг балетмейстер Петр Надбитовин билг-эрдмиг, энүнә тәвсн олн бииг үзсн, өөдән үнлсн профессор эн коллективиг дарани фестивалиг сектхә гиҗ дуудсмн. Петр Надбитов болхла нертә эн үүлдәчин үрврәр XII нарт-делкән фестиваль-марһана күндтә гиичнь болҗ орлцв. "Танцуй и пой, Россия молодая" гидг нертә эн фестиваль 12-ч кемдән болҗана. әрәсән олн регионас ирсн коллективс болн билгтнр фестиваль-марһана кемҗәнд билг-эрдмән үзүлв. Бииһин хальмг театр тедн дундас ончрҗ, өвәрц сәәхн билгәрн олн орлцачнрин оньг авлҗ, специалистнрин өөдән үнллһ олв. "Нүүдл улс", "Хөөчнрин наадд", "Өөрд күүкд улс" гидг болн нань чигн бииһин бүкл наадд үзсн улс кесгтән эднә билгтнь авлгдҗ бәәв. Бииһин композиц болһн төв дигтәһәр, седкл авлм эвтәһәр, нүд байрлулх ке-сәәхн ирлцсн хувцарнь кесгтән мартгдлго бәәснә тускар хәләһәчнр темдглҗ келҗәв. Улсин артист болн профессор Нестеровин тоолврар болхла, бииһин хальмг театр нарт-делкән фестиваль-марһана йоста кеермҗнь болҗ, әрәсән ик өргн аһуд бәәх цуг улст шар нарна ээврин күчиг авч ирсн болҗ, хальмг улсин у цаһан седклинь йилһән сәәнәр медүлҗ чадсн болҗана. Улсин бииг йоста наадна ик кемҗәнд өргсн коллектив болн терүнә һардач Петр Надбитов билг-эрдмәрн олн улсиг негдүлҗәнә, гиҗ Валерий Нестеров ханлтын болн тааслтын үгмүдән медүлв.
Гертән хәрҗ ирәд, "Өөрднр" Бамб цецгин фестивальд орлцад, апрелин 21-д билг-эрдмән таңһчд ирсн олн улст үзүлв. Хотл балһсна улс болн ирсн гиичнр "Бумбин орн" этнохотнд эднә бииг таасҗ хәләв.
Май сард коллектив кесг керг-үүлдврт орлцҗана. Май сарин 6-д тогтсн авъясар "Өөрднр" Диилврин өдриг угтҗ, "Тальяночка на поляночке" гидг спектаклиг үзүлхмн. Дәкәд болхла, "Өөрд түмн" гидг фестивальд орлцҗ, эврә сойлан үзүлхмн. Театрин оркестр Бурхн Багшин Алтн сүмин талвңд болх 700 көгҗмчнрин концертд орлцхар белдҗәнә. Олн хәләһәчнрин тааслт олсн "Өөрднр" бииһин театр нань чигн кесг керг-үүлдврт орлцҗ, әмтнд байр үүдәхмн.
Галина ХЕЙЧИЕВА
Зургудт: "Өөрднр" бииһин театр Санкт-Петербургд концерт үзүлҗәх кем