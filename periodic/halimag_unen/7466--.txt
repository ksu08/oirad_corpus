"Теегин айс" марһана тускар
03-03-2018, 09:38 
Цаг ирвәс "Теегин айс" марһаһар икәр соньмсҗана, терүнд орлцдг күүкдин то өсчәнә. Җил болһн эн марһанд Баһ Дөрвдә, Городовиковск, Приютна, Хар һазра болн Лаганя райодын элчнр шунмһаһар орлцна. Эннь бичкдүдиг белддг багшнрин ик ач-тус болҗахнь мөн. "Теегин айс" бүрдәлһнд Орн-нутгин Хүүвин депутат Марина Мукабенова, "Наследие" саң, "ЕвроСибОйл" компань дөң-тусан күргнә. Марһана төгсәгч девсңд орсн күүкдиг ниднәһә таңһчин сурһуль-эрдмин болн номин министерств "Артек" нарт-делкән бичкдүдин цутхлңд амрлһна путевкар ачлсмн. Эн җил чигн марһанд ончрсн бичкдүд сән мөрә авхмн.
Март сарин 10 күртл шүүлһгч девсң заочн кевәр давхмн. Эннь видео цокад, Хальмг телеүзлд илгәх кергтә. Марһа давуллһна цуг таалын туск цәәлһвр ВГТРК-н ГТРК-н "Калмыкия" филиалын сайтд умшҗ болхмн. Цаааранднь марһан март-апрель сармудт Хальмг телеүзлд давулгдхмн. Апрель сарин чилгчәр марһанд орлцачнрин гала-концерт болх. Тегәд чигн эн үүдәгч марһанд орлцтн гиҗ таңһчин цуг күүкд-көвүдт үрвр кеҗәнә. Марһанд нүүрлгч орм эс эзлсн күүкд чигн иргчдән билг-эрдмән өргҗүлҗ, нерән туурулна. Би эврән чигн үүдәлтин марһаст кесг дәкҗ нүүрт һардго биләв,тер бийнь урмдан геелго, билгән делгрүлҗ, билг-эрдмлә җирһлән залһв гиҗ Савр Катаев темдглв.

Маргарита АРЗАЕВА