Баһчуд дәәнә цагин дуд дуулҗана
30-10-2018, 10:11 
Давсн долан хонгт, ноябрин 22-т, Хальмг госуниверситетин оютнр болн багшнр тал Ставрополин педагогическ институтын оютнрин ансамбль ирв. Эдн "Диилврин дууна арсенал" ("Песенный арсенал Победы") гидг төсвд орлцҗана. Эн төсв дәәнә цагин дуунд нерәдгдҗәнә, тиигчкәд һанцхн орс келәр биш, болв Ар үзгин Кавказин келн-улс эврәннь келнд орчулсн "Катюша", "Землянка", "Огонек" болн нань чигн кесг дууг ансамблин артистнр туркмен, карачаев улсин болн талдан чигн келәр дуулҗана.
Түрүләд Ставрополяс ирсн оютнр "Огонек" дууг туркменск келәр дуулв. "На окошке на девичьем все горел огонек" гидг үгмүд цугтаднь темдгтә биший. Дәкәд эн төсв яһҗ эклснә тускар Ставрополин педагогическ институтын профессор, филолог номин доктор Александр Фокин келҗ өгв. " Мадниг хальмг оютнр элгн-садан мет тосчахнь ик гидгәр таасгдҗана, мана бәәлһиг Элстд бүрдәсн цуг улст, хамгин түрүнд ректор Бадм Салаевд, ик ханлтан өргҗәнәвидн.
Яһад бидн хамгин түрүнд Хальмг Таңһчд ирсән цәәлһҗ өгнәв. Бидн Интернетд олнд темдгтә хальмг җаңһрч болн дууч Дмитрий Шараев "Катюша" дууг хальмг келәр дуулҗахинь соңславидн. Тер дун мана төсв экләд күцәлһнд ик урмд өгсн болҗана. Тиигҗ Ар үзгин Кавказд, ЮФО-д бәәдг келн улсин келәр дәәнә цагин дууг цуглулҗ дуулх седкл мадниг негдүлв.
"Катюша" болн "Журавли", талдан чигн дәәнә цагин сәәхн дууна орчуллһ Ар Кавказд олҗ авх седкл зүүләвидн, болв тернь амр биш көдлмш болв. Яһад гихлә тиим орчулвр йир цөөкн. Дәкәд Европин кесг келнд тер дуудыг орчулх уха зүүҗәнәвидн. Тиигәд бидн орчулвр, шүлгүд, төрскн келән меддг шүлгчнриг хәәдг болувидн. Цуг келнд тер дәәнә цагин сәәхн дуд бәәтхә гиҗ бидн санҗанавидн", - гиҗ профессор Фокин келв.
Эднә хамгин ик күсл болхла - 2020 җил күртл әрәсән цуг 200 улсин келнд дәәнә цагин дуд орчулҗ дуулх. Эндр өдр әрәсән келн улс хоорндан бат залһан угаһар бәәнә гиҗ тоолҗах әмтнд бидн тиим хәрү белдҗәнәвидн гиҗ төсвд орлцачнр келҗәнә. Мана өвк-эцкнрин дәәнә цагт дуулҗасн дуд эндр өдр чигн мадниг негдүлҗәнә гиҗ Ставрополин оютнр санҗана.
Дәкәд эдн цааранднь дуулв. "Вставай страна огромная" гидг дун дәәнә күнд цагиг тодлулв. "Бухенвальдский набат" гидг ду дуулхла, цугтан зогсад, терүг соңсв. Гиичнрин биилсн матросмудын "Яблочко" бас цугтаднь цань угаһар таасгдв, дәәнә цага кесг ду хам-хоша краяс ирсн оютнр дуулҗ өгв.
Эднд җаңһрч болн дууч Дмитрий Шараев "Җаңһрин" бөлг хоолан шахҗ дуулад, дәкәд "Катюшаг" хальмг келәр дуулҗ өгв. "Өвкнрин тускар бичә марттн, теднә санлынь тевчтн, төрскн келән бичә марттн, эн төсв цуг баһчудт төрскнч йоста седклин сән үлгүр үзүлҗәнә, цуг келн улсиг хамцулҗана",- гиҗ дууч тоолвран келв.
Оютнриг дәәнә ветеран Петр Леонтьев, Хальмг ГУ-н ректор Бадм Салаев, таңһчин спортын болн баһчудын политикин министр Дорҗ Шикеев, профессор Санал Бадмаев, доцент Римма Ханинова йөрәв. "Ставрополин государственн педагогическ институтын оютнр болн багшнр йир сән төсвд орлцҗана, кесг төриг эн күцәҗәнә. Дәәнә туск дууна зөөр үйәс үйд дамҗҗ өггдх зөвтә. Мана җирһлд һардвр кех үнтә тоотыг эн төсв күн болһнд, оютн болһнд илдкҗ өгчәнә",- гиҗ Хальмг ГУ-н ректор тоолвран келв.
Советск Союзин күчиг болн мана алдр орн-нутгин келн улсин бат мөңк иньгллтиг эн үзүлҗәнә. Тер тоотыг сергәһәд, дәкәд нег тодлулхла, түүнә чинрнь өсәд, мартгдсн авъяс шинәс күцәгдҗ урмд авх. Дәәнд орлцсн, Төрскнә төлә әмән өгсн мана баатрмудын туск санлыг бидн кезә чигн чееҗдән хадһлх зөвтәвидн. Эн төсв эрк биш Цугәрәсән төсвд хүврхнь лавта, мана эцкнрин, өвк-эцкнрин тускар эн тодлулна гиҗ үг келсн улс темдглв.
Римма Ханинова "Землянка", "Синий платочек", "Смуглянка" дуудыг хальмг келнд орчулҗ, болв тер орчулвриг көгҗмлә залһлдулҗ невчк ясвр орулх кергтә гиҗ шүлгч келв. Тер мет дәәнә цагт Михаил Хониновин болн Лиҗ Инджиевин кесн дууна орчулвриг Римма Михайловна Ставрополин оютнрт өгсмн.
Тиим кевәр эн төсв эндрк баһчудыг, орн-нутгин цуг әмтиг негдүлҗ мана уралан йовлһиг түргдүлҗ, өвк-эцкнрин, олн келн-улсин күчәр делдсн алдр Диилвр, теднә баатр йовдлын туск дәәнә цагин дуд мана седклиг хамцулх.

ТүРВәН һуна