Төрскн теегим магтад...
22-02-2018, 14:08 
Теегин салькн

Төрскн таласм һарсн
Теегин салькн ирич.
Терз тусм ишкрсн
Таалмҗта дууһан дуулыч!

Көкргсн теегимм тускар
Ке-сәәхнәр дуулыч,
Каңкнсн эрвңгиннь үнринь
Күргәд авад ирич.

Таньдг цецгәсимм үнрәр
Теркә зүрким цадхич.
Төрскн теегим магтад,
Тууль нанд келич.

Тенсн өнчн цогцим
Теврәд арһул саатулыч,
Тосад зогсхлам, чирәһим
Таалад үнәр өкәрлич.

Уульхлам, чееҗимм зовлңгиг
үнтә ээҗдм күргич,
үзсн-соңссн хамган
үннднь күргәд келич.

Төрскм таласм һарсн
Теегин салькн, ирич,
Терздм ирәд дуулгсн
Таалмҗта дууһан дуулыч!

(1946 җил).
http://halmgynn.ru/uploads/posts/2018-02/1519297782_img781.jpg