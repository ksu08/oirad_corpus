Хальмгин сойл: җилин ашмуд болн иргч зура
28-11-2017, 10:31 
Сойлын халхар авад хәләхлә, селәнә сойлын гермүдин материалльн-техническ көрңгиг батллһар баһ биш көдлмш күцәгдв. "Селән һазрин тогтурта делгрлт" гидг федеральн программд орад, кесг тоотыг күцәҗ болв. 2017 җилд 7 селәнә сойлын Гер шинрүллһнә көдлмш кегдв. Федеральн,таңһчин болн муниципальн бюджетмүдин эв-арһиг хамцулад, материальн-техническ көрңгиг батлҗ болв. Иргч җилд чигн эн көдлмш цаарандан кегдхмн. Таңһчин Толһачин даалһврмуд күцәһәд, министерств федеральн цутхлң программд, тер мет "әрәсән сойл" гидг федеральн программд орад темдглсн тоотан күцәв. "Единая Россия" партин программст чигн орҗ, кесг тоотыг хаһлх таал учрв. Тер тоод Тундутово селәнә сойлын Гериг шинрүллһнә көдлмш күцәгдв. Ноябрин хойрт шинрүлгдсн сойлын Герт бәәрн сойлын коллектив өөнән темдглҗ концерт тәвәд, сойлын герин үүлдвр шин таалд экләд үүлдв.
Профессиональн сойлын коллективс чигн шин үүдәврмүд белдҗ, олн хәләһәчнртән байр үүдәв. Тер тоод хойр коллектив өөнән темдглв. "Бамб цецг" ансамбль 80 җилә өөнән темдгләд, кесг фестивальд орлцад, райодар йовад, концертмүд үзүләд, олн хәләһәчнрләрн харһлтс кев. А.Цебековин нертә государственн хор 25 җилә өөнән темдгләд, өөдән билг-эрдмәрн Москван, Саратовин, Элстин олн хәләһәчнриг байрлулв.
Таңһчин хойр театр күцәмҗтә кевәр көдлҗәнә. 2016 җилд өөнән темдглсн үүдәгч эн коллективс театральн дарани сезондан күцәсн сән тоотан цааранднь делгрүлҗәнә. Басңга Баатрин нертә Келн-улсин драматическ театр нарт-делкән хойр фестивальд орлцв, эврә фестиваль бүрдәв, кесг грант шүүҗ авв. Баһ наста режиссермүдиг дөңнлһәр, бичкдүдт нерәдсн нааддын драматургий ясруллһар арднь орҗ көдлмш кеҗәнә.
Келн-улсин музей, Келн-улсин библиотек соньн кесг һәәхүл, олн орлцата төсв бүрдәһәд, көдлмштән уралан ишкдл кев. Иигәд эн хойр учреждень негдәд, социосойлын ик төсвиг кеснд таңһчд үүлддг келн-улсин ниицлтс орлцҗ, ик чинртә нәр болв.
К. Молчановин "А зори здесь тихие" гидг опер белдҗ тәвгдснь таңһчин сойлын җирһлд ик чинртә йовдл болв. Эн көгҗмин үүдәвриг бәәрн артистнрин чидләр күцәснь, тер дотр һол партьсиг нертә артистнр Анна Очкаева, Инесса Месхишвили, Михаил Ходжегуров, нань чигн дуучнр дуулснь олн дунд ик тааслт олв.
Туризмин халхар авад хәләхлә, эн халхин үүлдврин закани улынь батллһар кегдсн көдлмшин тускар министр келв. Государственн хәләц һарһҗ, эн туст дигтә-даратаһар үүлдхин төлә хамгин түрүнд бүрдәмҗин кесг төр хаһлх кергтә болв. Правительственн комисссин кемҗәнд эн төриг цааранднь хаһлхд министерств болһниг орлцулҗ, ирлцңгү ведомствсла хамцу үүлдх төр тәвгдҗәнә. Тур-оператормуд батллһар, туристическ үүлдвр күцәлһнә объектс йилһлһнә, инфраструктур бүрдәлһнә төрмүд диг-дараһар хаһлгдҗана. Шишлң сайт секгдҗ үүлдҗәнә. Цугәрәсән туристическ көрңлә таарулгдҗ керг күцәгдҗәнә. Туристическ үүлдвр күцәлһиг дөңнллһәр грантмуд бүрдәгдсмн. 2016 җилд һурвн тиим грант йилһгдсинь цугтан меднә. Эн җил дөрвн грант өггдлә. Тиигәд җил болһн туристическ үүлдвр делгрүлҗәх улст болн организацст өггдҗәх дөң икдүлгдәд бәәхмн.
Улсин һарин эрдм делгрүллһнә туст чигн керг-үүлдврмүд күцәгдҗәнә. "Алдр торһн зам", "Каспий" - нарт-делкән иим ик төсвд орлцҗ
үүлдх таал Хальмг Таңһчд туризмин халхар учрҗана.
Иргч җилд күцәгдх керг-үүлдвр дунд "Өөрд Түмн" гидг моңһл келтнрин ик фестиваль келһн, 700 көгҗмч орлцх ик концерт, бамб цецгин болн бадм цецгин фестивальмуд болн олн нань чигн тоот. Цуг тер тоотын тускар бичгдәд, келгдәд бәәхмн.
Галина ХЕЙЧИЕВА