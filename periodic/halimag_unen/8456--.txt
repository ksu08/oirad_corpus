Шалтгта бичкдүдин фестиваль
14-08-2018, 16:05 
Дарунь района бичкдүдин үүдәлтин Цутхлңгин көдләчнр бичкдүд дунд викторин болн спортивн марһа давулв. Күүкд-көвүд терүнд шунмһаһар орлцҗ, олн туульс, тәәлвртә туульс меддгән үзүлҗ, талдан күүкд-көвүдлә хамдан олн зүсн даалһврмуд күцәв.
Зурһата Виктория күүкнә эк Оксана Бармагнанова марһаст орлцҗах күүкд-көвүд йир байрта бәәхиг үзәд, гемтә-шалтгта бичкдүдт иим керг-үүлдврмүд кергтә гив. Гемин уршгар кесгнь гер деерән сурһуль сурна, бичкдүдин садт орхш. Тегәд иим керг-үүлдврмүдт эдн харһад, хоорндан таньлдад, сергмҗтәһәр амрхин төлә таал тогтаснд шалтгта бичкдүдин эк-эцкнр ханлтта бәәнә. Вика күүкнь һурвдад нааран ирҗәнә, энд эн амрхдан йир дурта. Талдан бичкдүдлә наадад, билг-эрдмән үзүләд, Вика амрсн деерән бассейнд өөмәд, мөр унад, цогц-махмудан батрулна. Күүкд күүнә келсәр, лагерьт бичкдүдт сенр болн шимтә хот-хол өгнә, арома болн фитотерапий давулна.
Зәрм бичкдүд энд эктәһән эс гиҗ ээҗтәһән хамдан бәәнә. Гемтә-шалтгта үр асрхд күнд болдгнь нуувч биш, тегәд һурвн өдр болв чигн экнр-ээҗнр энд бас амрч чадҗана. Эдн бичкдүдлә хамдан керг-үүлдврмүдт орлцҗ, йиртмҗин таалд өдр-бүрин төрмүдән мартна.
Наталья ДАВАЕВА
ЗУРГТ: бичкдүд марһаст орлцҗах кем.
И.Музраеван цоксн зург.