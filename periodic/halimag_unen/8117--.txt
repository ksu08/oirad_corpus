Сурһульчнрин күцәмҗ - багшин бахмҗ
23-05-2018, 10:59 
У, сарул чееҗтә, тевчңгү, һольшг заңта, хальмг келндән хару, өвкнриннь сойл делгрүллһнд җирһлән нерәдсн күн гиҗ эн багшин тускар келхлә худл болшго. Хамдан көдлҗәх багшнр, сурһульчнр болн эднә эк-эцкнр Зоя Бадмаевнаг күндлҗ тевчнә. Северн селәнә дундын школ төгсәснә дару эн багшин эрдм дасад, дөч һар җилдән төрскн школдан көдлҗәнә. Эн җилмүдин эргцд Зоя Бадмаевна кесг сурһульчд гүн медрл, чик сурһмҗ өгәд, ик күцәмҗд күрв. Җил болһн З.Очирован сурһульчнр хальмг келнә олимпиадт сән медрл үзүлҗ диилвр бәрнә, олн зүсн марһаст билг-эрдмәрн ончрҗ нүүрлгч орм эзлнә. үлгүрләд заахла, Дорҗин Басңгин 100 җилин өөнд нерәдгдсн марһанд Арина Аминова 3-ч орм, Кристина Манджиева 1-ч орм эзлв. "Хальмг үнн" газетин 100 җилин өөнд нерәдәд таңһчин сурһульчнр дунд "Хальмг үнн" - мини өрк-бүлд" гидг бичмр көдлмшин марһанд Зоя Бадмаевнан сурһульч Андрей Сарангов 3- ч орм эзлсмн. Эн җил районд хальмг келәр болсн олимпиадт 5-ч болн 6-ч классмудын сурһульчнр Айса Надбитова болн Арина Аминова 3-ч орм, 7-ч классин сурһульч Дарина Джалаева - 2-ч болн 7-ч классин сурһульч Карина Каюпова 1-ч орм эзлв. "Теегин тууль" гидг района марһанд Северн школын 1-ч классин сурһульчнр "Бор богшада" гидг тууляр наад тәвәд, нүүрлгч орм эзлснь бас багшин нилч болна. "Өвкнриннь зөөриг әрүнәр хадһлҗ байҗулхмн" гидг таңһчин марһанд эн школын сурһульч Андрей Коокуев 3-ч орм эзлв. Сурһульчнр района болн таңһчин марһаст, хәләврт, фестивальмудт шунмһаһар орлцҗ, төрскн келән сәәнәр меддгән үзүлнә. Сурһульчнр күцәмҗ бәрҗ нерән һарһҗ йовхднь Зоя Бадмаевнан ач-тус бәәнә.
З.Очирова кичәл болһндан, өдр-бүрин йовудт кинән кевәр, арһ-чидлән нөөлго, сурһульчнрин келиг байҗулҗ өргҗүлхәр, өвкнриннь сойл, авъяс-заңшал медүлҗ хадһлхин төлә аһу ик көдлмш күцәнә. Багш көдлмштән олн зүсн эв-арһ олзлҗ, академик П.Эрдниевин үүдәсн УДЕ-н, Г.Китайгородскаян, профессор Кичгә Төлән аудиовизуальн болн түргәр даслһна методикәр бичкдүдиг сурһна.
Билгтә күн олн халхд күцәмҗтәһәр үүлддг гиҗ келдгәр, Зоя Бадмаевна бийнь чигн ахр шүлгүд бичнә. "Делкәд туурсн одн Көглтин Дава" гидг района марһанд багш дииләч болад, Лаганя района "Приморские известия" газетд шүлгүднь барлгдсмн. Олн җилдән сурһуль-эрдмин халхд көдлҗ йовх З.Очирова района багшнрла байн дамшлтарн хувалцад, семинармуд, ил кичәлмүд, мастер-класс давулна. Дорас өсч йовх бичкдүдт гүн медрл, төрскнч сурһмҗ өгч, келн-улсин сурһуль-эрдмин делгрлтд ик тәвцән орулсн төләдән Зоя Бадмаевна школын болн района һардврин, таңһчин болн әрәсән сурһуль-эрдмин министерствин Күндллһнә һашгудар ачлгдсмн. З.Очирова әрәсән болн Хальмг Таңһчин күч-көлснә ветеран болна.
" Мана өвкнрин үлдәсн хальмг келн байн, олмһа болн ке-сәәхн. Бидн цуһар эн байн зөөриг әрүнәр хадһлҗ, дорас өсч йовх үйнртән зааҗ, хальмг нерән дуудулх зөвтәвидн. Цуһар күчән, ухан-седклән негдүләд, төрскн келән босхҗ авлһна, делгрүллһнә кергт шунмһаһар орлцхла мана келн буйсшго",- гиҗ багш санҗана.
Кеҗ йовх көдлмшнь уралан йовҗ, олн әмтн дунд нернь туурч, күцәҗәх кергнь ик күцәмҗтә болтха гиҗ Зоя Бадмаевнад дурдҗанав.
ОЧРА Авдотья,
Хальмг Таңһчин ачта багш, Лаганя района "Хальмгаһар келтн"
клубин һардач