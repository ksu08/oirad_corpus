Хар һазра районд өргмҗтә байр болв
04-05-2017, 11:59 
Май сарин нег шинд Хар һазра района Комсомольск селәнд "Хальмг үнн" газетин 100 җилин өөнд нерәдсн керг-үүлдвр болв. Района цуг эдл-ахусас болн Комсомольск селәнәс олн улс майин нег шинд болн мана газетин өөнд нерәдсн ик байрт цуглрв.
Эдниг района толһач Валерий Бадмаев келн-улсин газетин ончта өөнлә болн майин нег шинин байрла йөрәв. Района күч-көлсчнр цааранднь чигн "Хальмг үнн" газетиг дөңнҗ, газетд эврәннь бәәдл-җирһлин тускар бичҗ, бат залһлда бәрхнь лавта гиҗ темдглв.
Дарунь келн-улсин газетин ах редакторин дарук Любовь Пюрвеева газетин тууҗин тускар келәд, өдр болһн һардг һанцхн хальмг һарциг хар һазрахн цань уга дөңннә гиҗ ик ханлтан өргв. Дәкәд редакцин Ханлтын һашгудар района толһач Валерий Бадмаев, терүнә дарук Валентина Маштыкова, района сурһуль-эрдмин заллтын һарадач Раиса Эрдни-Горяева, Городовиковин нертә МУП-ин ахлач Григорий Маштыков, "Первомайский" тохма малын заводын ахлач Валерий Болдырев болн кесг нань чигн улс ачлгдв.
Дәкәд хальмг улсин шүлгч Вера Шуграева үг авч, газетин өөнин тускар келв. Хальмг бичәч болн драматург Басңга Баатр журналист болҗ Элстд дәәнә өмн һарчасн "Таңһчин зәңг" гидг газетд 1928 җиләс авн көдлҗәсмн, дәкәд хөөннь җирһлән литературин үүлдврт нерәдсмн. Тиигҗ келн-улсин газетин журналистнр зун җилин туршарт таңһчин тууҗин тускар бичәд, соньн кесг статья бичсмн, зург цоксмн. Цааранднь Вера Киргуевна шүлгүдән орс болн хальмг келәр умшч өгв.
Дарунь дууч Гернзл Мацакова хальмг болн орс дууг еңсг сәәхн дууһар дуулҗ әмтнә седкл авлв. Гернзл Саратовин консерваторьт, хөөннь Галина Вишневскаян школд сурсмн. Тер мет Хальмг филармоня артист Лиджи Доржинов олнд темдгтә сәәхн ду дуулҗ өгв.
Бәәрн артистнр чигн эн концертд билг-эрдмән үзүлв. Тер тоод РДК-н "Цецг" ансамблин бичкн артистнр би бииләд, ду дуулад әмтиг байрлулв. Эдн одахн "Волжские узоры" гидг Цугәрәсән фестивальд бичкдүдин багд 1-ч орм эзлв, үлгүр болгч художественн коллектив гисн өөдән нер эдн зүүнә. Эднә һардачнь Юлий Наранов хальмг бииһин нуувчинь бичкдүдт секҗ дасхна. Дарук җилд ансамбль 40 җилин өөнән темдглх.
Эн өдр урлдан чигн болв. 1600 м. дистанцд 3-ч орм Гагаринә СПК-н элч Ринат Мучкинов эзләд, спутников антеннәр ачлгдв, 2-ч ормд "Ставропольский" МУП-ин элч Юлия Базюк һарв, энүнд юм уһадг машинк бәрүлҗ өгв. Дииләчин күндтә нериг Гагаринә СПК-н элч Хоңһр Динкиев эзләд LG телевизорар ачлгдв.
3200 м. дистанцд Гагаринә нертә СПК-н элч Луузң Сангаджиев һурвдгч орм эзләд планшетәр ачлгдв, хойрдгч ормд Ринат Мучкинов һарад газов плитаһар ачлгдв. Дииләчин өөдән нериг "Первомайский" СПК-һас Савр Чилгиров зүүв, морозильникәр ачлгдв.
Хамгин ут 4800 м. дистанцд дөрлдән чинвртә болв, энд Нарн Худг селәнә элч Илья Каткеев 3-ч орм эзлв (электробеш), Городовиковин нертә МУП-ин элч Леонид Сангаджиев хойрдгчнь болв, энүнд мобильн телефо белглв, хойрдгч орм "Первомайский" СПК-н спортсмен Хөрә Терботаев эзләд, сплит-системәр ачлгдв. Района толһачин мөрән урлдана дииләчнь бас эн СПК-н спортсмен Савр Чилгиров болв, энүнд мотоцикл бәрүлҗ өггдв. әмтн оньган өгч, эврә селәдин спортсменмүдиг дөңнҗ урлда хәләв.
Дииләчнрт ачлвринь бәрүлҗ өгснә хөөн Артезиан селәнә күч-көлснә ветеран, олнд темдгтә
күн Бүрвә Босхомджиев һарч, цуг улсиг "Хальмг үнн" газетин 100 җилин өөнлә йөрәҗ, газетиг цугтан -баһчуд, медәтнр чигн дөңнх зөвтә гиҗ келв. Яһад гихлә газет хальмг кел хадһллһна болн делгрүллһнә төлә олна ик үүлдвр күцәнә, эн төрәр кесг статья барлна гиҗ медәт темдглв. Сиврт йовсн бийнь бидн келән геелго, төрскн һазртан ирәд, мана күүкдт дасхҗ йовлавидн. "Хальмг үнн" газет хальмг келәр һарчала. Ода баһчуд бас өвкнрин келән мартлго дасх зөвтә гиҗ ветеран темдглв. "Хальмг үнн" газетин көдләчнр таңһчар йовад райодын, тер тоод Хар һазра района җирһлин тускар келҗ өгнә,тер үүлдвр күцәснднь ик ханлтан өргҗәнәв гиҗ медәт келв.
Комсомольскд газетин зун җилин өөниг темдглхин төлә Басңга Баатрин нертә гимназьд чигн "Хальмг үнн" газетин редакцин элчнр ирҗ керг-үүлдвр бүрдәв. Мадниг гимназин багшнр халунар тосад цә-боорцгар тоов. Басңга Баатрин бумбин өөр сурһульчнр хальмг келәр шүлгүд келҗ өгв. "Хальмг үнн" газет Басңга Баатрин җирһллә шахмар залһлдата бәәсинь шүлгч Шугран Вера тодрхаһар келҗ, дәкәд эврәннь шүлгүдән умшҗ өгв.
Газетин ах редакторин дарук Любовь Пюрвеева газетин тууҗин болн сурһульчнр дунд зарлгдсн марһана тускар келҗ өгв. Газетд барлгдсн элгн-саднаннь, эндр газет эднд хальмг кел даслһнд яһҗ дөң болҗахин тускар чигн нәәрүлҗ бичәд, марһанд орлцҗ чадҗанат гиҗ
көвүд-күүкдт үрвр кев.
Дәкәд хальмг келнә багш Байрта Болдырева таңһчин келн-улсин газет болн Хар һазра района әмтн ямаран ик залһлда бәрҗәхин тускар келәд, керг-үүлдврт орлцачнриг өөнлә
йөрәв. Тер мет номин көдлмшәр директорин дарук Марина Батырева "Хальмг үнн" газетин редакцин коллективд ханлтан өргәд, мана нөкцлт цааранднь чигн өсәд йовтха гиҗ йөрәв. Цааранднь багшнр, сурһульчнр болн ирсн гиичнр Басңга Баатрин бумбд цецгүдән тәвв.
Тиигҗ Хар һазра районд "Хальмг үнн" газетин 100 җилин өөнд нерәдсн өдр байрта-бахтаһар давв.

ТүРВәН һуна
Н.Горяевин цоксн зургуд