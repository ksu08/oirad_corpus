Электрокүчнә туст ик өртә
07-11-2018, 10:53 
Элстин залврин компаньс электрокүчәр теткдг "МРСК Юга" ПАО-н Хальмг филиалд ут тоодан 111 сай һар арслң өртә болҗана. Даавр уга залврин компаньс әмтнәс электрокүчнә мөңгинь авчкад, тер мөңгиг цааранднь электрокүчәр теткдг организацур йовулхин ормд бийдән хавтхлад эврәннь олзан кенә. "Коммунальник" залврин компань хамгин ик өртә. Энүнә өрн 30,8 сай һар арслң тогтаҗана. Тер мет өртә организацсин тоод иим залврин компаньс йовна: "Престиж" - 29,4 сай арслң, "Союз" - 18,8 сай арслң, "Республиканская УК" - 11,1 сай һар арслң, "Квартал" - 4,7 сай арслң, "Наш дом" - 4,3 сай арслң, "Восток сервис" - 3,4 сай арслң, "Городская управляющая компания" - 1,7 сай арслң, "Центр" - 1,5 сай арслң, "Лидер" - 1,4 сай арслң, "Управляющая компания №3" - 1 сай һар арслң.
"Дала өр кесн залврин компаньсин туст мадн көдлмш кеҗәнәвидн. Өрән некҗ, зарһд эрлһ орулҗанавидн. Зарһд эрлһ орулхин өмн эн төриг хаһлх арһ хәәнәвидн. Өрнә төриг эвцлдәд хаһлхар седнәвидн, болв өртә компаньс тер кевәрн өрән өгхәс зулад бәәнә. Эннь хөөтндән му нилчән күргхин тускар тас ухалҗахш. Иргчдән эн залврин компаньс ик ялд унад, лицензән чигн геех әәмшг бәәнә", - гиҗ "МРСК Юга ПАО-н генеральн директор Борис Эбзеев темдглв.
Элстин электрокүч олзлдг эдләчнрин өрн ут тоодан 440,4 сай һар арслң тогтаҗана. Тер өртә эдләчнрин тоод балһсна әмтн, коммунальн предприятьмүд, бюджетн организацс йовна. Олн давхр гермүдин әмтн эврәннь залврин компаня үүлдвртнь оньган тусхаҗ, өрн бәәх угаһинь медҗ авч, ямаран учрар өрн бәәхинь соньмстн гисн селвг энергетикүд өгчәнә.
Маргарита АРЗАЕВА