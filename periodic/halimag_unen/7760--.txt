Хальмг университетын тускар келҗ өгв
07-04-2018, 09:16 
Мана таңһчин школмуд төгсәҗәх арвтнрас нань әрәсән йисн регионас ах классин сурһульчнр ирв гиҗ келх кергтә. Холас ирсн уйн наста гиичнр эндр Хальмг ГУ-н ул деер бүрдәгдсн китд кел болн сойл даслһна хаврин лагерьт медрлән гүүдүлҗәнә. Хальмг филологин болн востоковеденя институтд болсн харһлтын йовудт иргч җилд ах сурһульд орх саната баһчудыг орулҗ авлһна кампаньд һол оньг өггдв. Оютнр тасрхан угаһар сурад мергҗлтән өөдлүлҗ магистратурт, аспирантурт сурч чадҗана гиҗ проректор Б. А. Натырова темдглв.
- Эндр Хальмг ГУ-д 8 миңһ һар оютн сурна, эднә төлә сурһуль-эрдмин 11 программ күцәгдҗәнә. Сурһулин эн җилд "Фармация" болн "Нарт-делкән хәрлцән" гидг хойр шин эрдм секгдҗәнә. Давсн җилд болхла "Зөв-йос харлһна үүлдвр", "һазрин тогтац болн кадастрмуд" болн "Туризм"гидг зөрүллтс секгдлә. Дәкәд болхла сурһуль-эрдмин 7 программ "Инновационн әрәсән йилһән сән программсин" тоод орв, - гиҗ проректор заав.
Арвтнрла болн теднә эк-эцкнрлә болсн харһлтын йовудт Хальмг ГУ-н ректор Бадм Салаев вузин үүлдврин һоллгч зөрүллтсин тускар келҗ өгв. "Эндр түшгч региональн мана вузд деер заагдсн кесг программ күцәгдҗәнә, тер саамд оютнрин теорин халхар бәәтхә дамшуллһна белдврт чигн һол оньг өггдҗәнә, - гиҗ Бадм Катинович темдглв.
- Бидн ода 16 номин-сурһулин цутхлң сексн бәәнәвидн, энд оютнр эврәннь иргч эрдмин халхар сән дамшлт авна. Тиим дамшуллһна технологийсиг бидн эврәннь үүлдврт эндр өргәр олзлҗанавидн,- гиҗ ректор цәәлһв. Сән таалта шинрүлгдсн общежитьсин тускар чигн эн келҗ өгв, ода энд 2 миңһ һар оютн бәәнә. "Академия мобильности" гидг сурһуль-эрдмин төсвин кемҗәнд һазадын орна кесг вузд Хальмг ГУ-н 300 һар оютн стажировкд одна. 1 миңһ һар баһчуд өөдән стипендь авна, терүнә кемҗән 15-с авн 30 миңһн арслң күрнә.
"Кемр тадн Хальмг ГУ-д сурхар бәәхлә, бидн тадниг күләҗәнәвидн. Удл уга тадн ЕГЭ өгхит, таднла хамдан тана багшнр, эк-эцкнр үүмлдәд бәәх. Энтн йир дааврта кем. Сән аштаһар терүг өгтн гиҗ йөрәхәр бәәнәв, тааста эрдмән шүүҗ автн",- гиҗ харһлтын чилгчәр ректор келв.
Абитуриентнриг орулҗ авдг комиссин дааврта сегләтр В.Н.Мушаев, номин әңгин һардач Б.В.Дорджиева, профориентацин болн баһчудын политикин әңгин һардачин үүл дааҗах М.Т.Басхаева, нарт-делкән залһлдана әңгин ахлач А.А.Очир-Горяева стажировкин, оютнрин сольлцана, сурһуляс наадк үүлдврин тускар келҗ өгәд, баһчудт күцәмҗ дурдв.


Саглара ЧИНГЕЕВА