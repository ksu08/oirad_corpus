Күчр күндиг диилсн иньгллт \u201cКалмычка\u201d гидг оперин премьер болв
13-09-2018, 11:30 
Көгҗмин ик үүдәвр болҗах опериг Хальмг Таңһчин искусствин ачта үүлдәч, әрәсән композитормудын Ниицәнә гешүн, нарт-делкән мастер, хальмг көгҗмч Аркадий Манджиев бичсмн. Хальмгин тууҗин эн халхин тускар кесг келвр, шүлгүд бичгдсмн. әмтнә тодлврмуд чигн хурагдҗ барлгдсмн. һашута эн тууврин тускар әмтн һарһсн дуд чигн баһ биш. Көгҗмин ик янзар үүдәвр бичгдәд уга бәәсмн. Аав-ээҗнрнь, эк-эцкнрнь дааҗ һарсн зовлңгиг, тиим күнд бәәдлиг яһҗ тесҗ чадсинь, чадсн деерән келән, ду-бииһән, тууҗан, шаҗан хадһлсиг Аркадий Манджиев опертан үзүлҗ чадв.
1943 - 1957 җил күртл учрсн төрскн теегәс холд күүнә һазрт көвүһән өскҗ, колхозин көдлмшт көдлҗ, зовҗ, йовсн хальмг күүкд күн Намсан җирһлин үлгүр деер тер күнд цагин бәәдл үзүлгдв.
Санамр бәәсн улс генткн гермүдәсн күчәр авч йовулгдсн түрүн кемдән зөвәр икәр зовсмн. Киитн һазрт туссн улсин цогцин зовлңгас икәр хар гөрәр гемшәгдсн седклин зовлң дегд күчр бәәсмн. Тернь әмтнә урмдынь хәрүлҗ, зүркинь шарклулад амр өгчәсн уга. Тиим генәртә бәәдлиг Көгшән дүриг иткмҗтә кевәр бүрдәсн Михаил Ходжегиров сән кевәр медүлҗ чадв. Дәәнд мордсн залунь яһҗ йовхинь меддг арһ уга зовлңта, көвүһән өскҗ авх экин седклиг Эвелина Лиджиева сәәхн үзүлв. Сиврин нег хотнд тусад, тенд таньлдад, хамдан көдләд, хамдан дәәнд йовх авальмудан санад, байр-зовлңган хувалцҗ йовсн үр күүкн болсн орс бер Пелагеян дүриг Анастасия Ильященко бүрдәв. Анастасия А. Цебековин нертә Государственн хорин дууч.
Тер мет эн оперт энүнә үр күүкд болҗ Хальмг Таңһчин ачта артистк Ангелина Серова болн Татьяна Кравцова орлцҗана. Колхозин ахлачин дүриг Хальмг Таңһчин ачта артист Александр Талицкий наачана. Уч\xb8тчикин дүриг бүрдәҗ нааднд Хальмг Таңһчин ачта артист Владислав Арутюнов орлцв. Комендантын дүриг артист Александр Кукишев, почтальона дүриг артистк Наталья Мельникова тогтав. Бичкн артистнр чигн нааднд орлцв. Тернь Намсан көвүн Лиҗин дүр тогтасн Данир Цеденов болн Валерия Матвенова. (Элстин 4-ч тойгта дундын школын сурһульч). Лиҗин үр көвүн Ванян дүриг Кирилл Емцев бүрдәв. Көвүн Б.Городовиковин нертә Троицк гимназьд сурна.
Хальмг улсин тууҗла, урн үгин зөөрлә, шаҗнла залһлдата дүрмүд әмтнә оньгиг авлв. Иигәд Эк -төрскн теегин дүриг әрәсән ачта артистк Надежда Баргаева бүрдәв. Ноһан Дәркин әрүн дүриг бүтәҗ Александра Чанаева һарч ирв. Цаһан Аавин дүриг Хальмг Таңһчин ачта артист Баатр Санджиев бүрдәв. Җирһлин даңшата цуг хаалһиннь туршарт хальмгудыг дахҗ йовх, зовлң-зөвүртнь, байрин бәәдлднь сергмҗ өгч йовх домбрин айсмуд Хальмг Таңһчин Толһачин мөрән лауреат Лиҗ Горяевин эвтә һарт эңсәд, күңкнәд бәәв. Оперин көгҗмиг хойр коллектив татв. Тернь Хальмг Таңһчин искусствин ачта үүлдәч Мерген Настинов һардҗах Государственн симфоническ оркестр болн Əәдрхнә государственн оперин болн балетин театрин симфоническ оркестр. Дирижернь Валерий Воронин. Хальмг Таңһчин искусствин ачта үүлдәч Ольга Сердюкова һардҗах А. Цебековин нертә Государственн хор дууна эрдмәрн зөвтә тәвцән орулв. Улсин үүдәлтин таңһчин герин коллективс - улсин фольклорн-этнографическ "Эрдм" ансамбль, әрәсән Федерацин улсин үүдәлтин ачта коллектив, улсин бииһин "Җаңһр" коллектив, бичкдүдин бииһин "Тюльпанчик" ансамбль, бичкдүдин искусствин негдгч тойгта школын сурһульчнр. Басңга Баатрин нертә Келн-улсин театрин болн драмин болн шог наадна Орс театрин, П.Чонкушовин нертә искусствин колледжин коллективс орлцв.
һаза, ил теңгр дор болсн көгҗмин-драматическ үүлдвр сәәнәр давхд, әмтнд иләр үзүлхднь зурач Елена Варова, пластическ халхиг күцәсн артистк Эльза Бембеева, звукорежисс\xb8рмүд сойлын ачта көдләч Байр Санджиев, Виталий Коляда, Виктор Ведешкин, герл өгдг эрдмчнр сойлын ачта көдләч Евгений Медведев, Максим Манжиков шунҗ орлцҗ, ик көдлмш күцәсинь темдглхмн.
Көгҗмин-драматическ үүлдврт Хальмгиг уга кеҗ, бәәсн әмтинь Сиврүр тууврт йовулхин туск ик һашута зәрлг, дән төгсснә туск зәрлг, Хальмг автономн область шинәс тогтагдҗахин туск зәрлг тууҗд орсн тер кевәрнь дикторин келсәр әмтнд дәкнәс соңсхгдснь, байрин зәңг болсн Улан Барбаевна Лиджиеван радиоһар дуулсн дуд - цуг эн үнндән болсн йовдлмуд оперт орулгдҗ, хальмг күн болһна судцнд, цуснд бәәх хәәртә тоотынь тодлулв.
Таңһчин үүдәгч коллективсиг, олн артистнриг хамцулсн үүлдвр режиссер, әрәсән искусствин ачта үүлдәч Борис Манджиевин һардврт "Буйслһн болн босхмҗ" гидг цугтад темдгтә бумбин өөр болв. Хальмгин тууҗ иигҗ архитектурн болн скульптурн үүдәврт күцәгдсн, ода өөрнь тууҗ көгҗмд бүтәгдснь үзүлгдҗ, әмтнә, нег үлү баһчудын ухан-седклд зөвтә орман олҗ, хөөн-хөөнән мартгдшго гиҗ сангдна.

Галина ХЕЙЧИЕВА
И.МУЗРАЕВАН цоксн зургуд