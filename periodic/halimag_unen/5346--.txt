"Таңһч гисн юмнтн зүркн әдл бәәҗл..."
21-03-2017, 17:08 
1944 җилин февраль сарла Украина һазрт немшин өмнәс олн дәәчнрин ханьд дәәлдҗ йовсн Көглтин Даваг хальмг гиһәд, Улан Цергәс буулһсмн. Тер хаврарнь Алтайск крайд ирәд, бийдән зөв көдлмш олҗ чадлго түрҗ йовад, цөөкн сард Бийск балһсна заводт олн зүсн көдлмш кеҗәһәд, намртнь автотехникумд цергин багш болҗ көдлв. 1945 җилин апрель сарин 19-д Көглтин Даваг НКВД бәрәнд авв. Учрнь: "гемтәһинь туулһхин ормд деед йосн цуг хальмгудыг хаҗһр нүүлһв гиҗ эн күн келҗәнә. Дәкәд болхла, Сталина нерн деер хальмг церг бүрдәтн гиҗ бичг бичәд, олыг үүмүлҗәнә" гисн муудхмҗ НКВД-д орҗ ирсн бәәҗ.
Бәрәнд авад, бәәсн геринь негҗхлә, хальмг келәр бичсн шүлгүд һарч ирв. Тедниг орс келнд орчулад, советин йосна өмнәс зөрҗ бичсн үүдәврмүд бәәҗ гиҗ мөшкәч болн зарһ шиидв.
Эн шүлгүдин тускар Көглтин Дава тер цагтан мөшкәчд ясгдад уга үүдәвр гиҗ келсмн. Тиим чигн болтха. Зуг эн шүлгүдт төрскн һазрасн туугдсн хальмгудын ухан-седкл болн тер һашута цагин бәәдл батта герч болҗ үлдсн бәәнә. Делкәд хамгин үнтә гиснь цевр нерн болн төрскн таңһч бәәҗ гисн хөрн хойр наста шүлгчин ухаг хувацл уга бәәҗ болшго. Тегәд чигн умшачнрт соньн болн сурһмҗта болх гиҗ тоолад, барт белдсм эн.

ЦЕРНә Василий


Көглтин Дава


Зуни халун салькн
Зүн үзгәс үләлә.
Муурсн мини зүркн
Маңһдур ирхиг күләлә.
Маңһдурин дару нөкәдүр
әдл өдрмүд татгдла.
Болв күләсн күслмүд
Бәргдл уга давлдла.
Тегәд күләдгән уурч,
Төгәлңгин җирһллә иҗлдв.
Өмнк нерән мартҗ,
Өдрмүдин уттд үрглв.
Хорһлҗшң күнд үргллһнд
Хүвтә җилмүд давҗана.
Хөрн хойрта насндм
Хурнясн чирәдм бууҗана.
Цаһан мөңгн үсн
Цохдм неҗәдәр бууҗана.
Сансн санан, баһ
Седкл дахсн ухан
Нүдндм холд җирлзнә,
Негт зүүдн мет
Байрин өңгтә, серглң,
Буднд цәәҗ торлзна.
Муурсн мини экнд,
Толһамм нег захд
Зусншң торсн ухан
Залһата өтәр ирвлзнә.
әмтнә ода үзҗәсн
әмдин уга бәәдлий?
Маңһдур угад төрх
Мөңк күмни зүүдний?
Демокрит, Леонардо, Лейбниц,
Диалектическ материализм
О, бум саяр босхгдсн,
Орчлң мет алдр,
Орчлң тосхсн ухан,
Альк захасчнь чамаг
Амһалҗ би эдлхүв?
Яһҗ чини дөңгәр
Ядсн күслән күцхүв?
Аль ...негән келич, негән:
Бийин киитн усн
Бийән һәәхҗ мелмлзнә,
Нанд дурлсн кевтә
"Наарлчн" гиҗ дуудна...
Зуни халун салькн
Зүн үзгәс үләлә.
Муурсн мини зүркн
Маңһдур ирхиг күләлә.

* * *
Күүкд минь, сәәхлә минь,
Хаврин шүрүтә салькнд уйдсн
Хулсн мет уйн цогцта,
Театрин сценд эрвәкәһәр эргх,
Төрин күүриг ухаһарн халулх,
Таңһчиннь сәәнд кеермҗ болх,
Тууҗин уттд өврмҗ болх,
һар деерән маанрар зөөлһх,
Гейүрсн сәәхн цаһан хунмуд,
Җилмүдин турш байр болх
Җигтә көркхн намчлсн шавдлмуд,
Җилвм, күслм, зүүдм болҗасн
Җирҗңсн мет альвн богшурһас,
Эрк һольшгарн зүрким авлсн,
Эңкр мини цецгәс, сәәхләс,
Гүрмтә мана догшн заяч
һазрин альд таанриг хайв?
Альк һазрин элс ишкҗәнт?
Аль һолын ус ууҗант?
Ишкҗәх һазринтн элсн хатуй?
Ууҗах һолынтн усн гүүний?
Урсҗах җирһлинтн гейүр гүүний?
Эрк, бичкн һарарн көөркс,
Эңгә чилшго мод чавчҗанат,
Чидл уга уйн цогцарн
Чолута күнд тергд түлкҗәнәт.
Гем уга, иньгүд, үүрмүд,
һазр деер мөңк юмн уга.
Җирһлин бийнь тууҗин уттд
Җодвин заасар йовсн уга.
Цаг зуур болсн аюл
Цагнь ирхлә, оньдин давдмн.
үнн, байр - мек, худлас -
Оньдин эврән дииллһ авдмн.
Баатрмудын алдр йовдл санҗ,
Бичә диилгдҗ, иньгүд, уйдтн!
Асхрсн хурд, намчлсн нарнд
Алтн зеврдмн биш кезәдчн.

* * *
Җирһл хар өдрмүдәрн
Җилмүдичн зоваҗ даххла,
Толһад тунсн ухан
Тасчад өрчичнь бархла,
Орчлңд бөкҗәх одншң
Ор һанцаран һаһлзҗ,
Төрскн таңһчан гееҗ,
Теегт чонмудла харһсн
Төөрсн туһл мет
Таңхрсн модьрун әмтнүр
Хәрү угаһар мөөрәд,
Харңһу цагин хаалһар
Аһар һарарн шүүрәд,
әрә дәәвләд йовҗ,
Уудьврин чидлд диилгдҗ,
Ухаһан мерсн цагт,
Хар нульмсн эврән
Халхарчнь гүүсн кемд,
Урдк өмнк угад,
Зүркн түңшсн кемд
Җөөлн, таалсн хәләцәрн,
Җирҗңсн, тоолврта үгмүдәрн
Седкличнь бийәрн сергәдг
Сәәхн иньг уга,
Өрчичнь дерлҗ кевтәд,
Өмнк, ирх җирһлин
Соньниг чамд иткүлҗ,
Саглрсн торһн үсәрн
Күзүһичнь ораҗ таалад,
Арвн цаһан хурһарн,
Альхарн чирәһичнь иләд,
Келх үгмүдән келәд,
Зеегтә нүдәрн инәһәд,
"Не, күүндснчн болҗ,
Нанур хәләлчн",-гиҗ
Мишәһәд, бийичнь мишәлһх
Мартгдшго иньг уга.
Мана цагин җирһл
Күнд, дегд күнд.
Болв тиим иньгүд
Биләл, үүрмүд, биләл.
Цергт йовулҗаһад негнь
"Цаг тесхв",- гилә.
Наласн хальмг теегт
Нег җирһл эдлҗәсн,
Насни туршт үнркҗ,
Нег аһар киилҗәсн,
Ухаһичнь хәләцәрнь меддг,
Уудьврин хаг үзхләрн
Хәрү тоолврарн саатулдг,
Хар өдрин нөкд болдг,
Ухань хурц, керсү, мергн,
Украинд төрсн иньг билә.

* * *

Поэмин тасрха

I

Җил хооран, декабрьлә,
Җиң чаңһ киитнлә
"Җирһл, җирһл" гиҗ,
Халта ноолдана халунд,
Хар уга Украинд
Күрз әрә чавчдг,
Көрә хату һазрт,
Түмн дәәчнр заагт
Түрҗ ноолдҗ йовлав.
Заян олн үклмүдәс
Зовлң, әәмшг, цуснас
Менд бийим һарһҗ,
Мөңк хальмг теегүрн
Кезә болвчн, кезә болвчн,
Күргх гиҗ санлав.
Эңгин салдсин күслтә
Энлҗ окопд кевтләв.
Эңкр таңһчурн ирхәр,
Энд зовҗ йовлав.

II
Җил хооранд... баһин
Җивртә халун ухан
Җилмүдин хамг буулҗ,
Бийән меддг үүрмүдтәһән
Байрта цагла харһсн,
Олн үүрмүд заагасн
Ончта сәәхләсин өмн
Ухаһарн йилһрхәр седсн,
Баһ метәр дөгәд,
Ирх цагин аһарар
Иткҗ ухам нислә.
Дуучин дуута тер
Дава му заячд
Зокҗана гисн бәәдлтәһәр
Залад тоолҗ үзүллә.
Шухмр алтн бәәшңгүд,
Шуугата балһсдын театр,
Хальмгин туурсн сәәхләс,
Халун, секәтә зүркд
Цуһар, цуһар байрлҗ,
Цаг әрә тесҗ,
Намаг күләсн болла.
"Наар" гиҗ дуудсинь
Сонр мини чикндм
Салькн авч ирлә.

III
Болв тиигхд әрәсә
Бәәсн чидлән хураҗ,
Төрскнүрн дәврсн бирдин
Тохм таслхар шиидҗ,
Тууҗд үзгдәд уга
Бәрлдә әрәсә кеҗәлә.
Баатрмуд нег мөслҗ,
Бирдиг бахлурдад дарҗала.
Хар теңгсәс авн
Ар теңгс күртл
Тер бәрлдәнә дуунд
Түңшҗ һазр чичрҗәлә.
һәәлгдсн орн Германия
Гиинҗ хар цусарн
әрәсән һазрмуд дүүргҗәлә.
әәмшгтә шаван долаҗ,
Эврә талан темцҗәлә.
Алдр Сталин һаран,
Цецн ухаһарн тоолад,
Цагин холыг давад,
Барун үзгүр заала.
Баатрмуд, диилвр - тенд,
Баатрмуд, өмәрән, - гилә.
Тууҗ өсрҗ серәд,
Тас үзгдәд уга
Олн маанрин зөрг
Ормаҗ зогсад хәләлә.
Дивизьмүд, әәрмүд, фронтмуд
Диилврин чирә үзәд,
Барун үзг темцҗ,
Бат йовдларн йовла.
Дөчн һурвдгч җил
Дүңгәҗ эврәннь орман
Дөчн дөрвдгчд өглә.
Дура намаг гиҗ,
Дуудҗ келсн болла.

IV
Җил хооранд би
Җирһлин төлә дәәнд
Таңһчиннь олн үрдүдлә
Төрскн һазрасн холд,
Ор һанцаран гилтә
Орсн дәәчнртә хамдан
Хөрн негн насан
Хармлл уга йовлав.
Хальмган зүркндән зүүҗ,
Хар угаһар дәәлдләв.
Халунд өрчән секәд,
Киитнд даарҗ тесәд,
Киртән зәрмдән даргдад,
Толһанм үсн бөөстхлә,
Түүг уңһарнь хусад,
үнтә, сәәхн, эңкр
үүрмүдән дәәнд гееһәд,
үклин чирәлә иҗлдәд,
Халун цусан асхад,
Халданд кесг орлцлав.
Болв тер бийнь
Би сансн күслән
Улм ухандан өскәд,
Эврәннь җирһлдән символ,
Эңкр туган келәв.

V
әәмшгтә хортан диилҗ,
Алтн җолаһан эргүлҗ,
Аакурн ирич!- гиҗ,
Хальмгин нег захд
Хар өдрмүдән давулҗах,
Көгшрәд уга насндан
Күмн үзәд уга
Кесг зовлң үзсн,
Көөрк, мини экм
Энлҗ намаһан дуудла.
Эңгин әмтнд - эңгә,
Эңгә биш - һә,
Залуннь му нернд
Заячин дурар тарсн,
Делкәд тас керго,
Болв нанд урдкарн
Эк кевәрн үлдсн,
Эн делкә үзүлсн
Эңкр аакм энллә.
"Арһта болхла, Дава,
әәмшгтә дәәни сүүрт
әмән хармлл уга,
Эцкиннь му нернәс
Эрт һарч үзич,
Энд бәәх маанран
Энлүлҗ бичә хайич.
Ухата эс билчи,
Ууһм минь", - гиҗ,
Эврәннь ахр бичгән
Экм минь чиләлә.
Аакин селвг күцәхәр,
Андһар биидән өгләв.
үкл, күндәс, хортнас
үргл уга дәврләв.

VI
Ирх соньн җирһлд
Иткләв, нуухшв, экдән
Билгтәһәр намаг төрүлснднь
Би ханлт өргләв.
Седклдән, дуулгдад уга,
Соньн, олн дуд
Таңһчдан дуулад, нер
Туурхар би седләв.
Болв сансн ухам
Будн мет тарв.
Җил хооранд, җил,
Җирһлин бәәхиг һолад,
Җолаһан цагт бәрүллго,
Җилмүдин иргчлә үүрлсн
Җилвтә альвн уханамм
Җиврнь хамхрад одв.
Җавадсн сәәхләшң хүв
Җигшәд нанас зулв.
Бәәсән гееһәд, угад күрлго
Беткин йозур атхув.
Уга заячд айстан һундад,
Ухаһарн түүг хатхув.
Ода би тегәд,
"Мечты, мечты",- гиҗ,
Мишәҗ һашунар келнәв.
Шүүврән эс өгсн
Сурһульч мет би,
Нерән көзрт шүүгдсн
Нүүлтә залушң би,
үрән хоосн дошулсн
үүлтә эцкшң би,
һурнисн хальмгудан үзхләрн,
һазрт орн гинәв.
Бас үүрмүдтәһән харһхларн,
Башрдҗ дотран уланав.
О, андурсн заяч,
Олн көгшрсн бурхд,
Зооган кехәр седҗ,
Зүрк, күмни зүрк,
Теңгр давшҗ ниссн,
Тууҗ семрәд байрлсн,
Халун уха нанд,
Хар санад, өгвт?
Тагчг бәәхәр заячкад,
Тегәд юңгад, таанр,
Унтхиг нанд саатулх,
Уульхиг нанд гейүрлх,
Күмни зүркд шарклулх
Кел юңгад өгвт?
Җидин үзүрмүд мет
Җириҗ хаалһдм зогссн,
Җилмүдин туршт намаг
Яхлулсн хар зовлң
Юңгад хаалһдм тәввт?!

VII
Җил хооранд, җил,
Декабрин хөрн нәәмнд,
Негт нарн унтршң,
Негт һазр цумршң,
Хар әәмшгтә зәңг
Хальмгин теегәс нисв.
Мини келн әмтн
Хар нер зүүҗ,
Малта теегәсн хаһцҗ,
Таңһчан, таңһчан гееҗ,
Тамтрад-тумтрад одв.
Киитн һашута Сиврүр
Келән алдад, нүүв.
Нүн гиһәд, нүүсн угал,
Чидлин хатуд нүүв.
Йовнав гиһәд, йовсн угал,
Йосна хатуд йовв.
Таңһч шар вагонмудт
Түрәд, ууляд суув.
Экәсн салсн нилх
Энлҗ тиигхд чашкурдв.
һарлцсан геесн эк
Гейүрәд, адрҗ чишкв.
Таңһчан геесн хальмгм
Тагчгар түңшәд зовв.
Зүркн уга машиншң
Заасар йовдг болв.
Келтә, амта хамгнь
Келкәрәд одсн болв.
Арһта, нертә залуснь
Агтлчксн бәәдл һарв.
Таңһч гисн юмнтн
Зүркн әдл бәәҗл.
Залу күүнә зөргтн
Таңһчин түшән бәәҗл.


Вниманию читателей предлагаю дословный перевод VII главы поэмы, сделанный Кугультиновым по предложению следствия.


Год назад, год,
Декабря двадцать восьмого,
Словно солнце померкло,
Словно разверзлась земля.
Черная страшная весть
С калмыцких степей полетела.
Люди моего языка,
Черное имя приняв,
Расставшись со степью, со скотом,
Республику, республику потеряв,
Закачались, заколебались,
В холодную, горькую Сибирь,
Язык потеряв, укочевали.
Укочевали не потому, что желали,
Укочевали потому, что заставили.
Пошли не потому, что пошли,
Пошли потому, что власть заставила.
Республика в желтые вагоны,
Плача, страдая, села.
Отделенный от матери младенец
Горько так закричал.
Родимого потерявшая мать,
Обезумев, страдая, заплакала.
Калмыки, потерявшие республику,
Стоная, безмолвно страдали.
Словно машина без сердца
По указанному пути стали идти.
С языком и умом считавшиеся,
Как будто сейчас онемели.
Умелые, с именем мужчины
Словно кастрированные стали.
Оказывается, республика
Словно сердце была.
Смелость мужчин, оказывается,
В силе республики была.