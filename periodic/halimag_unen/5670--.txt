Бичкдүдин зуни амрлһнд белдҗәнә
03-05-2017, 14:48 
Өцклдүр таңһчин правительствин президиумин дарани сүүр болв. Энүг таңһчин правительствин Ахлач Игорь Зотов һардҗ давулв.
Таңһчин социальн делгрлтин, күч-көлснә болн әмтиг көдлмшәр тетклһнә министр Марина Ользятиева эн җил бичкдүдин зуни амрлһна кемд белдвр келһнә тускар илдкл кев.
Темдглсн зураһар зуни амрлһна кемд белдврин көдлмш кегдҗәнә. Бичкдүдин амрлһна болн эрүл-менд батруллһна халхар таңһчин күцәгч йосна органмудын үүлдвриг зүүцүлхин төләд эн төрәр ведомствсин хоорндк
көдлмшч багин сүүр апрель сард давсн болдг. Сүүрин ашар бичкдүдин амрлһиг бүрдәҗ давуллһна зура батлгдсмн.
Ниднәһә бичкдүдин эрүл-менд батруллһна кергт ут тоодан 58727,6 миңһн арслң һарһгдв, тер тоод федеральн бюджетәс - 28084,8 миңһн арслң, таңһчин бюджетәс 30642,8 миңһн арслң. 2017 җилд таңһчин бюджетәс 30 сай шаху арслң һарһхар зуралҗана. Келхд, 2016 җилд 14363 бичкдүд болн уйн наста баһчуд эрүл-мендән батрулсмн. Эн җил зуни кемд ут турштан 11903 бичкдүд эрүл-мендән батрулхмн, эннь школд ордг наста күүкд улсин тооһас
(31414 бичкдүд) 36,1 процент тогтахмн. Тер тоод өдрәр үүлддг лагерьмүдт 10101 бичкн амрх, бичкдүдин эрүл-менд батруллһна лагерьмүдт - 1020 бичкдүд, санаторьмудт - 200 бичкдүд амрх.
2017 җилд таңһчд бичкдүдин эрүл-менд батруллһна 122 учреждень секгдх, тер тоод
5 райодын лагерьмүд, "Сүмин Булң" пансионат, өдрәр үүлддг 116 лагерь бичкдүдин төлә
көдлх. Школмудын ул деер үүлддг лагерьмүд июнь сарин 7-д экләд көдлх, райодын лагерьмүд июнь сарин 8-д секгдх.
Школын ул деер үүлддг лагерьмүдт бичкдүдин нег өдрә хотын төлә 108 арслң һарһгдх, эрүл-менд батруллһна санаторьт амрлһна путевк 20055 арслң күрчәнә, райодын лагерьт амрлһна путевкин үн 10890 арслң тогтаҗана.
Җил болһн мана бичкдүд таңһчин эрүл-менд харлһна министерствин, сурһуль-эрдмин болн номин министерствин, таңһчд үүлддг РФ-н ФСС-ин Региональн әңгин халхар амрлһна путевксар теткгднә. Тегәд чигн цугинь тоолхла 3500 бичкдүд амрх гиҗ урдаснь тааҗана.
Эн җил хаврин амрлһна кемд таңһчин бюджетин мөңгәр школмудын ул деер үүлддг 68 лагерьт 1259 сурһульчнр амрсмн. Карантинәс көлтә зуг Элстд тиим лагерьмүд үүлдсн уга. Эн җил федеральн бюджетәс мөңгн йилһгдхлә, улм олн күүкд зунар амрх.
Ода деерән бичкдүдин амрлһна кемд белдврин көдлмш кегдҗәнә. Темдглсн болзгт лагерьмүд секхин төләд өөдән чинртәһәр ясврин көдлмш кегдх, түүмрәс саглуллһна, шалзас гетлүллһнә керг-үүлдврмүд күцәгдх зөвтә. Тер мет бичкдүдин амрлһна кемиг цаглань мөңгәр тетклһнә күсл тәвгдҗәнә. Бичкдүдин амрлһна учрежденьст күүкдин төлә әәмшг уга бәәлһнә таал тогталһнд оньг тусхагдхмн.
Тер мет бичкдүдин амрлһна кем бүрдәлһнә төрәр Приютна РМО-н толһачин дарук А.Лахнов, Яшалтан РМО-н толһач М.Вадыжев, Көтчнрә РМО-н толһач В.Очиров ахта зәңгллһ кев. Приютна района "Степной" лагерь цөөкн җилин эргцд көдлҗәхш. Юңгад гихлә лагерин гермүднь дегд хуучн болад, ясҗ болшго болад хаагдв. Терүнә ясврин төлә дегд дала мөңгн һардг билә гиҗ района элч келв. Тер мет Яшалтан района "Лесная сказка" лагерин бәәрнс бас хуучрад, санитарн-эпидемиологическ некврмүдлә ирлцдго болсн учрар Роспотребнадзор дуту-дундсиг уга кехин туск заавр бичсмн. Капитальн ясврин көдлмшин төлә кесг сай арслң кергтә болҗана. Тегәд таңһчин бюджетәс мөңгн йилһгдхлә, хүв мөңгинь района бюджет һарһҗ өгч, 2018 җилд лагерь көдлх, эн җил болхла секгдшго. Көтчнрә района "Родничок" лагерьт бас сән ясвр керглгдҗәнә, эн җил хойр корпус хаагдҗ. Тер бийнь эн җил лагерь хойр селгәнд көдлх. Наадк лагерьмүд цуг зуни кемд һурвн селгәнд үүлдх.
Сүүрин йовудт май сарин нег шинд нерәдгдсн олна керг-үүлдврмүд яһҗ бүрдәгдҗ давсна тускар болн Диилврин Өдр темдгллһнд белдвр келһнә тускар күүндв. Таңһчин спортын болн баһчудын политикин министр Лев Балдашинов "Росипподромы" гидг ОАО-д өлг-эдин алвна туст льгот өглһнә төрәр илдкл кев. Ипподромин эргндк һазрт бичкдүдин конно-спортивн школ үүлдҗәнә. Нааран 150 шаху күүкн-көвүн ирҗ эн янзин спортар соньсмна. Дәкәд болхла конноспортивн школ социальн харслтын цергллтлә болн эрмдгтә бичкдүдин Цутхлңла нөкцҗ үүлднә. Гемтә-шалтгта бичкдүд болн бөдүн улс чигн нааран ирҗ, иппотерапий гидг эв-арһ олзлҗ, мөрн деер арһул довтлҗ, эрүл-мендән ясрулна. Тегәд чигн "Росипподромы" гидг ОАО конноспортивн школыг дөңнхлә, тер саамд льгот чигн өгч болхин арһ учрхмн гив. Тегәд чигн эн төриг цааранднь хаһлхмн.

Маргарита АРЗАЕВА