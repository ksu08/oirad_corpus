Эгл улсла харһв
04-09-2018, 09:45 
Өцклдүр әрәсән Орн-нутгин Хүүвин депутат Батор Адучиев олн күүнлә харһҗ, эдниг үүмүлҗәх төрмүдлә таньлдв.
Түрүләд таңһчин нег селәнд бәәдг күүкд күн орҗ ирв. Эн цевр хальмг келәр эврә җирһлиннь, өрк-бүлиннь тууҗар хувалцв. Батор Канурович бас төрскн келәрн күүндснь бахмҗта болв. Эн күүкд күн насн-җирһлиннь туршарт мал, така-шову өскҗ, хошт көдлҗ йовсмн. Болв нег үвл ик шуурһн шуурад, зуд болсн учрар малнь үкҗ. Хөөннь хошан хулдад, мал асрх арһнь тасрсмн. Ода ачнр-зеенртән дөң болхар көвүтәһән селәнә эдл-ахун халхар көдлх седкл энүнд бәәнә. Тегәд дассарн хошт көдлҗ, хөд өскх саната. Эн туст Батор Адучиевас дөң болхиг сурв.Тер дарунь хәрү өгч чадшгов, ухалх кергтә гиҗ Батор Канурович келв.
Таңһчд нернь темдгтә көгмҗч, олна үүлдәч Борис Уджаев хальмг кел хадһллһна чинвртә төриг босхв. Борис Николаевич төрскн кел делгрүллһнә туск программ ухалад һарһҗ. Школмудт сурһулин хөөн эн программиг олзлҗ, күүкд-көвүдт хальмг кел зааҗ дасхх седкл зүүҗәнә. Болв таңһчин болн балһсна сурһуль-эрдмин халхин һардвр энүнә седвәриг дөңнҗәхш гиҗ эн һундлан медүлв. Төрскн келән хадһллһна керг энтн әрүн керг, эрк биш дөн болхв гиҗ Батор Адучиев иткүлв.
Цааранднь Целинн района Троицкое селәнәс нег медәт ирҗ, зовлңган медүлв. Эн олн күн бәәдг герт бәәнә. Хойрдгч давхрт бәәх патьрнь ода газ уга. Юңгад гихлә өрән өгчәхш гиһәд газ өгдгән уурулчкҗ. Медәтин келсәр, райгаз счетчикнь хуучн гиһәд терүгән сольтн гиһәд некәд бәәҗ. Дәкәд болхла сар болһн газин төлә 2,5 миңһн арслң авх квитанц ирдг болв. Зуни сармудт гериг дулатххш, герт зуг нег газин беш бәәнә, оңдан бәәцин техник олзлгдҗахш, өдр нег сааҗ газ олзлҗ хот чангдна, юңгад газин төлә тиим дала мөңг авчахмб гиҗ медәт саналдҗ келв. Шин счетчик хулдҗ авад тәвхәр седхлә, газин турваг керчәд авад хайчкҗ. Тегәд шин хулдҗ авсн счетчик тәвх арһ уга болҗана. Газин мөңгнә 16 миңһн арслңга өрн тогтҗ. Тегәд тер мөңгиг некҗәнә, тер мөңгиг өгхлә, тиигхлә патьртнь газ өгх гиҗ. Газ тетклһнә организацд эрлһ оруллав, болв төрм хаһлгдҗахш. Эс олзлсн болв чигн газин төлә тиим дала мөңг некҗәнә. Бичкн пенсәрн теҗәл кеһәд һанцарн бәәх медәтә залу альдас тиим дала мөңг авхмб гисн сурвр үүднә.
Удан боллго һаза киитрх. Яһҗ цааранднь медәт герән дулатххан медҗәхш. Онц эврә герт бәәсн болхла беш тосхад, герән дулатххмн бәәҗ гиҗ медәт зовлңган медүлҗ келв. Эн керг-төрлә залһлдата цуг цаасан үлдәтн, тана төриг хаһлхд нөкд болх арһ хәәхвидн гиҗ Батор Канурович келв.
Эн өдр арв шаху күн Олна приемнд ирҗ, олн зүсн халхин төрмүдәрн хувалцҗ, дөң-нөкд болхиг депутатыг сурв. Батор Адучиев күн болһниг оньган өгч соңсҗ, әмтиг элгн-садн кевтәһәр тевчҗ, адһм угаһар эднлә күүндҗ, санаһарн эднд зовҗ, дөң болх седклән медүлв.
Маргарита АРЗАЕВА