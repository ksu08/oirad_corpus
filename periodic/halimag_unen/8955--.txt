Селәнд ФАП секгдх
13-10-2018, 10:19 
Эн җил Пушкинск СМО-д модульн ФАП углҗ тәвгдхмн. Ода района болн селәнә һардвр белдврин көдлмш күцәҗәнә. Одахн РМО-н толһачин дарукс Б.Кавкишев болн В.Абушинов района больницин ах эмчин үүлиг цаг зуур дааҗах О.Петряевала хамдан Пушкинское селәнд одад, фельдшерск пункт углҗ тәвх орм йилһҗ авв.
- Ода деерән селәнә әмтн Чапаевск селәнә ФАП-д одна, тенд фельдшер Е.Макарова эднд түргн дөң күргнә. Болв эмчин дөң кергтә болхла, Лазаревский селәнд бәәдг участкин эмч Л.Дерешкиева туслмҗан күргнә. Тиигәрән күрдг арһ уга болхла, әмтн җиңнүләд, эмчиг гер деерән дуудна, түргн дөңгин көлгн эдниг района больницд күргнә. Болв селәнә әмтнд чинртә болн түргн дөң күргхин төлә сән таал тогтахар энд модульн ФАП углҗ тәвх шиидвр авгдсмн. Терүг хату девскртә хаалһин амнд, селәнә клубин өөр тәвхәр зуралҗанавидн. Ода терүг углҗ тәвхин төлә ул тосхх кергтә. Темдглхәс, цуг коммуникацс өөрнь бәәнә, тегәд фельдшерск пунктд усн болн шам дарунь орулгдхмн,- гиҗ Ольга Владимировна хувалцв.