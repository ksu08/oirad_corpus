Ветеранмудын эрүл-мендинь шинҗлв
23-04-2019, 09:41 | Таңһчин зәңгс » Эрүл-менд харлһн
Алдр Диилврин байрин өмн өргнд П.Жемчуевин нертә таңһчин больницин консультативн поликлиникин эмчнр дәәнә ветеранмудт одад, гертнь диспансерн хәләвр кев.
Поликлиникин ах эмч Евгения Манжикован келсәр, җил болһн эдн дәәнә ветеранмудын эрүл-мендин бәәдл шинҗлҗ, эднә диспансеризац давулна. Май сарин 9 күртл иим керг-үүлдврмүд давуллһн сән авъяст тохрв гиҗ келҗ болҗана. Эн җил эмчнрин седвәрәр ветеранмудыг гер деернь одад хәләв.
Диспансеризацд орсн ветеранмуд дунд Хальмг Таңһчд нертә улс, эннь Андрей Манганыкович Джимбиев болн Петр Леонтьевич Леонтьев. Эмчнр хойр өдртән ветеранмудын эрүл-менд шинҗлв. Эднд цусна шинҗллт болн ЭКГ кев. Хойрдгч өдртнь болхла эмчнрин бригад эднд гүн шинҗллт кев, невролог, офтальмолог, сурдолог, кардиолог болн терапевт эдниг хәләв. Ветеранмуд эдниг зоваҗах шарх-шавин тускар эмчнрт келҗ, соньмсулҗах төрмүдәр цәәлһвр авв.
- Эн җил бидн Алдр Диилврин 74 җилин өөн темдглхвидн. Мана төрскн һазриг аврлт уга хортнас сулдхад маднд хөвтә җирһл белглсн ветеранмудт бидн ик ханлтан өргҗ эднәр бахмҗ кенәвидн. Бидн җил болһн ветеранмуд дунд диспансеризац давулнавидн. Сәәһән хәәсн ветеранмудын санл әрүнәр тодлҗ, ачинь хәрүлх зөвтәвидн. Ветеранмуд сурһульчнрла болн оютнрла харһҗ, тер һашута цагин тускар тодлврмударн хувалцна. Эдн тер әәмшгтә дәәнә тускар маднд келҗ өгнә. Тиим харһлтс дорас өсч йовх үйд эрк биш кергтә. Эмчнр болхла мана ветеранмудын эрүл-менд батлҗ, эдниг сәәнәр хәләҗ чинртә медицинск дөң күргх зөвтә,- гиҗ таңһчин больницин ах эмч Санл Манджиев келв.
Дооҗан Наталья
ЗУРГТ: консультативн поликлиникин эмчнр ветеранмудт одсн кем