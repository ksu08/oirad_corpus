Дурна заль - җирһлин хаалһин герл
20-02-2017, 17:33 
Күн болһн өрк-бүлән өндәлһсн цагтан седклднь туссн иньгтәһән олн җилдән ни-негн бәәҗ, ачнр-зеенриннь болн җичнриннь кишгт багтҗ хамдан көгшрхәр санна. Тәвн-җирн җилдән хамдан ниитә бәәҗ, үрн-садндан чик сурһмҗ өгч, отг-әәмгтән күндтә улс болсн өрк-бүлмүд олнд үлгүр-үзмҗ болна. Җирн җил хооран өрк-бүлән өндәлһсн Алука Леджиевна болн Очр Сангаджиевич Халгаевихн мел тиим улс болна гиҗ келхлә чик болх. Эдн зурһан үр һарһад, ода арвн ач-зеетә болн хойр зеенчртә эңкр аав-ээҗ хойр болад амрч-җирһҗ йовна.
Хол 1956 җилд Сиврин һазрт хойр баахн күн таньлдад, нег-негндән дуран өгәд, 1957 җилин февраль сард хүрмән кесмн. Эднә җирһлин хаалһ амр биш, бичкндк цагтан эдн тууврт тусад, Сиврин һазрт күч-көлснә хаалһан экләд, хальмг улсин нерн цеврлгдхлә, төрскн һазриннь босхмҗд тәвцән орулҗ наснаннь туршарт үнн-чик седклтәһәр көдлсмн. Эндр медәтнр ачта амрлһнд бәәнә, олн ачнр-зеенртән нүдн-амн болҗ, сүв-селвгәрн болн җирһлин байн дамшлтарн хувалцҗ йовна.
Алука күүкн 1938 җилд Цаһан Нур селәнд һарсмн. Эднә өрк-бүлд арвн долан үрнәс зуг Алука әмд үлдв, наадкснь болхла нилх цагтан әрлҗ одв. Ор һанцхн күүкиг эк-эцкнь таалулҗ, альхн деерән өскдг бәәсиг медәт тодлна. Зуг эднә төвкнүн җилд дән болн туувр учрад, кесг зовлң авч ирв. Тавта күүкн өрк-бүлтәһән Красноярск крайд тусв, хөөннь эдн Алтайск крайин "Красный горняк" совхозур нүүв. Тенд күүкн һурвн класс төгсәһәд, экдән дөң болхар шалдач-ширдәч болҗ экләд көдлв. Арвн хойрта Очр болхла эктәһән үстин района Эрднихн селәнәс туугдсмн. Эдн Новосибирскд тусв, болв көвүн тенд экән гееһәд, авһиннь өрк-бүлтә Алтайск крайд бәәршлв. Тенд Алука Очр хойр харһв.
Хальмг Таңһч шинәс босхгдад, хальмг улс төрскн һазрурн темцхлә, Халгаевихнә баахн
өрк-бүл Көтчнрә района Тугтн селәнд ирҗ бәәршлв. Болв тенд удан бәәлго эдн Чкаловский селәнүр нүүһәд, тенд олн җилдән бәәв. Очр Сангаджиевич тууврт бәәсн цагтан модна урчин техникумд сурсмн, тегәд дассн эрдмәрн бәәрн школд багшлв. Алука Леджиевна болхла дассарн шалдач-ширдәч болҗ көдлв. Тер цагт совхоз-колхозмуд бүрдәгдҗ, малын хошмуд, әмтнд бәәдг гермүд, нань чигн бәәрн олар тосхгдҗасмн, тегәд ханцан шамлад цуһар төрскн һазриннь босхмҗд гүҗрҗ үүлдв. Чкаловин нертә совхозд тиигхд тәв һар малын хош, һурвн ферм эдл-ахун медлд ордг бәәсмн. Совхозд көдләчнрин төлә шин гермүд олар тосхгдҗала, тегәд шалдачнрин бригадмуд өдр-сө уга гилтә көдлдг бәәсиг медәт ода тодлна. Тиигхд социалистическ күч-көлснә дөрлдән давулгддг бәәсмн, тегәд А.Халгаеван бригад оньдин
нүүрт йовдгиг ода чигн бәәрн әмтн мартхш.
- Мана эк-эцк хойр ямаран чигн көдлмшәс әәдго, оньдин әмтнә нүүрт йовдг төләдән маднд чигн чик сурһмҗ өгхәр зүткдг билә. Мадниг хара сууҗахиг үзхләрн, үүл бәртн, күүкн күн һартан эвтә болх зөвтә гидмн. Тегәд бидн экән дахад хатхмр хатхад, ке-сәәхн өлгмр хувц-хунр өлгәд, әмтәхн хот-хол белддг дасвидн. Эцкмдн болхла сәәнәр зурна, модар олн зүсн кегдлмүд кенә, мадн оньдин өөрнь бәәҗ дөң болдг биләвидн. Эк-эцкмдн района болн таңһчин марһаст орлцҗ, кегдлмүдән һарин эрдмин һәәхүлд үзүлҗ йовла,- гиҗ Ирина күүкнь келнә.
Көдлмштән һавшун, дааврта болдг төләдән Алука Леджиевна райсоветин депутат болҗ
үүлдҗ йовсмн. Очр Сангаджиевич олн җилдән сурһуль-эрдмин халхд үнн-чик седклтәһәр
көдлсн төләдән "РСФСР-ин сурһуль-эрдмин йилһән сән көдләч" болн "Көтчнрә района күндтә иргн" гидг нерд зүүнә. Медәтнр хоюрн күч-көлснә ветеранмуд болна. 2011-ч җилд эдн Элстүр нүүҗ һарв. Ода эдн ор һанцхн Амр-Санан көвүндән бәәнә. һундл төрхд, Лена күүкнь баһ-дүүвр насндан гемин уршгар сәәһән хәәв. "Зовлң уга җирһл уга" гиҗ хальмг улс келдгәр, медәтнр күчр-күндиг хамдан дааһад, ачнр-зеенриннь күцәмҗд байрлҗ бәәнә.
Эк-эцкиннь һарсн өдрлә җирһл өгсн эңкр улсиннь ач хәрүлхәр күүкднь цугтан хамдан цуглрдг авъяс бәәнә. Дәкәд февраль сарин 23-д, хол Сиврин һазрт өркән өндәлһсн өдрлә, Халгаевихнә өнр-өсклң өрк-бүл бас хамдан цуглрҗ ик байрта-шуугатаһар нәәрлнә. Җирн җилдән байр-зовлңган әдл хувалцҗ, нег-негнәннь седкл медҗ, ниитә бәәх Очр Сангаджиевич болн Алука Леджиевна үрн-садндан болн ачнр-зеенртән хаврин нарншг болҗ, эрүл-менд йовтха гиҗ дурдҗанавидн.

Наталья ДАВАЕВА
ЗУРГТ: Очр Сангаджиевич болн Алука Леджиевна Халгаевихн ачнр-зеенртәһән