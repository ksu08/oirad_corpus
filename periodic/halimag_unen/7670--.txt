Ховр эрдмтә билгт
28-03-2018, 10:10 
Элстд Келн-улсин музейд Е. Гашинскийин һәәхүл секгдв. Хальмг Таңһчин ачта зурачин һәәхүлд җирнәс үлү үүдәврмүд олна оньгт тәвҗ үзүлгдҗәнә. Таңһчин ах үйин зурачнрин негнь болҗах Евгений Константинович тәвн җилин туршарт үүдәсн тоотлань олн улс таньлдҗ чадҗана.
Олн җилин туршарт үүдәсн, кесг һәәхүлд үзүлсн үүдәврмүдин ик зунь Келн-улсин музейин көрңгд бәәнә. Дүрслүллһнә эрдмин олн зүсн янзар эн үүлднә. Болв әмтнә оньгиг икәр эзлдг болн оньг тусхадгнь арсн деер сиилвр һарһҗ зурсн зургуднь болҗана. Иим ховр эрдмтә зурачин үүдәврмүдиг дәкн нег оньган өгч хәләх арһ һәәхүл өгчәнә. һәәхүл секлһнд зурачин үүрмүд, таньл-үзлнь болн искусствд дурта олн улс ирҗ орлцв. Зурачин өвәрц эрдминь таасҗ, олн җил әмтиг сәәхн эрдмәрн байрлулҗ йовтха, гиҗ эдн йөрәв.
әмтнд туста болх, теднд байр үүдәх һол күцлдән оньдин церглҗ йовхан Евгений Константинович медүлв.