Крым - әрәсә - кезә чигн хамдан!
20-03-2018, 10:07 
Элстин цутхлңд, һоллгч талвңд, асхн 20 часла митингин эклцәр әрәсән частриг һурвн дууч болн олна керг-үүлдврт ирсн кесг улс дуулв. Дәкәд тәәз деер таңһчин Толһач Алексей Орлов һарад, хальмг келәр олн улсла мендләд, Крым тоха арл әрәсәлә негдснә сән өдрлә йөрәв.
- Цуг мадниг, күчтә алдр орн-нутгин иргнмүдиг, мана государственн сән Өдрлә - тууҗин үнн-чик бәәдл тогталһна, мана төрскн Крым болн Севастополь балһсн хәрү әрәсәлә негдснлә йөрәҗәнәв. Крым энтн зуг географическ һазр биш, энд кесг зун җилин туршарт мана өвкнрин цусн асхрҗ йовсмн, энд тер цагин эргцд мана орн-нутгин, цергә-теңгсин флотын күчн делгрҗ йовсмн. әрәсән туурмҗта тууҗин кесг халхст нер һарсн Крым 4 җил хооран әрәсән Федерацин ханьд орсмн.
Мана орн-нутгин тууҗд орсн өөнин дарани очнта кеминь бидн эндр темдглҗәнәвидн. Мана орн-нутгин болн күмн-әмтнә тууҗд эн орҗана. Тадниг эн ик байрла цуг седкләсн йөрәҗәнәв, тиигҗ кезә чигн бидн эн ончта өөниг авъяст тохраҗ темдгләд бәәхвидн гиҗ бат ицгтә бәәнәв. Дәкәд чигн кесг җил, кесг зун җил давсн бийнь, Крым мөңкинд әрәсән һазр болҗ үлдх. Эн ик байрла дәкәд нег йөрәҗәнәв, - гиҗ Алексей Орлов келсн үгән товчлв.
Дәкәд Крымас ирсн Хальмг ГУ-н хойр оютн Виктория Шинкарук-Очирова болн Алимхан Аджиумеров үг келв. "Дөрвн җил хооран би нааран Хальмг университетд сурхар ирләв, ода экономическ факультетин 4-ч курст сурчанав, тер цагин эргцд сән күүнлә таньлдад, хәрд һарлав, тиим кевәр тана таңһчд чик хаалһ җирһлдән олҗ авлав гиҗ келҗ болҗана.
Цуг тер тоотыг би университетин дөңгәр күцәләв, энд өдгә цагин гүн медрл өгнә, тегәд уралан йовхд тер тоот сән түшг болҗана. Хальмг ГУ-д олна кесг организац бәәнә, эдн дамшлтан хоршах, нам тааста көдлмшән олҗ авх арһ өгнә, тер көдлмш нанд йир икәр таасгдҗана", - гиҗ Виктория тоолвран келв.
- Би бас 4-ч курст сурчанав экономическ әәмшг уга бәәлһнә әңгд, олна көдлмшт орлцҗанав, финансин отрядын ханьд әмтнд цәәлһвр өгнәв, мана багшнр эн көдлмшт дөң болна. Тегәд хамгин түрүнд мана Хальмг ГУ-д ханлтан өргхәр седҗәнәв. Кемр би 2014 җилд нааран сурһульд эс орсн болхла, ода өрк-бүлән өндәлһшго биләв. Крымин олн улсиг дөңнхин төлә нааран митингд ирсн таднд цугтадтн ханлтан өргҗәнәв. Крымд бәәдг элгн-садан, таньл-үзлән, цуг олн әмтән эн сән өдрлә йөрәҗәнәв. әрәсән ханьд Крым цааранднь цецгәрҗ йовтха! - гиҗ Алимхан келсн үгдән темдглв.
Дәкәд концерт цааранднь болв, тер тоод уйн наста десантникүд, "Эволюция" баһчудын бииһин ансамбль, дууч Гиляна Бембеева, нертә нань чигн биичнр болн дуучнр билг-эрдмәрн ирсн улсиг байрлулв. Митингин чилгчәр байрин салют болв.
Эн өдр таңһчин райодар бас концертмүд, марһас, митингүд болв. Тиим кевәр Крым әрәсәлә негдсн сән Өдриг өргәр темдглвидн.

ТүРВәН һуна