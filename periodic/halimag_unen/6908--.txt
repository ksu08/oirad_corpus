Сарпан районд шин хаалһ тосхгдв
14-12-2017, 10:29 
Эн ончта йовдлд нерәдгдсн байрин керг-үүлдврт күндтә гиичнр: таңһчин Толһач Алексей Орлов, тосхлтын, көлгн-күчнә болн хаалһин эдл-ахун министрин дарук Александр Доржинов, Сарпан РМО-н толһач Юрий Жуков, "МегоФон" ПАО-н Поволжск филиалын Хальмг Таңһчд үүлддг Региональн әңгин директор Игорь Мали\xb8в, "Сарпинское дорожное управление" АО-н ахлач Максим Эренценов ахта орлцв.Түрүләд байриг секҗ, Юрий Жуков үг келв.
- Эндр Сарпан районд ик гидг ончта болн байрта-бахмҗта йовдл учрҗана. Кировск болн Годжур селәд хоорнд хаалһ тосхгдҗ, эдлврт орулгдҗана. Энтн һанц мана района әмтнә төлә биш цуг таңһчин төлә ик чинр зүүҗәхнь мөн. Юңгад гихлә Годжур селәнә һазрт Сарпан психо-неврологическ гер-интернат болн бичкдүдин эрүл-менд батруллһна "Салют" лагерь бәәнә. Гемтә улст золһхар Хальмгин булң болһнас элгн-саднь ирнә. Зуни кемд таңһчин олн зүсн райодас күүкд лагерьт ирҗ амрна.
Сарпан района кесг селәдин улс, тер дотр Садовое, Кировский, Обильное, Аршан Зелмн селәдт бәәдг улс Годжур селәнүр ирҗ, гемтә улсин гер-интернатд көдлнә. Келхд, эн социальн учрежденьд зу һар күн көдлҗәнә. Хур, цасн орсн цагт эднд эн селәнүр күрхд күчр-күнд болдг бәәсмн. Хойр җил хооран таңһчин Толһач Алексей Орлов Кировский болн Годжур селәнд ирҗ, әмтнлә харһсн билә. Харһлтд бәәрн улс хаалһин төриг босхҗ, эн туст нөкд болхиг сурсмн. Тиигхд Хальмгин һардач эн нәрн төриг хаһлх арһ хәәхмн гиҗ келсн билә. Тиигәд аштнь Алексей Орлов келсн үгдән күрв, шин хаалһ тосхгдв. Тер өдр Кировск болн Годжур селәдин әмтнд дәкәд нег байр учрв. "МегаФон" компань энд мобильн залһлдана оборудовань углҗ тәвв.
Дарунь Алексей Орлов үг келҗ, цуглрсн улсиг Зулын байрла болн хаалһ эдлврт оруллһнла йөрәв.
Тер мет Кировск СМО-н толһач Игорь Стульнев, Кировск селәнә бәәрн күн Валентина Ересько үг келҗ, ханлтан өргв.
Таңһчин тосхлтын, көлгн-күчнә болн хаалһин эдл-ахун министрин дарук А.Доржиновин келсәр, Кировский болн Годжур хоорндк хаалһиг "Селән һазрин тогтурта делгрлт" гидг федеральн программ күцәлһнә йовудт тосхсмн. Утдан зурһан шаху дуунад тосхгдсн эн хату девскртә хаалһин төлә ут тоодан 66 сай һар арслң һарһгдсмн. Керг-үүлдврт орлцсн Алексей Орловд, Юрий Жуковд болн Кировск школын сурһульч Арина Перевозчиковад өргмҗтә бәәдлд шин хаалһиг эдлврт оруллһна тасм керчлһнә болн хаалһар җисә секлһнә зөв өггдв.
Эн өдр дәкәд нег темдгтә йовдл болв: Годжур селәнд бәәх Сарпан психо-неврологическ гер-интернатд 36 зәәтә "Буйнч седкл" ("Милосердие") гидг шин әңг секгдв. Эн ончта йовдлд таңһчин Толһач Алексей Орлов, таңһчин социальн делгрлтин, күч-көлснә болн әмтиг көдлмшәр тетклһнә министр Марина Ользятиева, энүнә дарук Евгения Гордеева, Сарпан РМО-н толһач Юрий Жуков, нань чигн дааврта улс орлцв. Эн шин корпуст күнд гемтә, орнасн босдго гемтә улсиг бәәлһхмн. Эднә төлә цуг таал тогтагдсмн.
Эн гер-интернатд 255 күн бәәх зөвтә. Болв энд 310 күн бәәдгчн. Эн җил гер-интернатын эргндк һазрнь ясрулгдсмн, хаша дотраһур әмтн йовтха гиһәд бичкн зам хаалһс тосхсмн, 300 һар урһа мод суулһсмн. Таңһчин Толһач Алексей Орлов, гер-интернатын ахлач Анатолий Манджиев шин әңг секлһнә улан тасм керчв. Алексей Орлов шин корпусиг болн нань чигн цуг бәәрнсиг төгәләд хәләв.
Маргарита АРЗАЕВА