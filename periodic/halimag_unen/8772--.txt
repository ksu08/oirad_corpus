Герин ораһинь сольҗана
24-09-2018, 11:32 
Мана таңһчд 2014 җиләс авн олн давхр гермүдин капитальн ясвр келһнә региональн программ күцәгдҗәнә. әрәсән гер-бүүрин кодекслә болн капитальн ясврин туск заканла ирлцәтәһәр нег олн давхр герин әмтнәс цуглулсн мөңгәр оңдан гериг ясҗ болҗана. Олн давхр гермүдин әмтн цуһар йилһвр угаһар капитальн ясврин төлә тәвц мөңгиг сар болһн өгх зөвтә. Тегәд ямаран һазрт әмтн хамгин олар тәвц мөңгән өгнә, тенд түрүлҗ олн давхр гермүд ясна. Тегәд хурсн мөңгнә тооһас кеҗәх көдлмшин кемҗән чигн ирлцнә, дәкәд болхла мөңгн икәр йилһгдхлә, ясврин көдлмш чигн түргн кевәр кегднә.
Таңһчд олн давхр гермүдин капитальн ясврин программ тавн җилдән үүлдҗәнә. Городовиковск балһснд болхла эн җил түрүн болҗ эн программар нег олн давхр гер ясчана. Советск уульнцд 4-ч тойгта герин ораһинь сольҗ шинрүлҗәнә. Городовиковскд дала гермүдин ораһинь ясҗ сольх кергтә. Юңгад ода шинкн түрүн болҗ зуг негхн гериг ясчахмн гисн сурвр үүднә. Учрнь юундв гихлә, эн балһснд әмтн капитальн ясврин тәвц мөңгиг баһар өгчәнә, цуглрсн мөңгнә кемҗән 10 процент күрчәхш.
Болв Городовиковск балһсна Советская уульнцд бәәх 4-ч тойгта герин әмтн эн программла таньлдҗ тодрхаһар шинҗлсмн. Тегәд тәвц мөңгнә өриг бүклднь даңцаһад, сар болһн капитальн ясврин төлә өгәд бәәхлә, теднә герт ясврин көдлмш кеһәд чигн бәәх гисн ашлвр эдн кев. Программин цуг таалнь күцәгдснә хөөн эднә герин ораһинь сольҗ яслһна көдлмш экләд кегдв.
Ода деерән объектин ясврин көдлмшин ик зунь белн. Хуучн деевриг цуцлад, ораһин улынь кеһәд дуусчксмн. Удлго ясврин көдлмшиг төгсәхлә, Советск уульнцд 4-ч тойгта герин әмтн өдгә цагин шин ората бүүртә болхмн. Тиигхлә эднд намрин хур-чиг, үвлин шуурһн-боран, үвл-зун уга көдлдг шүрүн салькн чигн әәмшг учрашго.
Маргарита АРЗАЕВА