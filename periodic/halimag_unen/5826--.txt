Өглһни седклтә улст билгән нерәдв
24-05-2017, 16:53 
Хөр һар җил хооран Приютна района үлдчн селәнә дундын школ келн-улсин гимназьд
хүврәд, йир сәәнәр үүлдҗәнә. Өдгә цагт энтн йоста ухан-билгин булг болҗана. Энд бичкдүд хальмг келән гүүнәр дасч, олн зүсн халхар бат медрл авч, билгән өргҗүлнә. үлдчнә О.Д.Мукаеван нер зүүҗәх келн-улсин гимназин коллектив ниитә өрк-бүл мет бәәнә. Багшнрнь күүкдиг эвләд, таалад сурһна. Шишлң эв-арһ олзлҗ, соньн кичәлмүд
бүрдәнә. Олн зүсн марһаст күүкд-көвүд даңгин сән медрлән үзүлнә. Сурһульчнрин эк-эцкнр бас эн төрт орлцад, эврә болм тәвцән орулҗана. Хальмг уул авъяс-заңшал меддг ээҗ-ааавнрнь бас нааран ирҗ, багшнрт дөң болна. Тиигәд эдн цуһар негдәд, хамдан төрскн кел дасхлһна нәрн төр хаһлҗана. Өдгә цагт селәнә келн-улсин гимназин коллектив Ирина Буваеван чадмг һардврт сәәнәр көдләд, нер һарч йовна. Багшнр Светлана Доржиева, Лилия Шараева, Зоя Окнеева, нань чигн улс күүкд-көвүдт гүн медрл болн сән сурһмҗ өгнә. Сурһульч болһна билгинь илдкҗ, терүг цааранднь өргҗүлх арһ хәәнә.
Цөөкн җил хооран тиигхд гимназин һардачар көдлҗ йовсн Зоя Арабгаеван кесн үрврәр үлдчнүр Октябрьск района Хошуд селәнәс Церн Бухаев өрк-бүлтәһән нүүҗ ирәд, эн һазрла йосндан иҗлдв. Селәнә гимназьд немр сурһуль-эрдмин багшар көдләд, "Нарна толян" гидг бичкдүдин ансамбль тогтав. Берк билгтә, ээлтә, эвтә заңта Церн Гаврилович нәәһинь олҗ,
күүкд-көвүдт хальмг ду, би, домбр цокдг дасхҗ, эднә седклинь билг-эрдмд тусхав.
Йириндән май сарин чилгчәр, зуни амрлһна кем өөрдәд ирхлә, школмудт сурһулин җилин аш диглнә. Күүкд җилин эргцд дассн, медсн тоотан үзүлнә. Түүшң "Нарна толян" бичкдүдин ансамбль тооцана концерт белдв. Энүнлә ирлцүлҗ, гимназьд болн сурһульчнрт дөң-нөкд болдг улсиг тевчҗ, эднд билг-эрдмән нерәдв. Концерт болсн хаврин дулан өдр теңгр харңһурад, хур дуслад бәәв. Тиим болв чигн олн улс үүдәлтин керг-үүлдврт ирв. Нааран ирсн әмтн цаган сергмҗтәһәр давулв гиҗ сангдна. Юңгад гихлә кесгтән сәәхн айста көгҗм соңсҗ, кецү сәәхн би үзҗ, эднә седкл байрар дүүрв. Билгтә бичкдүдлә таньлдхла, нег үлү байрта болна.
Керг-үүлдврин эклцәр үлдчнә тууҗин болн өдгә цагин туск видеофильм олна оньгт тусхагдв. Дарунь "Нарна толян" ансамблин концертиг гимназин һардач Ирина Буваева секәд, сурһульчнрин күцәмҗсин тускар хурсн әмтнд келв. Гимназин, района, таңһчин неринь дуудулҗ, үүдәгч марһаст орлцхин төләд келн-улсин хувц-хунр, һосн-башмг уюлх, көгҗмин зевсгүд хулдҗ авх кергтә. Тер мет фестивальмудт һарад йовхла чигн даңгин мөңгн хәәгднә. Тегәд эн төр хаһллһнд нег һазра улс дөң-тусан күргнә. Ирина Андреевна эднә нер-усинь зааҗ, эдниг магтҗ, олна нүүрт әрүн седкләсн ханлтан өргҗ, цугтаднь Ханлтын бичгүд бәрүлҗ өгв.
Эврәннь көдлмшән хооран сааҗ, цаг олҗ, эн байрин керг-үүлдврт орлцхар гимназиг дөңндг улс: Хальмг Таңһчин Улсин Хуралын (Парламентин) Ахлачин дарук, КПРФ-ин КРО-н Комитетин негдгч сегләтр Николай Нуров, Приютна районд үүлддг әрәсән пенсионн Саңгин заллтын һардач Михаил Улюмжанов, Приютна района "Первомайское" СПК-н ахлач Анатолий Путеев, нань чигн улс ирҗ. Тер мет керг-үүлдврт күндтә гиичнр - Хальмгин улсин
шүлгч Владимир Нуров, таңһчд нернь темдгтә номт Баазр Бичеев, Приютна района сурһуль-эрдмин әңгин һардач Светлана Санджиева орлцв. Эдн үлдчнә келн-улсин гимназьла бат залһлда бәрнә, эн гимназин багшнрин итклтә селвгчнр болн нөкднр мөн.
Керг-үүлдврин йовудт цуглрсн улст видеороликүд үзүлв. Терүнд сурһульчнр гимназьд дөңгән күргдг нег һазра улсин тускар бүлән үг келҗ, ханлтта седклән медүлҗ, күн болһнд көгҗмин белг нерәдв.
КФХ-н толһачнр Иван Атхаев, Пүрвә Борхараев, Иван Арзаев, Петр Нуров, Юрий Нимгиров, Андрей Пюрвеев ахта оньдин дөрвн цагт гимназин керг-төртнь шунмһаһар орлцҗ, дөң-тусан күргнә.
Хулд-гүүлгәнә, олна хот белдлһнә, нань чигн зүсн-зүүл халхар эврә кергән секҗ, олзтаһар,
күцәмҗтәһәр үүлдҗәдг арһлачнр Людмила Антудинова, Галина Нимеева, Владимир Лиджиков, Баатр Сангаджиев, Сергей Камолов, Виктор Бадмаев болн Роман Истомин ахта даңгин бәәсәрн хувалцҗ, гимназьд буйнч седклин залмҗар демән өгнә.
Гимназин сурһульчнр цуһар билгтә, дууч-биич, кен негнь домбр цокҗ чадна. "Голос Калмыкии" таңһчин марһана лауреатнр, "Теегин айс" таңһчин телеүзлин марһана призермуд, Целинн районд болсн "Теегин дун" гидг дууна ил марһана дииләчнр - вокальн баг болн энүнә солистнр Бальджир Бухаева, Дарья Бадмахалгаева, Алтынай Хуцаева
үүдәлтин тер керг-үүлдврт "Цецгәрич, Хальмг минь", "Бумбрҗан", "Туһлчин күүкн Цаһан", "Бичкн кер мөрн", "Ялуха" гидг болн нань чигн дуд дуулад, керг-үүлдврт ирсн улсин болн эврәннь багшнрин седкл байрлулв. "Хальмгин сувсн" гидг Цугәрәсән 3-ч марһана Гран-при
шүүҗ авсн Бальджир Бухаева "Хальмг цә", "Котуш" гидг дуд нег үлү өргмҗтәһәр дуулв. Əәдрхнд болсн "Наше наследие", Майкопд болсн "Звездочки Адыгеи" гидг Цугәрәсән марһасин, Элст болн Аһш балһсдт болсн улсин үүдәлтин марһасин лауреатнр - "Нарна толян" ансамблин ах болн бичкн күүкдин багмуд айтаһар домбр цокҗ, әмтнә седкл сергәв. Ростов-на-Дону балһснд болсн "В гостях у Терпсихоры" гидг Цугәрәсән бииһин фестиваль-марһана лауреатнр, "Хальмгин сувсн" Цугәрәсән марһана Гран-при шүүҗ авсн "Нарна толян" ансамблин биичнр "Хойр иньгин би", "Байрин би", "Чичрдг", нань чигн би ончта кевәр биилҗ, байр-бахмҗ үүдәв. "Живая классика" гидг муниципальн марһанд диилвр бәрсн 6-ч классин сурһульч Милена Найминова Эрнҗәнә Константинә "һалан хадһл" гидг романа тасрхаг төрскн келәр чееҗәр умшҗ, "Голос Калмыкии" гидг таңһчин марһана лауреат Джалсан Бухаев домбр цокҗ, "Җаңһрин магтал" дуулҗ, чикнә хуҗр хаңһав. Тиигәд гимназин сурһульчнр эднд дөң болдг, өгәнч улст билг-эрдмән нерәдҗ, кесн ач-тусинь хәрүлхәр шунцхав.
Гимназин һардач Ирина Буваева демән күргдг кесг күүг зааҗ келв, нег үлү үлдчнә СМО-н толһач Бадма Санзыровд онц ханлтан өргв. Нарт делкә деер зурһан зүүлин әмтнә хормад багтҗ, өглһнә эзн болҗ, амулң, байрта җирһхднь олн бурхд өршәх болтха гиҗ йөрәв. Цаһан саната, төрскнч седклтә улс билгтә бичкдүдт дөңгән күргҗ бәәхлә, мана сойл, келн буйсшго гисн санан орна.


Маргарита АРЗАЕВА
Н.Горяевин цоксн зургуд