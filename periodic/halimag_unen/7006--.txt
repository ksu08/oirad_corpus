Алвна өринь некв
26-12-2017, 11:48 
әрәсән болн таңһчин бюджет алвна мөңгнәс чигн тогтна. Тегәд чигн алвна туст хурсн өрнә мөңгиг неклһн энтн таңһчд үүлддг әрәсән ФССП-н Заллтын зарһин приставмудын үүлдврин һоллгч зөрүллтнь болна. Заллтын барин цергллтин зәңглсәр, 2017 җилин 11 сарин эргцд таңһчин зарһин приставмуд өр кесн әмтнәс болн организацсас 80 сай шаху арслңга мөңг некҗ авсмн. Өринь даңцахар әмтнәс 14,5 сай арслң күрчәх өлг-эднь бәрәнд авгдв, 2 миңһн күүнә туст 57 сай һар арслңга өринь җалвас бәрҗ авлһна туск тогтавр һарһгдв. Кемр цаглань эс өгсн алв, шаңһа пошлин, Пенсионн саңд өгдг даатхлһна тәвцин мөңг тоолхла, эн өрн 195 сай шаху арслң тогтаҗана. Тегәд зарһин приставмуд һарчах җилин декабрь сарин эргцд рейдмүд бүрдәһәд, өринь некхәр даавр уга улсин гермүд төгәлҗәнә.
Одахн таңһчин газетмүдин болн Хальмгин телеүзлин элчнр бас иим рейдд орлцв. Асхни кемд Элст балһсна зарһин приставмудын 2-ч тойгта әңгин зарһин күцәгч пристав Саглара Олыкайнен болн журналистнр өртә улсин гермүдәр йовв. Түрүләд эдн Хомутниковин уульнцд ирв. Энд өлг-эдин болн һазрин алв өглго, 95 миңһн арслң өр тогтасн арһлач күүкд күн бәәнә. Зарһин пристав герүрнь орҗ, ямаран өлг-эд бәәхинь шинҗлв. Онц эзнә хойр давхр гер дотркинь хәләҗ, 44 миңһн арслңга өлг-эд, бәәцин техник бәрәнд авв. Темдглсн болзгт күүкд күн өрән эс даңцахла, терүгинь хулдад, өринь даңцахмн. Цааранднь рейдд орлцачнр дәкәд кесг хайгар йовв. Болв зәрм өртә улс гертән уга бәәҗ, аль зөрц үүдән сексн уга. Өртә улсин кесгнь ик чигн хойр давхр гертә, сән бат хаша-хаацта. һазаһаснь гернь шинҗлхлә, бәәхтә улс болҗ медгднә. Дәкәд болхла зәрмнь таңһчд нернь темдгтә улсин элгн-садн болҗ һарв. Тиим болв чигн эдн алвна мөңгән өглго, өр кеҗ, бийиннь болн элгн-саднаннь нер һутаҗана. Болв шин җилд өрн угаһар оршгоһар эднә кесгнь гисн ицл бәәнә.

Маргарита АРЗАЕВА