Баһ наста номтнрла харһв
10-04-2017, 14:48 
Апрелин 6-д таңһчин Толһач Алексей Орлов баһ наста номтнрин советин гешүдлә харһв. Тер мет сурһуль-эрдмин министр Николай Манцаев, сойлын болн туризмин министр Хонгр Эльбиков, селәнә эдл-ахун министрин дарук Сергей Антонов, РАН-а КНЦ-н директор Виктория Куканова, Хальмг номин цутхлңгин номт Мария Очир-Гаряева, Келн-улсин музейин директор Ирина Мучаева, баһ наста номтнрин советин гешүд орлцв.
Эн җилин эклцәр Алексей Орлов таңһчин номин учрежденьсин болн Хальмг госуниверситетин баһ наста номтнрла харһҗ, теднд даалһвр өгсмн. Номин хәәвриг дамшлтла улм шахмар залһлдулхмн гиҗ Алексей Маратович селвгән өгсмн. Тер селвг ода ямаран кевәр күцәгдҗәхин тускар медхин кергт номин элчнриг эн шинәс цуглулв.
- Эндр өдр мана таңһчд археологин халхар кесг шинҗллт кегднә, эн тоотар то-дигин электронн ул тогатгдсн бәәнә. Мана таңһчд археологин ховр тоот, бумбс сәәнәр хадһлгдна, яһад гихлә манад тосхлтын ик көдлмш күцәгдхш, промышленность ик делрглт авад уга, тегәд нам хам-хоша бәәдг Волгоградск областьла дүңцлхлә, мана таал йир сән, - гиҗ РАН-а КНЦ-н директор Виктория Куканова болн номин көдләч Мария Очир-Гаряева цәәлһв.
Теднәс ода деерән хуучн тууҗин соньн дөрвн объектиг туризм делгрүлхин төлә олзлҗ болҗана. Тер тоод, эднә келсәр, 1997 җиләс авн 1,5 миңһн ова (курган) шинҗлгдв, тенд ик кезәңк 3 миңһн оршавр илдкгдв - цуг эн тоот ик үнтә. үлгүрнь, Ут Сала селәнә өөр тиим баг ова бәәнә, нааран асфальтар бүрксн хаалһар туристнриг авч ирҗ болҗана. Хойрдгч соньн объектнь - Шар нертә һолын көвәд бәәсн хальмг хурл. Дәкәд болхла Ергенинский селәнә өөр мана цагин девсңгин өмнк 29-ч - 27-ч зун җилин ховр үлдл үзҗ болхмн. Энд тавн-зурһан миңһн җил хооран бәәсн әмтнә хот кеҗәсн бешмүд, һулмтнь, тер әмтнә яснь илдкгдв, эдн һазр эд-бод кеҗ бәәсмн, эднә ааһ-савнь бас олдсмн.
Дөрвдгч объектнь Городовиковск балһсна (урднь Башанта селән) эргнд кесг миңһн җил хооран бәәсн әмтнә һазр олҗ авгдв. Энд чолун гермүдин үлдл бәәнә, Хазарск каганатын хотл балснас 100 җил урд тер селән тосхгдсмн, тегәд эннь йир ховр олвр болҗана, гиҗ номтнр цәәлһв.
Эн олврин, тедниг олзлҗ мана таңһчд туризм делгрүлхин проектсин туск докладыг таңһчин правительствин сүүрт сойлын болн туризмин министр Хонгр Эльбиков кехмн. Финансированя эв-арһин болн тер керг-үүлдврин 2018-2021 җилмүдт күцәхин тускар эн келхмн. Тиим даалһвриг министрт Алексей Орлов өгв.
Тер мет мана хагсу, элстә һазрт буудян шин сортмуд һарһлһна болн олзллһна тускар Нармин Морхаҗин нертә селәнә эдл-ахун институтын номин көдләч Мерген Боктаев келв. Хату янзта нег сорт болн җөөлкн янзта 4 сорт һарһсна тускар баһ наста номт зәңглв. Селекцин көдлмшиг түргдүлхин төлә шишлң механизмс, тедниг хулдҗ авх мөңгн кергтә.
- Институтын номтнр үүдәсн тавн сорт сән аштаһар сөрлһнә станцд олзлгдҗана, эдниг тәрҗ болхмн. Йостаһар эдниг эдлврт орулхин төлә 2-3 җил кергтә, - гиҗ селәнә эдл-ахун министрин дарук Сергей Антонов келв.
- Таңһчин правительствин сүүрт тер көдлмшин тускар келҗ өгтн, тогтаврин проект белдтн, терүг урдаснь хәләх кергтә, - гиҗ министрин дарукд эврәннь даалһвран Алексей Маратович өгв.
Тер мет Хальмг университетин ул деер баһ наста номтнрин инновационн үүдәлтин цутхлң секхмн гисн седәвриг баһ наста номтнрин советин ахлач Бадма Задваев медүлв. Тиим кевәр хамгин чинртә төсв күцәҗәх номта баһчудыг хамцулҗ болҗана, тер проектсиг бизнесла хамдан производствд орулҗ болҗана. Тер тоод номин-техническ болн гуманитарн халхар һазадын орна номтнрла нөкцлтән өргҗүлҗ болхмн гисн күүндвр болв.
Аштнь селвлцәнә хөөн цуг төсвс дигтә-даратаһар белдгдхмн, хөөннь правительствин сүүрт эн төсвсәр тодрха күүндвр болхмн.

ТүРВәН һуна