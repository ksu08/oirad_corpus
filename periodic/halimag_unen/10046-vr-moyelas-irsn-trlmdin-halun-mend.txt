өвр Моңһлас ирсн төрлмүдин халун менд
31-10-2019, 11:44 | Таңһчин зәңгс » Сурһуль-эрдм
- Дөрвн өөрд улс Алта уулын белд, Урал һолын, Иҗл һолын көвәд, өвр Моңһлын Алашань һазрт бәәнә, бидн хоорндан бат залһлда бәрх зөвтәвидн, тиигхлә келән, сойлан хадһлҗ чадхвидн.
Элстин Хальмг келн-улсин гимназин һардвр эн саамд ик туста үүлдвр күцәҗәнә, бидн йисн җилин туршарт хоорндан бат кевәр үүрлҗәнәвидн, гминазин цуг багшнриг ода меднәвидн, - гиҗ Элстд ноха (октябрь) сарин 30-д правительствин Герин сүүрин залд болсн нарт-делкән конференцин йовудт Китдин өвр Моңһлын Баянхот балһсна моңһл келн-улсин школын директор җиңг Бат келәд, хальмг келнә багшнриг урмдулв.
Китд орн-нутгт цуг келн улсин сойл болн кел делгрүллһнд ик оньг өгнә, тегәд эдн төрскн моңһл келәр бичкдүдиг дасхна. Моңһл кел, хуудм бичг, кезәңк сойл, авъяс дасч бидн моңһл улсин, моңһл делкән зөөриг хадһлхар зүткҗәнәвидн гиҗ җиңг Бат заав. өрүн босад чигн, өдрин дуусн чигн бидн төрскн келәр күүндҗ чадҗанавидн, тернь сән. Хальмг улсин кезәңк зөөринь хадһлхин төлә ик көдлмш күцәҗәснднь Хальмг келн-улсин гимназин багшнрт ик ханлтан өргҗәнәв гиҗ күндтә гиич келв.
«Сурһуль-эрдмин йовцд (процесс) олна болн күн болһна үнтә тоот болҗ келн-улсин сойлын зүүҗәх чинрин тускар» гисн төрәр болн Келн-улсин гимназин 25 җилин өөнд нерәдҗ нарт-делкән конференц болв. өвр Моңһлас ирсн ик күндтә гиичнр, мана эңкр төрлмүд энүнд бас орлцв.
Түрүләд гимназин бичкдүд хальмгаһар болн орсаһар йөрәлин үгән келәд, дуулад, бииләд гиичнриг болн орлцачнриг йөрәв. Цааранднь сурһуль-эрдмин болн номин министрин үүлиг дааһач Николай Манцаев таңһчин Толһач Бату Хасиковин Йөрәлин бичг умшч өгв.
Цааранднь Николай Манцаев өдгә цагт школмуд хальмг кел яһҗ дасчахин, эн кергин таал яһҗ ясрҗахин тускар илдклдән келв. өдгә цагт школмудт хальмг улсин тууҗ болн кезәңк тод бичг даслһнд ик оньган өгнә, тер өвкнрин бичмрт нерәдсн таңһчин олимпиад җил болһн болна.
Келн-улсин сурһуль-эрдмин төрәр кесг конференц болна, номин шинҗллтин болн методикин халхар баһ биш көдлмш ода күцәгдҗәнә, гиҗ министр келв. Школмудын театрмудт, краеведмүдин җисәнд ик оньг өггднә.
Номтнрин нерн деерәс Хальмг ГУ-н ректор Бадм Салаев, профессор Евдокия Хабунова, хальмг филологин болн востоковеденя институтын директор Мингиян Лиджиев келәд, төрскн келнә чинрнь өдгә цагт өсчәхин, эн кергт һол оньган өгх кергтә гиҗ онц заацхав.
- Мана ачнр тохман дуудтха, келән, сойлан хадһлтха гиҗ бидн саннавидн. Тегәд хальмг кел даслһна цуг эв-арһиг дөңнх кергтә. Мана таңһчин шин Толһач Бату Хасиков бас эн кергт ик оньган өгхв гиҗ намаг иткүлв. Хальмг кел хадһллһна кергиг күцәҗәх багшнр цугтан амулң-менд бәәҗ кергнь уралан йовтха, - гиҗ «Мана зөөр» гидг саңгин ахлач, ветеран Иван Басангов келв.
Дәкәд Хальмг Келн-улсин гимназин болн өвр Моңһлын Алашань района нөкцлтин тускар сурһуль-эрдмин департаментин ахлач Сичин Гоа келҗ, моңһл улсин делкән нег әңгнь болҗах хальмг улс келән делгрүлҗ сән-сәәхн бәәтхә гиҗ йөрәв. Цааранднь энүнә үгинь иткүлҗ гимназин директор Екатерина Ченкураева хоршасн байн дамшлтарн хувалцҗ цуг багшнрт күцәмҗ дурдв.
үдин хөөн конференцин секцин көдлмш күцәгдв.
ТүРВәН һуна