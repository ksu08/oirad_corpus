Чадо Тулку ринпоче Хальмгт ирв
11-07-2017, 14:18 
Бурхн Багшин ном тархалһнд нер һарсн ик багшнрин негнь Чадо Тулку ринпоче болдмн. Эндр эн ик цолта болн гүн номта лам Элстүр нисҗ ирҗәхин тускар Бурхн Багшин Алтн сүмин барин цергллт зәңглҗәнә.
Шаҗна номиг цәәлһлһнә туст хамгин тоомсрта болн медрлтә ламнрин тоод ордг Чадо Тулку ринпоче гевш Нгаванг Тукджен болн Тэло Тулку ринпочен үрврәр ирҗәнә. әрәсәд, Моңһлд, СНГ-н орн-нутгудт Дала ламин күндтә элч, Хальмгин шаҗн ламин үрврәр Хальмгт эн номта лам хойрдад ирҗәхнь эн болҗана. Түрүн болҗ Чадо ринпоче таңһчд 2009 җилд ирсн билә.
Гелуг халхин шаҗна номин туст эндр өдр иим гүн медрлтә болн күндтә лам уга гиҗ шаҗнд шүтдг улс тоолна. Күндтә багш әрәсәд ирәд, Москвад "Открытый мир" гидг цутхлңд июнин 30-с авн июлин 3 күртл Зуңква гегәнә "Ахр Ламримин" цәәлһвр өгв. Терүнә хөөн Санкт-Петербургд Чадо Тулку ринпоче ном хәәрлв.
Хальмгт Чадо ринпоче дөрвн хонгтан Цутхлң хурлд Нагарджунан номар цәәлһвр өгхмн. Шаҗна йосрхл чигн ик багш күцәхмн. һанц модна өөр Калачакран суврһн тосхгдсн, терүг байрин бәәдлд секлһнд июлин 16-д эн орлцхмн.

УШКАНА Сувсн