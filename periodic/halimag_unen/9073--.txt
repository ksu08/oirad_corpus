Өршәңгү уга цааҗллһн давтгдх зөв уга
30-10-2018, 10:02 
Октябрь сарин 30-д бидн мана орн-нутгт болн таңһчд политическ цаажллһнас көлтә әмнәсн хаһцсн әмтнә санлынь тевчнәвидн. Эн һашута өдрлә залһлдулҗ таңһчин Толһач Алексей Орлов дуудвр кев. "Мана орн-нутгин тууҗд учрсн һашута кесг йовдлын тускар эн өдр тодлулҗана. Төрүц ямаран чигн гем һарһсн уга саяд улс цааҗла харһҗ, зөв угаһар гемшәлһнә өршәңгү уга йовдлыг болн чилшго күчр-күндиг, дорацуллһиг дааҗ һарсмн. Хальмг улс орн-нутгин талдан келн-улсла хамдан закани биш депортацин - Сиврин тууврин кесг күчр-күндиг дааҗ һарсмн. Эндр өдр бидн тер йовдлыг мартлго, цааҗла харһсн иргнмүдин төлә социальн дөңнлтин таал тогтах зөвтәвидн. Баһчуд ахнр-эгчнрин дааҗ һарсн күчр-күндин тускар мартшгон төлә цугинь кех зөвтәвидн, террорин болн политическ закани биш бәәдлин ашт әмнәсн хаһцсн саяд әмтнә туск санлынь хадһлх зөвтәвидн.
Политическ цааҗллһнас көлтә әмнәсн хаһцсн саяд улсин санл мөңкрәд йовтха, эдн залу-зөргән болн бат бәәдлән үзүлҗ, сулдан бәәлһнә идеалмудыг болн иргнә зөвиг харссмн, өр-өвч седклән, әмтнд итклһән болн Төрскндән дурта бәәлһән хадһлҗ, тер дуран күүкдтән болн ачнр-зеенртән сурһмҗлҗ чадсмн", - гиҗ Дуудврт келгдҗәнә.
Тер мет таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов дуудвриг дөңнҗ тиим зөв уга цааҗллһн дәкҗ давтгдх зөв уга гиҗ темдглв.