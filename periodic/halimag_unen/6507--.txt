Мана бахмҗ болсн ансамбль
18-10-2017, 10:36 
Валерий Борисовичин келсәр, өөндән белдәд, коллектив зәрм райодар йовад концертмүд үзүлв. Өөнин җилин туршарт иигәд олн хәләһәчнртән күрәд, селәдәр концертмүд цааранднь үзүлхмн. Дәкәд болхла өөнин җилдән орн-нутгин хотл балһсн Москвад ноябрь сард концертән тәвхәр бәәнә.
Җилин туршарт ветеранмудан тевчлһнә асхд ансамбль бүрдәв. Дәкәд кесг фестивальд орлцв. Болв бәәдл экономическ халхарн дала сән болҗахш, тегәд бүкл коллективарн биш онц артистнриг йовулҗ, кесг хәләврт эдн орлцв. Иигәд "Хамаг монгол" гидг авъяс болсн фестивальд, Хух- Хото балһснд болсн моңһл бииһин нарт-делкән марһанд хальмг биичнр орлцв.
Делгрлтин йовудт ансамбль ик хаалһ кесмн. үүдәгч олн эрдмчнр энүнә зергләнд өсҗ-боссмн. үй болһна артистнрин тускар дегтрмүд бичҗ болхмн. Хальмг дун болн би чигн цагин йовуд дахад, оңдарад, улм янзлҗ, делкән олн келн-улсин оньгиг авлҗ йовна. Фестивальмудт, хәләврмүдт орлцсн цагтан цуг терүгинь талдан улсин нүдәр үзҗ, өвкнрин маднд үлдәсн зөөр ямаран өвәрц болн үнтә болҗахинь медҗ авдгин тускар нертә артист болн һардач келв. Тер зөөриг әрүнәр хадһлҗ, иргч үйнртән дасхҗ өгх ик төр бәәхинь эн темдглв.
Өөнин концертд олна тааслт олҗ, репертуарт батрсн ду-бииһәс нань шин дуд болн би орхмн. Ах үйин артистнрла зергднь баһчуд эрдмән үзүлхмн. Хальмгин билг-эрдмин делгрлтин шин кемҗәнд дарани өөнән темдглҗәх нер туурсн коллектив таңһчин цуг улсиг байринь ирҗ хувалцтн гиҗ үрвр кежәнә.

Игорь Лазарев ачлгдв
Шидр байрта зәңг ирв. Хальмг Таңһчин ачта артист Игорь Лазаревд әрәсән Федерацин Хүүвин Ханлтын бичг бәрүлҗ өггдсмн. Федерацин Хүүвин Ахлач Валентина Матвиенко һаран тәвсн Ханлтд олн җилин туршарт үнн седклән тәвҗ көдлҗәхинь, орн-нутгин сойлын делгрлтд ик тәвцән орулҗахинь, олна җирһлд шунмһаһар орлцҗахинь зааһад, өөдән ачлвр өггдснь ик бахмҗта.
Келхәс, Игорь Лазарев ода нертә дууч, Гнесинәхнә нертә көгҗмин академин дууна әңгин багш болҗ көдлҗәнә. Олн дунд өргн тааслт олсн дууч нарт-делкән, Цугәрәсән кесг марһанд диилвр бәрсмн. Ода хальмг дууч бийнь тиим тоомсрта кесг фестивальмудын болн хәләврмүдин жюрин гешүн болҗ орлцна. Иигәд "Серебряный голос" гидг Московск дууна ик хәләврт, "Мелодии Саянских гор" гидг эстрадн дууна марһана жюрид сүл җилмүдт Игорь Лазарев орна. әрәсән Президентин болн Хальмг Таңһчин Толһачин мөрән лауреат бичкдүдиг көгҗмәр соньмсулхар баһ биш көдлмш кенә. Иигәд 2013 җилд буйнч седклин концертмүдин төсв таңһчдан эн бүрдәв. Хальмгин нер һарһҗ йовх дуучин байринь хувалцҗанавидн.

Тууврин туск дегтр
"Судьба калмыка" гидг дегтриг РИА "Калмыкия" барлҗ һарһсмн. Шидр Хальмгин делегац Бахчисарай орад, тер дегтрин түүрвәчлә харһв. Хальмгуд Сиврин тууврт зовҗ бәәсн цагт теднә өөр өнчн эн көвүн бәәҗ. Тегәд һашута тер җилмүдин тускар дегтр бичҗ. "Калмыкия" РИА-н директорин дарук Виктор Мучиряев, "Хамдан" телеканалын көдләчнр Валентина Гаряева, Данара Бембинова, Церен Колдаев Бахчисарайд одад, тенд дегтрин түүрвәчлә харһв. Анатолий Григорьевд эдн тәвн экземпляр дегтриг бәрүлҗ өгв. Бичәч дегтрин һурвдгч әңгин һар бичмриг теднд өгч тәвв.

ҖИРһЛИН Кермн