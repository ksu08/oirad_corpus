Яһҗ эмнхинь йилһҗ авхар
06-03-2018, 09:48 
Терүнд Элстин медколледжәс һурвн күн орлцҗана, тер тоод "лечебное дело" гидг әңгин 2-ч курсин оютн Виолетта Моргунова, "сестринское дело" гидг әңгин 2-ч курсин оютн Айса Хулхачиева болн бас эн әңгин 1-ч курсин элч Евгений Наранов нәрн неквртә марһана дииләчнр болхар зүткҗәнә.
Эдн түрүләд училищин цуг оютнрла компьютерәр тест өгәд, 04 тойгта профессиональн модулиг (медсестран кергт нерәдсн) сәәнәр меддгән иткүләд, 6 күүнә тоод нүүрт һарсмн. Дәкәд эднәс һурвниг Ворлдскиллз чемпионатд орлцтха гиҗ йилһсмн, наадк һурвн дииләч статист болҗ марһанд орлцҗана.
- Таңһчин больницин нерн деерәс чемпионатд Айса Манджиева, Мария Сухолитко, Байра Манджиева орлцҗана, цугтан эдн медсестрас болҗ кесг әңгд көдлҗәнә, - гиҗ марһана һоллгч эксперт Цаһан Менкеева келҗ өгв.
Чемпионатын түрүн өдрлә, февраль сарин 28-д, эдн "А" модулин даалһвриг күцәҗәсмн. Хоспист бәәдг күнд гемтә күүнә өвчн-шалтгинь илдкәд, терүнд ямаран килмҗ өгхинь медсестра йилһҗ авх зөвтә бәәсмн. Статист күн эднд зовлңган келәд, ямаран эм уудган болн нань чигн тоотан заана, терүнә ул деер марһанд орлцач геминь илдкәд, ямаран килмҗ өгхинь йилһх зөвтә. Экспертмүд теднә үүлдвриг үнлнә, дәкәд марһана ашинь компьютер һарһҗ өгнә.
- Мана цуг оютнр даалһвриг дигтә-даратаһар күцәв, ресбольницд көдлҗәх үүрмүдтәһән әдл кевәр дөрлдҗ сән медрлән үзүлв. Цугинь болзгтнь сән чинртәһәр күцәв, экспертмүд эднд сән темдг өгв.
Давсн җилин таңһчин чемпионатд болхла медколледжин акушерск әңгин оютн Валентина Буваева диилвр бәрв. Өөдән нер зүүһәд, Якутьд шүүҗ авлһна марһанд цааранднь орлцв. Кесг оютнр дунд әәдг-эмәдгән мартад, нүүрлгч дөрвдгч орм эзлв, тиим кевәр ЮФО-н регионмудын элчнр дунд йостаһар йилһрв.
Ода Валентина нилхд төрлһнә герт көдлҗәнә. Шүүврин марһана йовудт Якутск балһснд Валентина Буваевад медколледжин багш Елена Анатольевна Хохлова дөң болҗасмн, сурһмҗлач болн эксперт болҗ үүлдҗ йовсмн. Хөөннь Краснодарт болсн финалын марһанд эн бас орлцв. Тиим сән специалистнриг медколледжд белднә.
Эн җилин дөрлдәнд кен дииләч болсинь бидн эрк биш келҗ өгхвидн. Йирдән оютнр марһанд белдҗ зөвәр үүмәтә бәәнә, чемпионатын өдрмүдт эднлә марһана өмн болн хөөннь психологуд көдлнә, эднд дөң болна. Тегәд бидн цуг орлцачнрт күцәмҗ дурдҗанавидн, цуг даалһвран сәәнәр күцәтн!
ТүРВәН һуна