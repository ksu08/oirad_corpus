һанц модна зург
27-10-2018, 09:06 
Хальмгин нертә зург цокач Николай Бошев Цугәрәсән зургудын марһанд диилвр бәрв. "Урһа модд - йиртмҗин бумбс" гиҗ нерәдгдсн марһана жюри хальмг зург цокачин эрдмиг йир өөдән үнлв.
Марһана таалар йоста йиртмҗин бумбс болҗах урһа модд үзүлгдх зөвтә бәәсмн. Тиигчкәд тер модд йосна халхар темдглгдсн, әрәсән хамгин ут наста моддын тоод орҗ, Келн-улсин реестрт бичгдсн моддын зург марһанд үзүлгдх зөвтә бәәсмн. Хальмгудын хәәртә бәәрнә темдг болсн \u201cһанц модн\u201d тиигәд Николай Бошевин зургт тодлгдад, цуг әрәсәд темдгтә һәәхүлд үзүлгдсмн.
Марһана дииләч Николай Бошев шишлң дипломас нань 100 миңһн арслңга мөңгнә мөрәһәр ачлгдв. "Хальмг үннәхн" Николайиг эн күцәмҗләнь йөрәҗәнә.
Бичкн домбрчнр
Давсн долан хонгин амрлһна өдрмүдлә Цаһан Нуура дундын школын сурһульчнр Аһш балһснд болсн нарт-делкән фестивальд орлцв. "Ореол славы" гидг нерәдлһтә эн фестиваль-марһанд бичкн билгтнрин билг-эрдм шүүҗ хәләгдсмн.
Цаһан Нуура сурһульчнр "Инструментальн эрдм. Улсин көгҗмин зевсгүд" гидг номинацд билгән үзүлв. Бичкдүдин искусствин школын багш Надежда Бембетован сурһульчнр сән белдвртәһән үзүлв. 13-15 наста бичкдүд дунд Бадма Бембетов негдгч девсңгин лауреат болв. Алина Чагранова болхла 10-12 наста бичкн көгҗмчнрин дунд лауреатин нер зүүв. Эднд шишлң сертификатмуд бәрүлҗ өггдв. Терүнәс иштә Сочи балһснд болх марһанд эн лауреатнр һаруһин зуг 50 процентинь даахмн болҗана. Иигәд бичкн көгҗмчнр йир сәәнәр билгән үзүлсн деерән эк-эцкнртән дөң болҗана. 10-12 наста күүкд дунд Гиляна Менкенова болн Заяна Боржикова хойрдгч орм эзлв. Евгения Нурова болн дөрвүлн наадсн Цаһан Дорджиева, Эльвира Ильдыкова, Алтана Борлыкова, Ирина Корнякова һурвдгч орм эзлсмн. Цаһан Нуура домбрчнр тиигәд билгәрн нер һарч йовна.
ҖИРһЛИН Кермн
Николай Бошевин зург