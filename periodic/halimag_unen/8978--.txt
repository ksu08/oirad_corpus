Олн давхр гермүдин лифтс сольҗана
17-10-2018, 11:12 
Хотл балһснд ут тоодан 61 герт 161 лифт көдлҗәнә. Эднәс 56 лифтин көдллһнә болзгнь чилҗәнә. Лифт 25 җилд олзлгдх зөвтә. Таңһчин ЖКХ-н болн энергетикин министерствин зәңглсәр, эн җил ахр цагин зурала ирлцәтәһәр Элстин 11 олн давхр герт 23 лифт сольхмн. Олн давхр гермүдин капитальн ясврин программ күцәлһнә йовудт хотл балһсна гермүдт лифтс сольлһна көдлмш кегдҗәнә. Шин лифтс әәмшг уга бәәдлин некврмүдлә ирлцҗәнә, сән кец-таалта.
Одахн таңһчин жилищн-коммунальн болн энергетикин мнистерствин медлд үүлддг олна Хүүвин дарани сүүр давсмн. Сүүрт лифтс сольгдҗах олн давхр гермүдин домкомин ахлачнр орлцсн билә. Лифтсин көдлмшиг тетклһнәс энүнә олзллһна болзгнь болн бүрн-бүтн бәәдлнь ирлцхмн гисн төрәр сүүрт орлцачнр күүндсмн. Лифтс сольлһна кергт дала мөңгн һарһгдна. Тегәд шин лифтсин көдлмшиг шишлң организацс теткх зөвтә. Иим организацд эн халхин мергҗлттә специалистнр, цуг кергтә техническ эв-арһ, диспетчерск болн ясвр келһнә цергллтс бәәх йоста. Министерствин медлд үүлддг олна Хүүвин гешүдин тоолврар, энүнә туск зәңгиг олн давхр гермүдт бәәдг әмтнд күргҗ медүлх кергтә. Гермүдин комитетмүдин ахлачнр эн тоолвр чик гиҗ зөвшәрв. Тегәд шишлң организац шүүҗ авлһна төрәр эдн әмтнлә күүндх.
Мана зәңгч