\u201cСән\u201d эцкнрәснь асрулын мөңгинь некҗ авна
16-06-2017, 15:52 
Өрк-бүл тарна гисн йир һундлта юмн. Эн саамд хамгин түрүнд күүкднь зовна. Ташр зәрм залус гергндән һацад, үрндән нөкд болхар седхш. Тегәд күүкд улс зарһин приставар дамҗулад, күүкдтән асрулын
мөңгинь көөлднә. Элстд бәәдг Герензел Нурова эднд дөң болдг улсин негнь.
Йириндән зарһин приставмудын көдлмш хамгин күнд болчкад дааавртаһинь цуһар меднә. Тегәд өдгә цагт зарһин приставмудын цергллтд өөдән мергҗлттә, дааврта, үнн-чик седклтә, күцәҗәх кергән сәәнәр меддг специалистнр көдлнә. Тедн дунд Герензел Нурова йовна. Элст балһсна зарһин приставмудын 2-ч тойгта әңгин көдләч Герензел Нурова алимент неклһнә керг-төрәр үүлднә. Көдлмшиннь халхар эн өдр болһн гилтә салҗ одсн залу гергн хойрин хоорнд орад, эдниг эвцүләд чигн сүв-селвгән өгнә. Эк-эцкнр нег-негнәннь үгд орҗ, нег-негнәннь седкл медлцхлә, эннь үрн-саднднь туста болх гиҗ Герензел Владимировна тоолна.
Күүкд улс үрдтән асрулын мөңгиг сар болһн цаглань авх зөвтә. Харм төрхд, үрн-садта күүкд улс ут цагин эргцд алимент эс авчах учрар зарһин приставмудын цергллтд ирҗ, төрән хаһлна. Тиим төрмүд Герензел Нурован онц оньгт бәәнә.
Алимент некҗәх күцәгч керг-үүл күцәлһнә йовудт зарһин приставмуд олн зүсн эв-арһ олзлна. Тер мет өлг-эдинь, банкст болн кредитн учрежденьст бәәдг тооцана тойгудт хадһлгдҗах
мөңгиг авч, өринь даңцана. Өртә күүг көлг-күч залдг зөвинь хасна, уголовн дааврла чигн харһулна. Кесгтән күүкдтән асрулын мөңгинь эс өгчәсн зәрм залус бәрәнд сууһад һарсна
хөөн эндүһән медәд чикрнә. Нег залу ут цагин эргцд алимент өглго бәәсн учрар 150 миңһн шаху арслңга өр тогтасмн. Зарһин пристав Герензел Нурова "КамАЗ" тамһта көлгиг өринь даңцалһнд авх тогтавр һарһв. Тиигхлә эн \u201cсән\u201d эцк тер өдрин бийднь нег часин алднд мөңг олад, өрән өгчкв.
Болв зәрмдән залу улсиг чигн харм болна гиҗ Герензел Владимировна ухан-тоолврарн хувалцна. Юңгад гихлә күүкд улст авчасн мөңгнь мел баһдад, деер-деерәснь улм икәр мөңг некәд бәәнә. Нег тиим йовдл үлгүрләд заав. Нег залу Москвад сән көдлмшт көдлҗ, ик җалв авч, үрндән асрулын ик мөңг илгәҗәсмн. Болв салҗ одсн гергнь көдлмштнь зәңгләд, улм икәр мөңг некәд бәәхлә, эннь таасгдлго, залуһинь көдлмшәснь һарһчкҗ. Ода тер залу Элстд, маначар көдлҗ, йисн миңһн арслңга җалв авч, үрндән хойр миңһн һар арслң өгнә. Тер күүкд күн тиим йовдл һарһсндан ода һундрхҗана.
Өдгә цагт өрк-бүлмүд нурһлҗдан әрк уулһнас көлтә тарна. әркд орсн залус альд чигн
көдллго, кеер хонад, кец дерләд, алятад йовна. Тиим улсас юуһан авнат? Эдн күүкдән биш нам бийән асрҗ чадҗахш. Тер бийнь зәрм салҗ одсн гергднь алимент некәд, теднәс авдг юмн уга болхла, уголовн дааврла харһултн гинә. Болв энтн хаҗһр йовдл, хөөткән санх кергтә. Цаг негәр йовдго, күүкдтн өсәд-босад, сурһульта-эрдмтә болад, зөв-йосна халхар
көдлхәр седхлә, засгла харһсн эцкнь харшлх гиҗ Герензел Владимировна күүкд улст уха зааҗ өгнә. Дәкәд болхла күүкдиннь тускар төрүц ухалдго бәәсн, хая нег асрулын цөөкн мөңг өгчәсн залус көгшрхләрн аль гемтхләрн өсҗ-боссн үрдән санад, теднәсн алимент некнә. Тиим чигн йовдлмуд учрна.
Онц темдглхд, салң эк-эцкнр күүкдиннь төлә асрулын мөңгинь өгтхә гиҗ зарһин приставмуд олн зүсн эв-арһ олзлна. Альд көдлдгинь хәәҗ олна, орн-нутгин меҗә һатц һарч йовдгинь цаг зуур уурулна, Элст балһсна цутхлңд ик экранд тиим улсин туск видеороликүд олнд үзүлнә. Зәрм эцкнр ичәд, күүкдүрн ирҗ, школд кергтә цуг хамг тоотынь, хувц-хунринь хулдҗ өгнә. Тегәд чигн зарһин приставмудын нилчәр зәрм эк-эцкнрнь олдҗ, үрн-садндан дөң болна.
Герензел Нурова зарһин приставмудын цергллтд долан җилдән көдлҗәнә. Эн цагин эргцд эрдминнь халхар баһ биш дамшлт хоршаҗ, даңгин мергҗлтән өөдлүлҗ, седклән тәвҗ
көдлнә. Кедү күүкд улст болн бичкдүдт дөңгән күргсн болх гинәт. 2016 җилд көдлмшиннь ашар "Зарһин приставмуд - бичкдүдт" гидг Цугәрәсән марһана региональн девсңд Герензел Нурова "Алимент неклһнә күцәгч керг-үүл күцәлһн" гидг номинацд диилвр бәрв. Төрскндән болн олн әмтнд церглҗ, зөв-йос харҗ, олнд ач-тусан күргҗәнәв гиҗ Герензел Нурова бахтҗ омг авна. Эн хойр көвүтә, эдндән цуг дуран, килмҗән тусхана. Йириндән сул цаг учрхла, тер тоод амрлһна өдрмүдт сенр, шимтә хот кеҗ, көвүдән, элгн-садан тоона. Ууһн көвүнь Артур Элст балһсна 10-ч тойгта дундын школын 7-ч класст сурчана, хө мөстә Данир бичкдүдин садт орна. Кен медхв, эдн өсәд-босхларн бас зөв-йос харлһна халхар көдлдг эрдм шүүҗ авх биз.

Маргарита АРЗАЕВА