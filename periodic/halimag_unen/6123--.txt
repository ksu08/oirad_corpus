Хальмгин өвәрцинь үзүлв
04-07-2017, 17:00 
Одахн "Мир" гидг телеканалар "Такие странные" гидг программд шар шаҗнд шүтдг улсин тускар келгдв. Таңһчин сойлын болн туризмин министерствин дөңнлһәр эн телеканалын үүдәгч баг эн җилин апрель сард мана һазрур ирҗ, соңсхвр белдсмн. Программин түүрвәчнриг таңһч ик гидгәр соньмсулҗ. Европин һазрт дорд авг-бәрцтә әмтн бәәдгинь эннь мана таңһчин өвәрцнь болҗана. Эн һазра әмтн бийснь чигн бас өвәрцтә болх зөвтә гиҗ эдн тоолҗана.
Европд зуг хальмг улс шар шаҗнд сүзглдв, теегтән хару седклтә болдв, цуг хальмгуд шатр нааддв аль угай гисн сурврмудт программин түүрвәчнр хәрүһинь олҗ авхар седв. Яһад дәәч өөрднр хөөннь төвкнүн келн улс болҗ одсна тускар соңсхврт келгднә. Тиигәд "Мир" телеканалын үүдәгч баг "Такие странные" гидг программдан эн болн нань чигн сурврмудт хәрүһинь өгчәнә. Телеүзлин төсв цөөкн зәңгллһнә әңгүдәс тогтна. Телехәләһәчнр тууҗин, һәәхмҗтә һазрин, тууҗин болн сойлын бумблвсин, келн-улсин авъяс-заңшалмудын тускар, тер мет соньн улсин тускар медҗ чадх.
Таңһчин сойлын болн туризмин министерствин зәңглсәр, цаг ирвәс федеральн телеканалмуд мана регионар улм икәр соньмсҗана. Тер мет эн җил "Первый канал" телеканалын "Доброе утро", "Культура Башкортостан" телеканалын "Культурный сезон", "Культура" телеканалын "Письма из провинции. Калмыкия" болн "Красное и черное", "НТВ" телеканалын "Поедем, поедим" болн "Еда живая и мертвая" гидг программсин төлә видеоматериалмуд цокҗ авв.

Мана зәңгч