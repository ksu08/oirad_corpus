Ууһн журналист Лиҗ Улюмджиев
13-06-2017, 18:13 
"Хальмг үнн" шинәс экләд һарсн цагас авн редакцд көдлҗ йовсн журналистнр хурц, олмһа келтә, барин кергт цань уга дурта улс бәәсинь бидн, 60-ч җилмүдин чилгчәр газетд ирҗ көдлсн баһчуд, тодлҗанавидн. Эдн журналистикин иргч үйнрт элдв дамшлтыг үлдәҗ, газетин тууҗд орв.
Барин босхмҗин цагин ветеранмуд бичлһнә эврә янзта болн олмһа үгин өвәрц тамһта бәәсинь тодлхд чигн сүркә болна. Теднә негнь селәнә эдл-ахун әңгиг олн җил һардҗ йовсн Лиҗ Улюмджиевич Улюмджиев билә. Эн статьяг барт белдҗәсн кемлә газетин ветеран җирн җилин өөнд нерәдҗ бичсн тодлврнь нанд харһв. Тегәд хөр шаху җил нег коллективд көдлҗ йовсн мадна тодлврт нег цагт, хамдан көдлҗ йовсн улс сергәгдҗ бичгдҗәнә. Лиҗ Улюмджиевичин тодлвриг умшад, цуг тедниг дәкнәс үзсн болҗ, саак "улан герин" эркиг алхҗ орад, хойрдгч давхрин коридорт һучна Мацг дала шоган келәд, өөрнь цуглрсн журналистнр һош-һош инәснь үзгдсн болв. Цааранднь секретариатд адһм уга болн йир дигтә-тагта Басң Бүрүнович Дорджиев тойгт материал белдгдсн угаһинь некҗ, болһамҗтаһар бүрткҗ хәләсн болв. Дарунь нег часин дунд цуг тагчград, әңг болһнд цугтан материалан бичәд сууснь үзгдв. Зуг машбюрод машинксин ә соңсгдхас биш, дааврта сегләтрин дарукс шурд-шурд гиҗ эргҗ йовад, альд, кен, ю бичҗ, тойгт орулхинь медчксн зура кеҗәнә.
Болв ода Лиҗ Улюмджиевичин тодлврла тадниг цааранднь таньлдулнав.
"Би газетд 1939 җиләс авн көдлҗ йовнав. Тиигхд, дөчн җил хооран, холд усчлһна капитана туск эвтәкн очерк бичләв. Орчуллһна эрдмч күндтә Дулахн Аршиевич Бадмаев мини түрүн
көдлмш хәләҗ умшчкад, "сән" гиҗ нанд омг орулла. Өдгә цага "Хальмг үннә" бәәдлиг тер цагинлә дүңцүлҗ болшго. Тиигхд газетд бичдг машинк уга, үзг һарар түүдг билә. Бичкн күүкн, ода барин ветеран Цаста, өдр болһн гилтә сөөһин 12 час күртл, зәрмдән нам өр цәәтл
көдлдгнь тодлгдна", - гиҗ газетин җирн җилин өөн темдглхд ууһн журналистнрин негнь үлмҗин Лиҗ бичсиг эндр умшхд йир соньн. Газет ода зун җилин өөнд күрсн цагт эн тодлвр чинртә болҗана.
Баһ Дөрвдә хасгуд арвна күн Лиҗ Улюмджиев бичкнәсн авн сурһуль сурхар зүткдг бәәсмн. Эцкнь чигн һурвн үрндән сурһуль дасххар чидлән әрвлдго билә. Уңһн Төөрәч селәнә школд
көвүн сурһуль сурв. Багшин келсиг эн тер дарунь хавлҗ авад, заасинь эрк биш күцәдг билә. үзгүд медҗ авсн цагас авн дегтрт дуран өгв. Сөөднь шамин әрә хорһдҗах герлд эк-эцкәсн уурлулн бәәҗ Лиҗ дегтриг тәвлго умшдг бәәсән тодлҗ келдг билә.
Тиигхд сурһульта улс цөөкн бәәсн, тегәд долан класс төгсәсн шамдһа көвүг Баһ Дөрвдә машинә болн тракторин станцд Лиҗиг толһачд тәвҗ. Көдлн бәәҗ йисн класс төгсәв. Терүнә дару Шарту балһсна зооветеринарн институтд шүүврән өгәд орсн билә. Өрк-бүлдән ууһн үрн бәәсн Лиҗ эк-эцкдән нөкд болх зөвтә болв. Тегәд эн сурһулян күцц сурч чадсн уга. Баһ
Дөрвдә улусн комсомольск организациг һардх даавр көвүнд өгв. Баһчудт үлгүр болад, олна
көдлмшиг сәәнәр бүрдәҗ чаддг Лиҗиг көдлмшәрнь өөдлүләд, Элстүр һарһна. Энд Л.Улюмджиев комсомолын обкомин инструктор болҗ көдлв. Тиигәд бәәҗ көдлмштән дамшад, Элст балһсна комсомолын комитетин негдгч сегләтрт эн батлгдв.
Даңгин көдлмштән килмҗән, цаган, бәәсн бийән нерәдҗ йовсн көвүн бийиннь тускар нам ухалдго билә. Күүкдлә йовҗ, сул цаган давулдг цол чигн энүнд уга билә. Болв комсомолын дааврта үүлд бәәх күн наадк баһчудт үлгүр үзүлҗ гертә-малта болх зөвтә бәәсмн. Дәкәд болхла, ода санхнь дурта күүкнь олдад чигн уга бәәҗ. Приютна района комсомолыг толһалсн җил седклинь нег күүкн авлв. Райкомин машбюрод машинистк болҗ көдлҗәсн Улан күүкн терүнд таасгдв. Улан Менкеевнан седклиг чигн шин сегләтр эзлв. Нег-негндән дуран өгсн баһчуд удлго тиигәд өрк-бүлән өндәлһв. Дәәнә өмн Лиҗ Улюмджиев журналистикин халхар эклҗ
үүлдв. Ик сурһуль сурх цол уга болсн бийнь көвүн медрлән бийнь даңгин өөдлүлдг билә, завср һарсн цагт даңгин һартан дегтртә йовдмн. Медрлтә болсн деерән, медсән цааснд буулһҗ бичҗ чаддг билә. "Улан баһчуд" гидг газетин редакторин дарук болҗ көдлҗ йовсмн. Дән эклхлә, цергт мордад, Буйнакск цергә школд белдвр авв. Терүнә дару лейтенант Л.Улюмджиев Өмн үзгин фронтур йовулгдв. Ар Кавказиг немш-фашистск хортнас сулдхлһнд, нань чигн аврлт уга дәәлдәнд орлцв. Арднь үлдсн авальнь цуг хальмг әмтнлә хамдан Сиврүр туугдад, Омск областьд туссн билә. Лейтенант Лиҗ Улюмджиев, Эрнцн Бадмаев (Советск Союзин Герой) болн нань чигн хальмг офицермүд Новосибирск балһснд Сиврин цергә округин медлд ирв. Тендәсн Хол Дорд үзгин фронтур йовулгдсн бәәҗ. Мана орн-нутгин өмнәс дә босхсн империалистическ Японя церглә дәәлдәд, зөргәрн ончрсмн. Маньчжурин һазрт болсн тер дәәлдәнә тускар Лиҗ Улюмджиевич зуг хая келдг билә. Алдр Диилврин өдриг Ар Китдин Муданзян балһсна комендант болҗ тоссмн. Дәәнә җилмүдт зөргтә кевәр дәәлдсндән Лиҗ Улюмджиевич Улан Туг орденәр, Төрскән харсгч Алдр дәәнә түрүн девсңгин орденәр, Г. Жуковин нертә медаляр, Ар Кавказиг харслһна төлә, Германьд болн Японьд диилвр бәрснә төлә, Диилврин өөнин болн нань чигн кесг медальмудар ачлгдсмн.
Дәәнә хөөн цергәс бууһад, капитан Улюмджиев Э. Бадмаевта хамдан Алтайск крайин Бийск балһснд ирв. Энд тоочар көдлв. Школд невчкн зуур цергә белдвр өгдг багшар көдлв. Дарунь өрк-бүлүрн йовх зөв авад, Омск областьд эврәһсән хәәһәд ирв. Сурһульта Лиҗ райпотребсоюзиг толһалҗ көдлв. Хөөннь "Рассвет" колхозиг һардҗ йовв. Энд Валера, Олег, Игорь һурвн үрнь төрв.
Хальмг һазрурн ирәд, таңһчан шинәс босхҗ авчасн цагла дәкн хойр үрн - Санал көвүнь болн Байрта күүкнь эднә бүлд төрв. Сиврәс төрскнүрн ирсн цагас авн ачта амрлһнд һартлан Лиҗ Улюмджиевич "Хальмг үнн" газетд көдлв. Селәнә эдл-ахун әңгиг һарддг төләдән таңһчин райод-селәдәр йовҗ, малын хошмудт күрч, кесг зун материал эн бичв. Көдлмштән цань уга шилтҗ көдлдг Лиҗ Улюмджиевич баһчудт даңгин үлгүр болдмн. Авальнь Улан Менкеевнан нилчәр болн килмҗәр тиигәд көдлмштән эн цуг бийән өгч йовсмн.
Мана редакцд авальнь Улан Менкеевна машбюрод көдлдг билә. Мадна бичсн кедү материалыг тер барлсн болх. Ода маднла хамдан күүкнь Байрта көдлнә. "Полкин үрн" гиҗ келдгәр, эн күүкн мана коллективд өсҗ босла, тегәд эк-эцкнь насн-җирһлән нерәдсн газетд ирҗ көдлснь бас орта болҗана.

Галина ХЕЙЧИЕВА
Зургт: Төрскән харсгч Алдр дәәнә ветеран, журналист Лиҗ Улюмджиевич Улюмджиев дәәч үүрмүдтәһән (Японь, Маньчжурия).
Өрк-бүлин альбомас авсн зург