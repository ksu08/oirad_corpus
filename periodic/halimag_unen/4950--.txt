Хамгин билгтәнь диилв
20-01-2017, 17:52 
Орс кел бидн цугтан меднәвидн. Орсаһар эс келдго күн уга, манахсас кесгнь хальмг келән тиигҗ медсн болхла йир сән болх билә. Болв ода деерән бәәдл төрүц тиим биш. Ноябрин 18-д Элстин 20-ч тойгта школд цуг райодас болн селәдәс, хотл балһснас сурһульчнр цуглрв. Энд орс келнә олимпиад болв.
-Бидн нааран Көтчнрә района Ергенинский селәнә дундын школас ирләвидн. Тер тоод 4-ч классин сурһульч Байр Дорджиев, 6-ч классас - Дамир Овкаджиев, 7-ч классас Баина Кочгурова, Очир Овкаджиев (10-ч класс), Санан Харкибенов (11-ч класс) муниципальн олимпиадт орлцҗ сән аш бәрлә, ода таңһчин кемҗәнд бат медрлән
үзүлҗ күцәмҗән батрулхар бәәнә гиҗ орс келнә багш Байрта Анатольевна Ольцонова келнә.
Давсн җилд Очир Овкаджиев таңһчин олимпиадт йилһрәд призерин тоод орла. Тер мет
Көтчнрә района Шаттан, Алцнһудын, Тугтна болн Чкаловск селәдин школмудын сурһульчнр муниципальн марһанд ик то балл хоршаһад таңһчин олимпиадт орлцх зөв авсмн. Эдн тиигәд эртәс олимпиадт яһҗ орлцдгинь медҗ авна. Олимпиадын даалһврнь йир күнд, школд дасдг материалас нань кесг тоотыг медҗ авх кергтә, зуг тиим таалд таңһчин олимпиадт күцәмҗ бәрҗ болҗана. Тегәд багшииннь һардврт эдн онц кевәр олимпиадт белднә, түрүләд школын, дәкәд муниципальн, аштнь таңһчин кемҗәнд орлцхар күнд даалһвр күцәнә, кесг тестмуд кенә. Олимпиадын даалһвриг эдн сәәнәр меднә, тиим болв чигн призерин эс гиҗ дииләчин тоод орхд йир күнд гиҗ арвтнр келнә.
Ода эн җилин орс келнә таңһчин олимпиадын ашинь авад хәләй.11-ч классмудын сурһульчнрас Элстин 17-ч тойгта дундын школын сурһульч Александра Очирова гүн медрләрн, билг-эрдмәрн йилһрҗ негдгч орм эзлв. Ут-турштан 74,5 балл эн хоршав, цуг
көдлмшин 67,7% күүкн күцәв. Тиим өөдән күцәмҗ бәрхд энүнд багшнь Анна Шуркчиевна Мукабенова дөң болсмн.
Хойрдгч ормд Көтчнр селәнә олн профильтә гимназин элч Артем Кокорев һарв. 70,5 балл хоршаһад, 64,09% цуг даалһвриг күцәсмн. Өөдән аштнь энүг багшнь Цаһан Басановна Тюлюмджиева күргв. Тиим кевәр Көтчнрә гимназьд олимпиадт белдлһнә сән дамшлт хоршаҗ терүг олз-орутаһар олзлҗана.
һурвдгч ормд Элстин олн профильтә гимназин элч Булгун Чимидова һарв (64, 5 балл болн 58, 6%). Энүг багш Валентина Цебековна Манджиева белдсмн. Хальмг келн-улсин гимназин элч Гиляна Наранова болн Элстин лицейин сурһульч Юлия Пуринова дөрвдгч болн тавдгч орм эзлв.
Йирдән Цугәрәсән олимпиадын таңһчин кемҗәнә марһана арвн хамгин өөдән аш бәрсн элчнрин тоод тер мет Элстин 12-ч тойгта, Городовиковск балһсна 4-ч тойгта школын сурһульчнр орв.
Арвдгч классмуд дунд марһан ямаран аштаһар төгссмб гихлә дииләчин нериг энд Элстин лицейин элч Шон Бамбышев зүүв (61,54 балл, 61,54 %, багшнь Елена Куприяновна Манджиева). Хойрдгч ормд Хальмг келн-улсин гимназин сурһульч Санджи Сангаджиев һарв (53 балл, 50,96%, багшнь Вероника Васильевна Мукебенова). Күндтә һурвдгч ормиг Элстин 3-ч тойгта школын элч Даяна Даваева эзлв (50 балл, 48,08%, багшнь Айса Викторовна Эрендженова). Эн школын дәкәд һурвн элч 4-ч, 6-ч болн 8-ч орм эзлсмн. Тиим кевәр Элстин 3-ч школын багшнр болн сурһульчнр эн җил олимпиадт сәәнәр белдв гиҗ келҗ болҗана. Эднд улм өөдән күцәмҗ дурдҗанавидн.
Тер мет арвн сән гисн аш бәрсн сурһульчнрин тоод Баһ Дөрвд селәнә гимназин болн Элстин классическ гимназин элчнр орв.
Йисдгч классин сурһульчнр дунд болсн таңһчин марһан йирин диг-дараһар давв гиҗ келҗ болҗана. Шин дииләчнр энд йилһгдсн уга. Түрүн ормиг болн дииләчин өөдән нериг Элстин олн профильтә гимназин элч Александр Баляткаев зүүв (53 балл, 54,6 %, багшнь Валентина Цебековна Манджиева). Хойрдгч ашинь Элстин лицейин элч Гиляна Маштакова үзүлв (40 балл, 41,2 %, багшнь Марина Николаевна Левчук). һурвдгч күндтә ормд Троицк гимназин сурһульч Александра Беспалова һарв (37 балл, 38,1 %, багшнь Галина Улановна Башанкаева).
Элстин лицейин хойр элч Заяна Дорджиева болн Данара Якунчеева дөрвдгч болн тавдгч орм эзлв.
Арвн сән гисн сурһульчнрин тоод тер мет Сарпан района Садовск 1-ч тойгта школын, Городовиковск балһсна олн профильтә гимназин, 17-ч тойгта школын, Лагань балһсна олн профильтә гимназин элчнр орв.
Тиим кевәр йирин нүүрт йовдг Элстин лицейәс болн олн профильтә гимназин элчнрәс нань райодын элчнр болн хотл балһсна талдан школмуд йилһрв гиҗ онц темдглх кергтә. Нег үлү арвн негдгч классин элчнр эн туст сән үлгүр үзүлв. Тиим дөрлдән сурһульчнр дунд хурцдад бәәхлә улм сән болх, медрлтә арвтнрин то райодар болн селәдәр өсәд бәәхнь лавта.

ТүРВәН һуна