әмтнә җирһлин кемҗән ямаран?
24-04-2018, 09:04 
Премьер-министр селвлцәг нүр үгәр секәд, әрәсән Президент РФ-н Федеральн Хургт болн Хальмг Таңһчин Толһач таңһчин Улсин Хуралын (Парламентин) депутатнрт кесн Дуудврмудт әмтнә җирһлин кемҗә өөдлүллһнә, әмтнә төлә сән таал тогталһна, җалв өөдлүллһнә, медицинск болн нань чигн талдан туслмҗин чинриг ясруллһна туст өгсн даалһврмуд күцәгч йосна органмудын үүлдврин һол зөрүллтс болҗахиг темдглв.
- Росстат батлгдсн шишлң диг-дараһар болн эв-арһар регион болһна бәәдлиг шинҗлҗ хәләнә. әмтнә җирһлин таал, эднә олз-ору, баһ тетквртә улсин то-диг болн нань чигн кесг тоот учртан авгдна. Болв бидн нааран ирәд, эврә нүдәрн таңһчин әмтнә бәәдл-җирһлиг хәләх санатавидн. 2016 җилд давулгдсн селәнә эдл-ахун то-диг бичгдснә дааврта керг-үүлдврин ашиг дүңцүлҗ хәләһәд, кедү күн ода ЛПХ, КФХ болн нань чигн үүлдврәр соньмсҗахинь хәләхвидн. Таңһчин райодар һарч йовад, селәнә әмтнә бәәдл-җирһл хәләхвидн,- гиҗ Константин Лайкам келв.
Таңһчин социальн-экономическ делгрлтин, әмтнә җирһлин кемҗәнә тускар таңһчин экономикин болн хулд-гүүлгәнә министр Зоя Санджиева болн социальн делгрлтин министр Марина Ользятиева илдкл кев. Дааврта һардачнр селәнә эдл-ахун, тосхлтын, йиртмҗин көрң эд-бод кедг халхс, баһ болн дунд бизнес таңһчин экономикин делгрлтд орулҗах тәвцин тускар келҗ өгв. Таңһчин әмтнә җалв өөдлүллһнә, баһ тетквртә болн җирһлин күнд таалд туссн улсиг дөңнлһнә туст күцәгдҗәх керг-үүлдврмүдин, көдлмшәр тетклһнә туст кегдҗәх көдлмшин тускар зәңглв.
Б.Городовиковин нертә КалмГУ-н ректор Бадм Салаев һардҗах деед сурһулин заведеня үүлдврин тускар келҗ, таңһчин социальн-экономическ делгрлтд орулҗах тәвцин тускар бас келв. Ректорин келсәр, мана университет улгч болҗахас иштә таңһчин муниципальн бүрдәцсиг кадрмудар тетклһнә, селәнә эдл-ахун делгрлтд тәвцән оруллһна, һазадын орн-нутгудла нөкцлт батруллһна болн нань чигн төрәр шишлң программс бәәдл-җирһлд тохраҗана. Эндр мана университетд 40 орн-нутгас 800 шаху оютн сурчана гиҗ ректор келснд К.Лайкам зөвәр алң болад бәәв. "Тадн сурһуль-эрдмин туслмҗин экспорт күцәҗәнәт. Эн халхар цааранднь чигн күцәмҗтәһәр үүлдхиг дурдҗанав. Энтн өвәрц дамшлт",- гиҗ гиич темдглв.
ДООҖАН Наталья