Цугтан ни-негн бәәхин төлә
07-11-2018, 10:52 
Ноябрин 4-д мана цуг орн-нутг олн улсин ниицлтин Өдриг өргәр темдглв.
Орн-нутгин балһсдар, регионмудар ик нәр-наадн, митингүд болв, музеймүд болн зургудын галереймүд эн өдр сөөни дуусн көдлҗ, әмтнд әрәсән тууҗин болн сойлын тускар тодрхаһар келҗ өгв. Хальмг Таңһчд чигн эн өдриг бас өргәр темдглв, цуг райодар әмтн олна керг-үүлдврт, һәәхүлд, спортын марһанд орлцв. Элстин һоллгч талвңд ик концерт болв. Терүнә өмн ирсн олн әмтиг таңһчин правительствин Ахлач Игорь Зотов йөрәҗ, өрк-бүл болһн мана таңһчд кишгән эдлҗ, җирһҗ бәәтхә гиҗ дурдв. Мана таңһчд олн келн-улс нег-негән күндлҗ, сойлан, авъясан, келән делгрүлҗ бәәнә, тиим кевәр бидн талдан регионмудт сән үлгүр үзүлҗәнәвидн, күүкдтән сән сурһмҗ өгч, талдан улсла эвинәр бәәтн гиҗ селвг өгнәвидн гиҗ правительствин Ахлач келв.
Тер мет таңһчин орс чонҗин элч эцк Анатолий ик байрин өдрлә әмтиг йөрәҗ, эндр өдр цугтан Бурхна Казанск Экин шүтәнә өдриг чигн өргәр темдглҗәнә, гив.
Бурхн-Багшин Алтн сүмин элч Йонтэн лам шаҗн лам Тэло Тулку ринпочен йөрәл умшҗ, цуг улст сән-сәәхн җирһл эдлҗ бәәтн гиҗ дурдв. әрәсәд бәәсәрн бахмҗ кетн, цуг келн-улсла ни-негн бәәтн, гиҗ шаҗн лам дурдв.
Мусульманмудын шаҗна заллтын ахлачин нерн деерәс терүнә нөкд Аслудин Калабегов йөрәҗ, бидн цугтан нег-өрк-бүл болҗ Хальмг Таңһчд бәәнәвидн, иргчдән чигн эвин, тогтурта бәәдлиг хадһлҗ, мана үрдт чик сурһмҗ өгч, таңһчан делгрүлҗ йовий гив.
Цааранднь тәәз деер райодын ансамбльмуд һарлдад бәәв. Эдн цугтан келн-улсин иньгллтин таңһчин фестивальд орлцҗана. Яшкулин района артистнр "Җомбан һоода" ду дуулҗ, хальмг, корей болн нань чигн келн-улсин би биилҗ әмтиг байрлулв.
"Азербайджан келн - улсин конгресс" гидг олна организацин гешүд - бичкдүд болн бөдүн улс би биилҗ олна оньг авлв. Тер мет Городовиковск районас ирсн түрг-месхетинцнрин ансамбль эднә келн-улсин хүрмин туск наад үзүләд, төрскн келәр ду дуулад, би бииләд, йоста артистнр болҗ бийән медүлв. Эднә ик зунь болхла цугтан арвтнр, школд сурдг эс гиҗ экләд көдлҗәх баһчуд, тиим болв чигн төрскн келән сәәнәр меддгән, авъястан итклтәһән үзүлв. Мана арвтнрт болн баһчудт эн туст теднәс нам үлгүр авч болҗана.
Бас эн өдр кесг марһан болв, терүнд орлцсн улс мөрәһәр ачлгдв, музейин һәәхүл, хулд-гүүлгәнә палаткс эн өдр көдлв, Пушкинә нертә скверт шүлг умшдг улсин марһан болв, энд дегтрмүдин һәәхүл чигн бүрдәгдв.

ТүРВәН һуна