Сән хаалһс тосхгдҗана
03-10-2018, 10:55 
Өцклдүр Хальмг Таңһчин правительствин президиумин дарани сүүр болв. Терүнд әрәсән Президентин зәрлгәс иштә келн-улсин төсвс болн программс бәәдл-җирһлд тохралһна, таңһчин болн бәәрн чинртә объектсиг эдлврт оруллһна болн "Калмкаспвод" гидг учреждениг федеральн зөөрәс таңһчин медлд оруллһна туск төрмүд хәләгдв. Сүүриг Хальмг Таңһчин правительствин Ахлач Игорь Зотов һардҗ давулв.
Түрүн төрәр таңһчин тосхлтын, көлгн-күчнә болн хаалһин эдл-ахун министр Кирилл Ботов, эрүл-менд харлһна министр Юрий Кикенов болн финансин министр Очир Шургучеев зәңгллһ кев. Тиигәд, "әәмшг уга болн сән чинртә хаалһс" гидг келн-улсин төсв ирх җиләс авн 2024 җил күртл бәәдл-җирһлд тохрагдхмн. Эн төсвәр региональн чинртә хаалһсиг нормативн некврлә ирлцүлҗ яслһна, хаалһд зеткртә йовдлмуд учрдгиг баһруллһна төрмүд хаһлгдхмн. Ода таңһчин хаалһин сеть 4631,93 километр тогтана, терүнәснь 626,7 километр федеральн, 1215,53 километр региональн болн 2789,7 километр бәәрн чинр зүүнә. Хальмг Таңһчин Толһачин даалһврар 2017 җиләс авн таңһчин хаалһин саңгас Элст балһсна хаалһс яслһнд мөңгн икәр йилһгддг болв, эн җил болхла райодын муниципальн бүрдәцст бәәрн хаалһс тосхлһнд болн ясврт мөңгн бас йилһгдв. Бәәрн бюджетмүдт эн җил хаалһс яслһнд 375,7 сай арслң йилһгдв гиҗ К.Ботов темдглв. Тосхлтын министерств Хальмг Таңһчин хаалһс яслһна төсв белдв, одахн терүг РФ-н көлгн-күчнә министерствин хаалһин федеральн агентствд харсв. Хальмг Таңһчд бәәдг региональн чинртә хаалһсин 88,3 процентнь нормативн некврлә ирлцҗәхш, тегәд 2019 җилд 100 километр хаалһ ясх кергтә болҗана.
Эрүл-менд харлһна халхар мана таңһч 6 келн-улсин төсвд орлцхдан белн бәәнә гиҗ министр Ю.Кикенов келв. Эн җил 6 модульн ФАП мана таңһчд йилһгдҗәнә, эн кергт 10 сай арслң йилһгдв. Хамгин түрүнд Октябрьск, Яшкулин, Яшалтан, Көтчнрә, Городовиковск райодт эдн углҗ тәвгдхмн. Эн РМО-син толһачнрла бооцан батлгдсн бәәнә. Тер мет эн җил баһ селәдәр йовдг мобильн ФАП бас мана таңһчд йилһгдҗәнә. 2019 җилд дәкәд 5 ФАП таңһчин селәдт углҗ тәвгдх зөвтә. 2024 җил күртл 52 ФАП-д реконструкцин көдлмш давулгдҗ, сән таал тогтагдхмн гиҗ зуралгдҗана. Тер мет таңһчд гүлгн гемәс хөрлһнә Цутхлң секлһнә төр бас хаһлгдҗана гиҗ министр зәңглв.
Цуг эн төсвс бәәдл-җирһлд тохрахин төлә региональн бюджетәс мөңгн бас йилһгдх зөвтә, тегәд ноябрь сарин 1 күртл таңһчин финансин министерств таңһчин бюджетин төсвд терүг батлҗ орулхмн гиҗ О.Шургучеев заав.
Дарунь таңһчин райодар тосхгдҗах социальн объектсин белдврин тускар министрмүд тооцаһан өгв. Тиигәд, сойлын гермүдт батлгдсн диг-дараһар ясврин көдлмш күцәгдҗәнә. Баһ Дөрвд селәнд октябрь сард, Троицк селәнд ноябрь сард болн үстин района үст селәнд декабрь сард сойлын Гермүд байрин бәәдлд секгдхмн гиҗ таңһчин сойлын министр Х.Эльбиков зәңглв. Таңһчин селәнә эдл-ахун министр Б.Болаевин келсәр, министерствин халхар күцәгдҗәх программсар Яшкулин района Хулхт селәнд газ орулгдв, удл уга Молодежный селәнә әмтнә гермүдт газ орулгдх, Ермели селәнд болхла тосхлтын көдлмш күцәгдҗәнә. Таңһчин социальн делгрлтин министр М.Ользятиеван зәңглсәр, Сарпан района һооҗур селәнд бәәршлдг гер-интернатд тосхгдҗах шин корпус эн җилин чилгч күртл эдлврт орулгдхмн. Таңһчин сурһуль-эрдмин болн номин министр Н.Манцаев Городовиковск балһснд тосхгдҗах кадетск корпусин тускар тооцаһан өгәд, 2019-2020 җилмүдт Троицк селәнд шин школ тосхгдхмн гив. Таңһчд бичкдүдин ясльмуд болн садмуд, селән һазрт шин школ тосхлһна төр бас хаһлгдҗана гиҗ дааврта һардач келв.
Сүүрин чилгчәр "Калмкаспвод" гидг предприятиг федеральн зөөрәс таңһчд оруллһна төрәр күүндвр болв. Таңһчин йиртмҗ харлһна министр Б.Сапронов болн таңһчин һазрин болн өлг-эдин хәрлцәнә министр Б.Лиджиев эн төрәр ухан-тоолврарн хувалцҗ, таңһчин медлд эн учреждениг оруллһн немр мөңг некх гив.
Сүүрт хәләгдсн төрмүдәр правительствин Ахлач И.Зотов министрмүдт даалһвр өгв.

Наталья ДАВАЕВА