Китд кел дасхар мана таңһчур ирв
28-03-2018, 09:52 
Эдниг таңһчин правительствин Ахлачин дарук Боова Бадмаев йөрәҗ, Хальмг университетд ахр болзгт китд кел дасад, ах сурһулин бәәдл-җирһллә, мана таңһчла таньлдхит, хөөтндән дурн бәәхлә хәрү Элстүр ирҗ Хальмг ГУ-д сурһульд орҗ китд кел дасҗ чадҗанат. Энд өөдән мергҗлттә специалистнр көдлҗәнә, Китдәс ирсн багшнр чигн медрл өгнә, тегәд китд сойлла өөрхнәр таньлдҗ, келнә халхар гүн медрл авхит, гиҗ Боова Васильевич темдглв.
Тер мет Элстүр ирсн арвтнрин эк-эцкнрт ик ханлтан эн өргв, тиим кевәр эдн университетд, терүнә багшнрт иткҗәхән медүлв. Лагерьт болхла эднд китд кел даслһна, Элстлә таньлдлһна төлә цуг сән таал тогтахнь лавта. Хальмг университет дорд үзгин кел даслһнд ик күцәмҗ бәрҗәх вуз, орн-нутгин кемҗәнд чигн терүг онц үнлнә гиҗ Боова Бадмаев товчлв.
Тер мет университетин ул деер үүлдҗәх Конфуцийин институтын директор Чженфань ирсн арвтнриг йөрәв. Институтын финансин дөңгәр әрәсән кесг региона сурһульчнр лагерьт ирҗ кесг соньн тоот дасҗ, китд келнә медрл авх. Кезәңк китд бичмр ик гүн учр-утхта, терүг дасхла билг-ухаһан хурцдулҗ чадхит.
Лагерьт тадн цаган тустаһар давулхит, Хальмг ГУ-н оютнр таднд дөң болад, килмҗән өгәд бәәх. Китд кел Хальмг ГУ-д 20 һар җилин эргцд дасҗана, кесг оютнр ода китд келнә специалистнр болв. Эн лагерь бүрдәлһнд Конфуцийин институтын штаб-патьр ик нилчән күргв, эднд хамгин түрүнд ханлтан өргх кергтә гиҗ зерг Чженфань темдглв.
Китд кел Хальмг ГУ-д өөдән кемҗәнд дасхна, тегәд школан чиләһәд, нааран университетд ортн гиҗ институтын директор дуудвр кев.
Дарунь Хальмг ГУ-н ректор Бадм Салаев уйн наста гиичнриг йөрәҗ, тадн мана таңһчур ирҗ, китд келнә болн сойлын лагерьт сурһуль сурх чик шиидвр аввт гиҗ темдглв. Университетин бәәдл-җирһллә ода таньлдҗанат, өцклдүр "Поющие факультеты" гидг мана фестивальд орлцад оютнрин билг-эрдминь үнлвт, манад эндр 43 орн-нутгас 825 оютн сурна, әрәсән 36 региона элч Хальмг ГУ-д эрдмән дасчана, гиҗ ректор темдглв.
һазадын кесг кел, тер тоод китд, япон, корейск, түрг кел, мана оютнр дасҗана. Келән, талдан чигн эрдмән сәәнәр дасҗ авхин төлә хальмг оютнр 19 орн-нутгт стажировкд одна. 2019 җиләс авн школд китд келн тавдгч һазадын келн болҗ дасхгдх. Тегәд китд келнә специалистнр мана орн-нутгт икәр керглгдҗәнә, тадн көдлмш угаһар үлдшгот, Хальмг ГУ-д орҗ китд кел дастн гиҗ Бадм Катинович арвтнрт үрвр кев.
- Бидн Пензенск областяс нааран ирүвидн, кесг дууна хаалһ давад, кесг көлгәр дамҗад Элстд күрүвидн. Мана областяс кесг арвад күн ирв, эдн ода деерән китд кел дасҗахш, болв эн келн ода цуг делкәд тархалт авчана, тегәд школан төгсәҗәх Миша болн 1-ч класст орҗах Матвей көвүһән нааран авч ирүв,- гиҗ Юлия Тарасова келв.
- Энд нанд таасгдҗана, тана таңһч йир соньн, Элстд цасн уга, манад болхла өвдгцә цасн кевтнә, би китд кел дасхар седҗәнәв,- гиҗ бичкн Матвей келв.
Цуг гиичнр Хальмг университетин шунлтта үүлдвриг, китд кел өөдән кемҗәнд энд дасҗахинь темдглв, тегәд эн лагерь сурһульчнрт ик туста болх гиҗ заав. Арвтнр ода Интернетд лагерин тускар бичҗәнә, цугнь энд йир сән, маднла йовх кергтә билә гиҗ энд гертән үлдсн үүрмүдтән бичгтән бичҗәнә. Тиим кевәр Хальмг ГУ-н лагерь әрәсән кесг региона арвтнриг хамцулҗ, теднд Китд орн-нутгин сойлын болн бәәдл-җирһлин туск туста медрл өгхнь лавта.
ТүРВәН һуна
Э.Бюрчиевин цоксн зург