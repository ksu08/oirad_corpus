Ташу эргднь серүцәд суухла, Тана, Овла, дуунтн соңсгдна
30-05-2017, 15:13 
Иҗлин көвәһәр нүүҗ йовсн хальмг улс дунд җаңһрч Ээлән Овлан нерн ик тоомсрта бәәсмн. Җаңһрчиг соңсхар ик хол һазрас әмтн ирдг бәәсмн. Ээлян Овла үвлин ут
сөөни дуусн "Җаңһр" келәд, өр цәәлһдг бәәсмн. Билгәрн нерән мөңкрүлсн җаңһрч Ээлән Овлаг эндр чигн ик-баһ уга меднә. Нертә җаңһрч 160 җил хооран Ик-Бухс әәмгә хоонуд арвна төрлд Багш-Ээҗ гидг һазрт
төрсмн. Октябрьск района Ик-Бухс селәнә әмтн өдгә цаг күртл алдр өвкән мартл уга бәәцхәнә.
Май сарин 27-д Ик-Бухс селәнд Ээлән Овлан төрҗ һарсна 160 җилин өөнд нерәдгдсн ик нәр болв. Алдр җаңһрчин төрсн һазрт болсн байрт орлцхар таңһчин цуг райодас олн әмтн ирв. Җаңһрчнр Дмитрий Шараев, Кутлан Мукубенов болн нань чигн хальмг җаңһчнр, Ээлән Овлан элгн-саднь, төрлмүднь, нег һазра әмтн, "Җаңһр" дуулврар соньмсдг улс цуһар седклән ниицүлҗ эн ончта байрт орлцв. "Эндр өдр мана Ик-Бухст байрта сән өдр болҗана. Җаңһрч Ээлән Овлан 160 җилин өөнд болн җаңһрчд нерәдгдсн музейин 45 җилин өөнд эн байран нерәдҗәнәвидн. Эн музейиг Кермен Даваевна Убушиева бүрдәсн билә. Тер цагас авн 45 җил давв. Эндр музейиг Нина Сергеевна Эрендженова чадмг кевәр һарҗ йовна. Эндр мана нәәрт дала гиичнр ирсн бәәнә. Эдн дунд ик ачта Кермен Даваевнаг үзхд маднд ик байрта. Иим сәәхн учрар ирсн гиичнрән тосч авад бидн цуһар ик байрта бәәнәвидн", - гиҗ Ик-Бухса җаңһрч Баатр Манджиев келв.
Җаңһрчд нерәдгдсн концертиг Ик-Бухс селәнә дундын школын сурһульч Михаил Гасанов "Җаңһрас" тасрха дуулҗ секв. Дарунь школын бичкдүд "Җаңһрин" бөлгәр тәвсн наад билгтәһәр үзүлҗ, хәләсн әмтнә секдл байрлулв. "Хурдн Сарва" гидг дууна ансамбль Ик-Бухст төрҗ өссн Боовуш Амбекован зокъялсн "Бумбин орна" частриг дуулҗ өгв.
Концертин йовудт гиичнр дару-дарунь тәәз деер һарад, Ээлән Овлаг бүләнәр тодлҗ келцхәв. "Эн һазр ончта һазр мөн. Миниһәр болхла, "Җаңһр" дуулдг күн болһн Ээлән Овлан туск санлыг күндлҗ нааран ирх йоста. Би болхла нааран ирсндән ик байрта бәәнәв. Мана алдршсн җаңһрчин дарук өөниг таңһчин кемҗәнд давулх кергтә гиҗ тоолҗанав. Ода деерән Баһ Дөрвдә района һардвр болн Ик-Бухс селәнә бәәрн әмтн эн байриг эврә чидләрн бүрдәҗ давулҗана. Эдн иим көдлмш кеснднь ик гидг ханлтан өргҗәнәв", - гиҗ җаңһрч, дууч Дмитрий Шараев келв.
Ик-Бухса хоонуд арвн - өнр-өсклң төрл мөн. Эн өдр Ээлән Овлан элгн-садн оларн Ик-Бухст цуглрв. "Эндр болсн керг-үүлдвр йир ик чинртә. Ээлән Овла зуунас үлү җил хооран "Җаңһр" дуулҗ йовсмн. Хөрдгч зун җилин эклцд Очра Номт түүнә дуулсн бөлгүдиг бичҗ авсн учрар ода цуг нарт-делкән олн әмтн мана баатрльг дуулвриг меднә. Тиигәд эдн хальмгудан нарт-делкәд туурулсмн. Хальмг улсин сойлын делгрлтд эднә орулсн тәвц аһу ик, тер учрар үйәс үйд эднә нерд мартгдх зөв уга. Эндрк байрт орлцсндан байрта бәәнәв, цуг таанрт ханлтан өрҗәнәв", - гиҗ нертә җаңһрчин җичнь Василий Аршанович Очиров келв.
Концертин дару селәнә захд бәәдг Ээлән Овлан бумблвин өөр урлдан, бөк бәрлдән, нань олн марһас болв.

МАНҖИН Санл