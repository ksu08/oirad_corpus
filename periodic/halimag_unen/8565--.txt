Шин бүүрнь өлзәтә болтха!
29-08-2018, 10:12 
Номтнриг шин бүүр авснлань йөрәснә хөөн Игорь Зотов Аршан поселкд общежитьд түүмр учрсна хөөн гер уга үлдсн өрк-бүлмүдлә харһв. Түүмр февраль сард учрсмн, тер цагас авн гер-бүүр уга үлдсн өрк-бүлмүд таңһчин сурһуль-эрдмин министерствин медлд бәәдг учрежденьд бәәдг билә, эдниг Элст балһсна 4-ч тойгта школд, 13-ч болн 14-ч тойгудта бичкдүдин садт халун хотар теткдг бәәсмн, эмнлһнә учрежденьс эднә эрүл-менд харлһна туст дөңгән күргсмн. Таңһчин бюджетәс өрк-бүл болһнд компенсац йилһҗ өггдсмн, таңһчин әмтн хот-хоолар, хувц-хунрар дөң болв. Зеткр учрсн цагас авн өрк-бүлмүд таңһчин болн хотл балһсна хәләвр уга үлдсн уга гиҗ харһлтд орлцсн Тамара Санжеева онц темдглв.
Тамара Борисовнан өрк-бүлд 9 күн бәәнә, теднәснь хойрнь гемтә-шалтгта улс. Түүмр учрсн цагла эн ямаран чигн өлг-эд, хувц-хунр уга үлдсмн. Болв цаһан седклтә улсин дөңгәр эдн хувцта болв, нань чигн кергтә тоотар эдниг теткв, таңһчин һардвр эднә төрмүдәр соньмсҗ, цуг халхар дөң болв гиҗ күүкд күн хувалцв. "Өрк-бүл болһнд куратор батлгдсн билә, Элстин администрацин толһачин дарук Галина Васькина долан хонг болһн мадн тал ирҗ, мана бәәдл-җирһләр соньмсдг бәәсмн. Ода болхла маднд һурвн хората патьр йилһҗ өгчәнә. Урднь болхла бидн нег бичкн хорад йисн күн биләвидн. Нәәмн сардан бидн Номто Очировин нертә уульнцар 40-ч тойгта герт биләвидн, эндр өдр күртл мадниг халун хотар теткнә, эмчнр мана эрүл-менд шинҗлнә",- гиҗ Т.Санжеева келәд, күнд цагла эднд дөң-тусан күргсн улст ханлтан өргв.
Таңһчин правительствин Ахлач Игорь Зотов болн Элст балһсна администрацин толһач Окон Нохашкиев Тамара Санжеевад, Тамара Ханиевад болн Наталья Эмгеевад патьрмудын түлкүр бәрүлҗ өгв. "Җирһлтн сән-сәәхн болтха, шин бүүртн өлзәтә болтха", - гиҗ Игорь Александрович дурдв.

Наталья ДАВАЕВА
ЗУРГТ: шин бүүрин түлкүр авсн Тамара Санжеева И.Зотовла болн О.Нохашкиевла
И.Музраеван цоксн зург