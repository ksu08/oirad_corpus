Элстин багшнриг йөрәв
30-08-2014, 11:01 | Таңһчин зәңгс
Августын 29 -д Элстд, бичкдүдин үүдәлтин бәәшңд хотл балһсна багшнрин августовск селвлцән болв. Сурһуль эрдмин чинринь өөдлүллһнә, шин технологийс олзллһна төрәр багшнр секцст өргн күүндвр кев. Терүнә хөөн байрин хург болв, терүг Элстин школмудын сурһульчнр бальн бииһәр экләд сурһмҗлачнртан күцәмҗ дурдв.
Дәкәд сурһуль-эрдмин министр Николай Манцаев үг авв. Элст балһсна багшнр таңһчин сурһуль-эрдмин системин һоллгч хүвнь болх зөвтә. Математикин, орс келнә болн нань чигн предметмүд дасхлһна чинринь өөдлүлх кергтә гиҗ министр заав. Онц кластерн бүрдәц хотл балһсна школмуд тогтах зөвтә. Эдн үлгүр үзүлҗ цуг таңһчин сурһуль-эрдмин халхиг өөдән ашт күргх зөвтә.
өслтин эв -арһиг олҗ терүг мөңгәр тетклһн кластерн системд күцәгдх. Информационн-техническ шин авцта, технологийстә шин школыг Элстд секлһнә төсв хәләгдҗәнә. Цуг системиг шинрүллһнә төлә тернь тогтагдх гиҗ министр товчлв.
Дарунь министр нүүрлгч багшнриг РФ-н сурһуль-эрдмин министерствин Күндллһнә һашгар ачлв. Тер тоод Элстин 18-ч тойгта школын завуч Альма Дорджиева, ДДТ-н директорин дарук Анна Мучкаева болн нань чигн багшнр ачлгдв. Тер мет баг багшнрт РФ-н олн дундын сурһулин күндтә көдләч гисн өөдән нерн зүүлһгдв. Иим иткл цаасн болн темдг 3–ч тойгта школын эклц классин багш Светлана Лагунова, олн профильтә гимназин эклц классин багш Галина Эрдниева болн нань чигн көдләчнрт бәрүлҗ өггдв.
Школд 25 җилин туршрт көдлсн болн одахн ирсн баһ наста багшнр селвлцәнд тоогдҗ белгән авв.
Тер мет хотл балһсна багшнриг Элстин мэрийин администрацин һардач Артур Дорджиев, терүнә дарук Галина Васькина, сурһуль- эрдмин заллтын һардач Истя Мушаев сурһулин шин җиллә йөрәҗ бат эрүл-менд болн күцәмҗ дурдв.
Тер мет «Аллегро» ансамблин баг багшнрт билг-эрдмән нерәдв.