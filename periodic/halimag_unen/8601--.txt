Социальн төрмүд хаһлгдх
03-09-2018, 10:37 
Алексей Маратовичин келсәр, тәрәнә һазриг усар теткдг шин техникин үниг таңһчин һардвр фермермүдин төлә 50 процентд кимдрүлх, электрокүчнә һарун өрәлнь бас даңцагдх. Эн туст А. Воробьев малын хот урһалһна тускар ухалнав гиҗ келв.
Цааранднь таңһчин Толһач Приютное селәнд хаалһ тосхлһар ик көдлмш күцәгдсиг хәләв. Энд Советская, Московская, Гагаринә нертә болн нань чигн уульнцст хату девскртә хаалһс тосхгдв. Эн көдлмш цааранднь Городовиковин болн Ленинә уульнцст күцәгдх. Района цутхлң селәнд "Иньгллт" парк тосхгдв, Приютное селәнә һоллгч талвң шинрүлгдҗәнә, энд паркин зон босхгдх, тер мет цутхлң талвңд болн талдан уульнцсар шин тротуармуд тосхгдв. Төрскән харсгч Алдр дәәнд әмнәсн хаһцсн баатрмудын мемориалд Алексей Орлов цецгүд тәвв.
Бас эн өдр таңһчин Толһач Приютна олн профильтә гимназиг хәләв, күндтә гиичнриг Улсин Хуралын (Парламентин) депутат, школын директор Ирина Глушко тосҗ, энд болҗах капитальн ясвр ямаран кевәр күцәгдҗәхин тускар келҗ өгәд, гимназин шинрүлгдсн классмудыг үзүлв. Ясвриг болзгтнь болн сән чинртәһәр күцәхмн, цуг көдлмш финансар теткгдх гиҗ Алексей Маратович темдглв.
Гимназин өөр "Теремок" гидг бичкдүдин сад бәәнә, терүнә көдләчнр һаза һарад, таңһчин Толһачиг күләҗәҗ. Алексей Маратович гертнь орад, ямаран бәәдлд бичкдүд бәәхинь хәләв.
"Бәәдлнь му биш, болв гернь хуучрад бәәҗ, бичкдүд тиим таалд бәәх зөв уга, энд эрк биш капитальн ясвр кех кергтә, мөңгн йилһгдх, дарук җилд тер көдлмшиг эклх кергтә",- гиҗ харһлтын хөөн Алексей Маратович ашлвр кев.
Аш сүүлднь района һардгч көдләчнрлә харһлт болв. Приютна уульнцс шинрүлгдснә тускар Алексей Маратович келв. Болв эн көдлмш иргч җилд цааранднь күцәгдх, яһад гихлә әрәсән Президентин шиидврәр нефть хулдлһнас авдг алвн регионмудар хаалһ тосхлһна кергүдт түгәҗ өггдх. Тегәд таңһчин иим саң хойр холванд икдх, аштнь шин хаалһ тосхлһн районд чигн икдх гиҗ Алексей Маратович заав.
Мал өсклһиг интенсификацин ул деер икдүлхмн, тегәд бордлһна площадкс, комплексмүд, эд-бод келһн кергтә. Ода Элстд - 6 болн райодт малыг эд-бод кедг 10 предприять бәәнә, урднь райодт тиим предприятьс уга бәәсмн. Дор болн ар үзгин райод эн туст му биш үүлдвр күцәҗәнә, эн туст малын хот урһалһиг икдүлхмн, тиим төр эс хаһлгдхла, интенсификациг күцәҗ болшго гиҗ таңһчин Толһач келв.
Приютное-Элст хоорнд йовх автобус йилһгдх. Цааранднь Приютное селәг усар тетклһнә бурһу тосхлһна тускар әмтн сурвран өгв. Тер төр дарук җилд күцәгдх, тер кемлә Первомайское, Нарын, Песчаное селәд левокумск усар теткгдх, иим бачм төр Приютное селәнд чигн күцәгдх, усна үн бәәрн әмтнә төлә кимдрх, шишлң машин терүг зөөхмн гиҗ таңһчин Толһач болн Приютна РМО-н һардач әмтнә сурврт хәрү өгв. Тиигҗ социальн кесг чинртә төр районд күцәгдхнь лавта.
ТүРВәН һуна