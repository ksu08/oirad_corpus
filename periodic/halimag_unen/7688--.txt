Этносойлын төрмүдт нерәдгдв
31-03-2018, 09:03 
Конференцин көдлмшиг министерствин номин болн региона сурһуль-эрдмиг делгрүллһнә әңгин һардач Зоя Убушиева секәд, XIV "Волковин умшлһн" көдлмшән эклснлә йөрәв. Тер мет "Хальмг кел өргҗүллһнә Цутхлңгин" директор Арслң Санджиев үг келҗ җил ирвәс умшлһнд улм олн орлцачнр орлцҗ, шин ухан-тоолвран болн седвәрен олнд өргәр медүлнә гиҗ темдглв.
Умшлһнд Хальмг госуниверситетин, КРИПКРО-н номтнр, колледжмүдин, школмудын багшнр орлцҗ, этносойлын сурһуль-эрдмин кесг төрәр келв. Тер тоод "үйнр" учебникд энтносойлын компонент ямаран орм эзлҗәхин тускар тоолврарн хувалцв. Тод бичгәр бичсн кезәңк материалмудын ул деер аңгудын туск лексикиг хальмг дуудт олзлҗасна туск соңсхвр йир соньн болв.
Эндрк педагогическ идеймүдин болн хәләцин кемҗәнд хальмг олн улсин педагогическ дамшлт ямаран ик үнтә болҗахин тускар багшнр болн специалистнр бас келв. Тер мет немр сурһулин кемҗәнд сурһульчнрин этносойлын социализац яһҗ күцәгдҗәхин тускар конференцд орлцачнр тоолврарн хувалцв. ФГОС-ин таалд төрскн кел дасхлһна йовудт цуг олна сойлын болн шагшавдын ул деер сурһульчнрт сурһмҗ болн медрл өглһнә көдлмшән яһҗ күцәҗәхин тускар специалистнр соньн илдклдән зәңглв. Этнопедагогикин халхар ямаран дамшлт хоршаҗ авсна, арвтнрт болн бичкдүдт сурһмҗ өглһнә кемд терүг яһҗ олзлҗахин тускар Элстин 2-ч тойгта школын багшнр келҗ өгв.
Тиим кевәр академик Волковин нертә номин умшлһн эн җил чигн делгрлт авч этносойлын, этнопедагогикин сурһуль-эрдмиг цааранднь өргҗүллһнд зөвтә нилчән күргв.
Мана зәңгч.