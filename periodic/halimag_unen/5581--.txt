әмтнә әм аврна
21-04-2017, 17:54 
Урҗ өдр, апрель сарин 20-д, цусна келн-улсин өдрт нерәдҗ, "Калмыкия" гидг таңһчин зәңгллһнә агентствд таңһчин цусна цутхлңгин һардач Александр Максимовин пресс-конференц болв. Александр Родионович цусна цергллтин үүлдврин болн донорск җисәнә тускар келҗ өгч, таңһчин олнд зәңгллһнә журналистнрин сурврмудт хәрү өгв. Тер мет РФ-н күндтә донор Татьяна Лунева пресс-конференцд орлцв.
1832 җилд әрәсәд түрүн болҗ Петербург балһсна акушер Андрей Вольф цаһан төр бәрсн күүкд күүнд залуһиннь цус гүүлгҗ өгәд, энүнә әминь аврсмн. Болв эн күн британск акушер Джеймс Бланделлин ухалҗ һарһсн аппарат болн энүнә эв-арһинь, дамшлтынь олзлсн болдг.
2007 җиләс апрель сарин 20-д мана орн-нутгт чинртә социальн байр - донорин келн-улсин өдр темдглнә. Мел эн өдр әрәсәд Андрей Вольф цус гүүлгәд, күүкд күүнә әминь аврсмн.
Мана таңһчд түрүләд цус гүүлглһнә хора таңһчин больницин ул деер секгдҗ эклҗ көдлсмн.
Хөөннь эн цергллтин төлә онц гер тосхгдҗ, эдлврт орулгдв. Таңһчин цусна Цутхлңд эврәннь кергән йилһән сәәнәр меддг, эрдмдән итклтә улс көдлнә. Александр Родионович бийнь эн цергллтд хөрн дөрвн җил көдлҗ йовна. Цөөкн җил хооран эрүл-менд харлһна халхиг шинрүллһнә программиг күцәлһнә йовудт Цутхлңгин материальн-техническ көрңгинь батрулҗ, 200 сай һар арслңга мөңгәр өдгә цагин некврлә ирлцҗәх шин оборудованяр тетксмн.
Таңһчд донорск җисән делгрҗәнә. Җил болһн таңһчд 5 миңһ һар күн цусан өгнә. Таңһчин цусна Цутхлң җилин эргцд кесг акц бүрдәнә. Олн улс тер керг-үүлдврмүдт орлцҗ цусан өгнә. Темдглхд МВД-н, УФССП-н, Ростелекомин, нань чигн ведомствсин болн организацсин элчнр, Хальмг государственн университетин, Элстин медколледжин оютнр донорск җисәнд шунмһаһар орлцна.
Мана таңһчд миңһ шаху күн РФ-н күндтә донорин нер зүүҗәнә. Эднә негнь - Татьяна Лунева. Татьяна Леонидовна 25 җилдән цусан өгчәнә. Бичкндән үүрлҗ йовсн күүнә төлә түрүн болҗ цусан өгсн болдг. Экн авгтан 200 мл цус өгдг билә, дарунь 400 мл цус өгдг болв. Кедү күн энүнә нилчәр эдгсн болдг, кедү күн әмд үлдсн болх. Тиигәд донормуд әрүн седкләсн цусан өгч, таньдго улст туслна.
Таңһчд донорск кергиг делгрүллһнә олна хүүв үүлдҗәнә. Донорск җисә делгрүллһнә керг-
төрт таңһчин һардвр оньган өгч, эн әрүн кергиг дөңнҗәнә. Донормуд җилдән дөрв дәкҗ цусан өгнә. Эднд льгот өггднә, тер мет немр амрлһна өдрмүд өгнә. РФ-н күндтә донормуд җилд нег дәкҗ мөңгнә дем авна. Насни дигт күрсн эрүл-дорул улс донор болҗ чадҗана.

Маргарита АРЗАЕВА