Дорд үзгин кел болн сойл шинҗллһнә төрәр
11-12-2018, 10:10 
Давсн долан хонгин чилгчәр, ноябрин 30-д, Элстд, правительствин герт "Дорд үзгин кел болн сойл шинҗллһнә хамцу көдлмш: амн үгин болн бичмрин авъясмуд сойлмудын хоорндк хәрлцәнә йовудт яһҗ делгрҗәхин туск" төрәр нарт-делкән форум Хальмг университетин ул деер болв.
Пленарн сүүриг Хальмг ГУ-н ректор Бадм Салаев һардв. Эн ик конференцд Хальмг университетин, әрәсән Номин Академин, һазадын орна вузмудын номтнр орлцҗана. Давсн җил Хальмг ГУ-н ул деер "Олн халхин хамцу экспедиц келһнә Нарт-делкән номин цутхлң" тогтагдла, тиим кевәр эднә олн халхин нөкцлтин ул тәвгдв. Тер тоод Китдин, Моңһлын, Польшин, СНГ-н орн-нутгудын элчнр маднла нөкцлтхәр болн хамцу көдлмшән гүүдүлхәр, номин үүлдврән өргҗүлхәр, терүг улм өөдән кемҗәнд өөдлүлхәр ирсн бәәнә гиҗ Хальмг ГУ-н ректор темдглв.
Дарунь таңһчин правительствин Ахлачин дарук Боова Бадмаев номтнриг форум сексн йовдлла йөрәҗ, правительств кезә чигн Хальмг университетин үүлдвриг дөңнҗ, номин шин технологийсиг производств улм өргәр олзллһнд нилчән күргнә гив. Цааранднь эн таңһчин Толһач Алексей Орловин йөрәлин бичг умшҗ өгв. Эндр өдр востоковедень олн кемҗәтә, түргәр делгрҗәх систем болҗана, нарт-делкән нөкцлтиг цааранднь улм өргәр делгрүлх арһ эн өгчәнә гиҗ бичгт келгдҗәнә. Тер мет Таңһчин Улсин Хуралын (Парламентин) Ахлач Анатолий Козачко болн таңһчин правительствин Ахлач Игорь Зотов илгәсн йөрәлиг умшв.
Цааранднь форумд орлцачнриг әрәсән Орн-нутгин Хүүвин депутат Батор Адучиев болн Орн-нутгин Хүүвин депутат Марина Мукабенован нерн деерәс терүнә нөкд Полина Шарвенова, Моңһлын Ховдск университетин ректор Бавуу Нямдорж, РАН-а делкән литературин институтын директорин дарук Андрей Кофман, Киргизстана Иссык-Кульск университетин проректор Бактыбек Атыгаев, РАН-а востоковеденя Институтын номт Кема Орлова болн нань чигн номтнр йөрәлән келҗ, мана нөкцлт сән ашта болҗ шинҗлгдәд уга олн келн-улсин сойлын, келнә болн литературин, амн үгин зөөрин олн шин тоотыг илдклһнд күргтхә гиҗ дурдв.
Дәкәд докладмуд эклв. Хальмг университетин коллектив әрәсән, СНГ-н болн һазадын хол орн-нутгудла яһҗ ниитә көдлмшән өргҗүлҗәхин тускар ректор Бадм Салаев келв.
Давсн 2017 җил "Олн халхин хамцу экспедиц келһнә Нарт-делкән номин цутхлң" тогтагдла, түрүн хамцу шинҗллт кехин төлә номтнрин нарт делкән коллективс бүрдәгдлә. Тер нөкцлт сән ашта болв, номин көдлмшин чинрнь болн кемҗәнь кесг холванд өсв. әрәсән номин саңгуд номтнрин 40 төсв күцәхин төлә 30 сай арслң грантмуд йилһҗ өгв. Эн хамцу үүлдвриг финансарн Хальмг ГУ чигн дөңнв гиҗ ректор темдглв.
Хальмгт нернь темдгтә Санкт-Петербургин Императорин университетин профессор болҗ 20-ч зун җилин эклцәр үүлдҗ йовсн Владислав Котвичин өөрд улсин келнә, тууҗин, "Җаңһр" дуулвриг шинҗллһнә халхар күцәсн аһу ик көдлмшин, терүнә тускар тодрхаһар келгдҗәх Краков балһсна архивд хадһлгдҗах документсин болн детгрмүдин, номин статьясин тускар Варшаван университетин профессор, филолог номин доктор Агата Барей Стражинска келҗ өгв.
Тер мет Моңһлын сурһуль-эрдмин университетин профессор, Хальмгт кесг дәкҗ ирсн номт болн олна үүлдәч Надмид Сухбаатар өөрд улсин туульсиг болн амн үгин зөөриг хадһллһна болн делгрүллһнә халхар ямаран үүлдвр күцәгдҗәхин тускар зәңглв.
"Тыван туск шин шинҗллтс" гидг номин журнал номин индексацин нарт делкән ханьд яһҗ орулгдҗахин туск дамшлтарн Москван гуманитарн университетин профессор, философ номин доктор Ламажаа Чимиза хувалцв. Тер мет Өвр Моңһлын университетин профессор Даваан Тая алдр "Җаңһр" дуулвриг шинҗлдг цутхлңд электронн толь, аудио болн видеоматериалмуд яһҗ олзлгдҗахин тускар илдклән кев.
Талдан чигн номтнр филологин болн тууҗин, востоковедмүд-специалистнриг белдлһнә соньн төрәр тоолврарн хувалцв.
үдин хөөн тод бичгин 370 җилин өөнд нерәдсн төгрг ширән сүүр болв, тер мет востоковеденя болн хоорндан нөкцлтлһнә олн төр номтнр 3 секцин көдлмшин йовудт хәләв. Ноябрин 29-д болхла Хальмг ГУ-н номин библиотекд востоковеденя төрмүдиг күцәлһнә төлә интеграц ямаран чинр зүүҗәхин тускар төгрг ширән сүүрт ноомтнр тоолврарн хувалцв.
ТүРВәН һуна