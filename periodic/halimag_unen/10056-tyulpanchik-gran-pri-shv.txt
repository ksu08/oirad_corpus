«Тюльпанчик» Гран-при шүүв
12-11-2019, 10:07 | Таңһчин зәңгс » Сойл
Ноябрь сарин эклцәр Грозный балһснд «Creativity horizons» гидг бичкдүдин болн насни дигт күрәд уга баһчудын үүдәлтин нарт-делкән марһан-фестивалин түрүн девсң болв.
Терүнд Москваһас, Удмуртяс, Хальмг Таңһчас, Дагестанас болн Чечняһас 35 коллектив орлцад, бииһин, дууна болн зевсгүдин номинацд билг-эрдмән үзүлв. Хальмг Таңһчас эн марһанд Е.Толкачевин нертә «Тюльпанчик» ансамбль орлцад, Гран-при шүүҗ авв. өцклдүр ансамблин һардач Людмила Толкачева, хореограф Делгир Церенова болн биичнр Эльмир Рустамов болн Алина Джеева журналистнрт эн фестивалин тускар келҗ өгв.
«Ишкмдг», «Чичрдг» болн моңһл би бииләд, биичнр хальмг улсин сойлла цугтаһинь таньлдулв. «Вайнах» ансамблин һардач мана бичкдүдин сән белдвриг өөдәнәр үнлҗ, мана таңһчур ирҗ чечен улсин би дасхх үгән өгсиг Людмила Геннадьевна келв. Жюрин шиидврәр мана коллектив гран-при шүүҗ авсн дипломар ачлгдв. Ирх җилин эклцәр, январь сард, эдн Москва балһснд болх дарани девсңд орлцх зөв авв. Эн фестивалин товчлгч девсң июль сард Дагомыст болхмн.
Тер мет бичкн биичнр ноябрь сарин 25-с авн декабрин 3 күртл Москвад көгҗмин нарт-делкән Герт болх «Москва үүрмүдән тосчана» гидг фестивальд орлцхар белдҗәнә. Эн фестиваль Владимир Спиваковин саңгин 25 җилин өөнд нерәдгдҗәнә, терүнд әрәсән Президент В.Путин орлцхмн гиҗ зуралгдҗана. «Тюльпанчик» эн фестивальд түрүн болҗ дөрвн җил хооран орлцсмн, тегәд эднд өөнин фестивальд билг-эрдмән үзүлхиг үрвр кеснд эдн ик дааврта болҗана гиҗ тоолҗана.
- Эн җилин үүлдвриг ашлҗ бидн Элстд бас концерт өгхәр седҗәнәвидн. Эн концерт олн җилдән коллективиг һардҗ йовсн Евгений Толкачевин санлд нерәдгдхмн, тегәд мана бичкн биичнр терүнд бас белдвр эклсн бәәнә. 2020 җилд бидн Хальмг автономь тогтсна 100 җилин болн Алдр Диилврин 75 җилин ончта өөн темдглхвидн. Терүнд бидн шин би белдҗ бас мана хәләһәчнриг байрлулхар зуралҗанавидн, - гиҗ Людмила Геннадьевна келв.
Ноябрь сарин эклцәр бичкдүдин бииһин дөрвн коллектив нарт-делкән фестивальмудт орлцад, гран-при шүүҗ авв. Л.Толкачеван темдглсәр, мана бичкдүдин коллективс диилвр бәрснь ик бахмҗ үүдәнә. «Эн коллективсиг мини сурһульчнр һардҗахнь нанд хойр дам байрта болҗана. Дорас өсч йовх бичкдүд биилдг, дуулдг эрдмәр соньмсҗ йовхнь, иим марһаст диилвр бәрҗ йовхнь эк-эцкнрин тәвц болн күцәмҗ болҗана»,- гиҗ Людмила Геннадьевна ханлтан өргв.
Наталья ДАВАЕВА
Авторин цоксн зург