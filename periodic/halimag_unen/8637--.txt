үлдчнә хөвтә күүкд
05-09-2018, 10:38 
Приютна района үлдчн селәнә "Малыш" нерәдлһтә бичкдүдин садур үрән көтлсн эк-эцкнр, аавн-ээҗнр өрүн болһн адһҗ йовхинь үзҗ болхмн. Олн җилдән көдлҗ йовх сурһмҗлачнр күүкд-көвүдиг байртаһар тосҗ, цагинь соньнар, бийстнь тустаһар давулхар шунна. Тегәд чигн бичкдүдт энд таасгддгнь медгдҗәнә.
Бичкдүдин садыг олн җилин туршарт Жанна Манджиева чадмгар һардҗана. Найдгч җилмүдин дундурар үлдчн селәнә школ төгсәснәннь хөөн Элст балһсна Х.Б.Кануковин нертә педагогическ училищт орҗ эн сурсмн. Сурһулян сәәнәр төгсәһәд, хәрү селәндән ирәд, сурһмҗлач болҗ көдлмшч түрүн ишкдлән эн кесмн. Тиигхд энд сурһмҗлачар көдлҗәсн Нина Санджиевна Баниева, Вера Петровна Лаглаева, Галина Абрамовна Манцаева болн нань чигн улс баахн специалистд даңгин сүв-селвгән өгч, дамшлтарн хувалцдг бәәсмн. Бичкн зуур көдлҗәһәд, күцсндән төвкндго Жанна медрлән улм гүүдүлхин төлә көдлн бәәҗ Хальмг государственн университетд орҗ сурв.
Университет төгсәснә хөөн энүг бичкдүдин садын залачд тәвсмн. Җил ирвәс мергҗлтнь өсәд, дамшлт хоршаҗ авв. Көдлмшән йилһән сәәнәр, даавртаһар күцәдг төләднь Жанна Манджиева кесг өөдән ачлврмудар ачлгдсн болдг. Бичкдүдлә ээлтә Жанна Максимовна бийнь олн үртә эк. Авальтаһан эврәннь һарһсн тавн үр өсәд-босхсн деерән дү күүкнәннь өнчн хойр күүкиг хәләҗ, килмҗән тусхасмн. Күүкднь цуһар чик сурһмҗ авч, бийдән зөв сурһульта-эрдмтә, олнд туста улс болҗ өсв.
Хамдан көдлдг үүрмүдиннь тускар келҗ өгхинь сурхла Жанна Максимовна иигҗ келв:
- Манад өөдән медрлтә, байн дамшлтта, кергән сәәнәр меддг улс көдлҗәнә. Эдн дунд сурһмҗлачнр Наталья Басанова, Ольга Бадма-Халгаева, Виктория Саксыкова, Светлана Босхомджиева йовна.Тер мет сурһмҗлачин нөкднр болҗ кесг җилин эргцд Вера Тавшанова, Гиляна Саранкаева, Галина Лиджикова сәәнәр көдлҗәнә. Мана коллектив ни-негн өрк-бүл мет бәәнә. Олн җилин туршарт Елизавета Ангирова замчар энд көдлҗәнә. Энүнә кедг әмтәхн шимтә хотынь бичкдүд таасна, - гив.
Цөөкн җил хооран эн дошкольн учреждень бичкдүдин үндсни садт хүврүлгдснь орта гиҗ сангдна. Юңгад гихлә үлдчнд келн-улсин гимназь бәәнә. Тегәд күүкд бичкнәсн авн төрскн келән гүүнәр дасчахнь энтн сән йовдл. "Малыш" бичкдүдин садт һучн күүкн-көвүн орна, энд һурвн баг үүлдҗәнә. Сурһмҗлачнр эрдминнь халхар олн зүсн марһаст орлцҗ ончрна. Эдн күүкдт дуран, седклән өгч, эднә билгинь делгрүлнә. Бичкдүд төрскн келән гүүнәр дасна, сәәнәр дуулна, биилнә. Эдн селәнд бүрдәгддг байрин керг-үүлдврмүдт даңгин орлцҗ, билгән үзүлнә.
Бичкдүдин билг-эрдмин үүдәгч эв-арһинь делгрүллһнә төлә "Малыш" садт цугнь бәәнә гиҗ келх кергтә. Күүкд-көвүд энд зург зурна, хореографическ кружокд орна, биилдг-дуулдг дасна. Олн зүсн туульсар наадд чигн тәвнә. Бичкдүдин төлә бичсн шүлгүдәр күүкд ахр наад тәвхдән дурта.
Хальмг кел, сойл, тууҗ делгрүллһнә төрт эн бичкдүдин садт ик оньг өггднә. Күүкд-көвүдт Наталья Онкорова хальмг кел дасхна. Бичкдүдт амн урн үгин үүдәврмүд дасхҗ, төрскн келинь өргҗүлхәр эн зүткнә. Хальмг улсин авъяс-заңшалла, сойлла залһлдата олн зүсн керг-үүлдврмүд дару-дарунь бичкдүдин садт бүрдәгднә. Дорас өсҗ йовх үйнрт шагшавдын сән сурһмҗ өглһнд ик нилчән эннь күргнә. Хальмг улсин байрин өдрмүдт нерәдгдсн керг-үүлдврмүдт эрк биш селәнә медәтнриг дуудна. Тиигәд бичкдүд көгшн улсиг тевчдг сурһмҗ авна, үйнрин залһлдан батрна.
Бичкдүдин садын көдләчнр селәнә бәәдл-җирһлд шунмһаһар орлцна. Келхд, селәнә клубин ясврин көдлмшт, хурлын болн үкәрин кец-таалын ясруллһна кергт эдн бас болм тәвцән орулсн болдг. "Теремок" бичкдүдин сад селәнә үндсни гимназьла бат залһлда бәрҗ үүлднә. "Күн дөңгәр, шовун далваһар" гидг хальмг үлгүр бәәдг биший. Өдгә амр биш цагт бичкдүдин садт бәәрн арһлачнр болн фермермүд даңгин нөкд болна. Тедн дунд Людмила Антудинова, Сергей Камолов, Наталья Менкеева, Иван Атхаев болн нань чигн кесг улс йовна.
"Малыш" бичкдүдин садын коллективин кеҗәх көдлмшинь өөдән үнләд, күүкд-көвүдин эк-эцкнр, аав-ээҗнр ханлтан өргнә. Байрин өдрмүдт эдн нааран ирәд, керг-үүлдвртнь орлцад, бас дөңгән күргнә.
Бичкдүд - мана иргч. Тегәд чигн хамгин байрта-җирһлтәнь мана күүкд-көвүд болх зөвтә. үлдчнә бичкдүдин садын көдләчнр энүнә төлә цуг арһ-чидлән зөрҗ көдлҗәнә.
Маргарита АРЗАЕВА
И.Музраеван цоксн зург