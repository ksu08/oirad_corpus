Билгтә эрдмчнрин то өсчәнә
07-03-2018, 11:19 
Марһанд кондитермүд, замчнр, электромонтажникүд болн нань чигн эрдмтә уйн наста көдлмшчнр - колледжмүдин оютнр ут-турштан 18 компетенцәр хоорндан дөрлдв. Эн марһан йир чинвртә болн йовудта болв, цугтан сән белдврән үзүләд, дииләчин өөдән нер зүүхәр седҗәсмн. Аштнь экспертмүдин үнллһнә хөөн компьютерт цуг орлцачнрин аш орулгдсна хөөн дииләчнр болн призермүд йилһгдв.
"һаңнлһна технологийс" гидг компетенцд Элстин политехническ колледжин оютн Иван Мочерлаев диилвр бәрв. һурвдгч ормиг болхла нам хойр күн эзлв, тегәд эн компетенцд дөрлдән йир йовудта болв гиҗ келх кергтә.
Электромонтажникүдин дунд Элстин политехническ колледжин элч Андрей Скиданов дииләчин нер зүүв. Хойрдгч ормд чигн эднә элч һарв. Тиим кевәр эн сурһулин заведеньд сән специалистнриг белднә гиҗ келх кергтә, давсн җил эдн бас дөрлдәнд орлцҗ сән дамшлт хоршала.
Замчнрин дунд Элстин хулд-гүүлгәнә технологическ колледжин элч Александр Рябухин диилвр бәрв. Малын эмчнрин дундас Джангар Васькаев Хальмг госуниверситетәс йилһрв, хойрдгч ормд Хальмг ГУ-н әңг болҗах Башантинск колледжин элч, һурвдгч ормд бас университетин элч һарв. Тиим кевәр таңһчин һоллгч вузин оютнр сән белдврән үзүлв.
Арһлачнрин дундас Элстин хулд-гүүлгәнә технологическ колледжин хойр элч Эдуарда Станиславовна Титаренко болн Андрей Николаевич Аленкин негдгч орм эзлв, тернь бас ыховр юмн болснь лавта. Хойрдгч болн һурвдгч призермүд бас хошадар өөдән ашт күрв, тегәд дөрлдән ик хурц болв гихлә эндү болшго. Нефтин болн газин Хальмг госколледжин болн Городовиковск балһсна олн профильтә колледжин элчнр энд йилһрв.
"Геодезия" гидг ховр компетенцд Хальмг университетин СПО-н оютнр нүүрлгч цуг ормиг эзлв, тиигчкәд энд бас хошад дииләч болн призермүд йилһгдв. Дииләчнрнь Разия Абдулова болн Алдар Джуриков болв. Эдниг правительствин Ахлачин дарук, таңһчин чемпионатын бүрдәмҗин комитетин ахлач Боова Бадмаев дипломсар ачлҗ, медальмуд бәрүлҗ өгв.
Дарунь кондитермүд дунд призермүд йилһгдв. Дииләчин күндтә нериг Элстин хулд- гүүлгәнә технологическ колледжин оютн Валерия Буваева зүүв. Цааранднь "Дошкольн сурһмҗ" компетенцд нүүрлгч цуг ормиг Элстин педагогическ колледжин оютнр эзлв. Дииләчин өөдән нерн экспертмүдин шиидврәр болн компьютер һарһсн ашар эн колледжин оютн Татьяна Богдановад өггдв.
Дарук "Ресторана сервис" гидг компетенцд Элстин хулд-гүүлгәнә технологическ колледжин элч Василий Водолазкин дииләчин күндтә нер зүүв. Эднд болн призермүдт өөдән ачлвринь "Баһ наста профессионалмуд" гидг таңһчин чемпионатын бүрдәмҗин комитетин ахлачин дарук, таңһчин сурһуль-эрдмин болн номин министр Николай Манцаев бәрүлҗ өгәд йөрәв.
"Медицинск болн социальн килмҗ өглһн" гидг компетенцин дөрлдәнә йовудын тускар мана газет тодрхаһар бичлә. Энд Тамара Хахлынован нертә Хальмг медицинск колледжин оютн Виолетта Моргунова диилвр бәрв. Таңһчин больницин элчнр призермүд болв. Баһ классмудын багшнр дунд нүүрлгч ормсиг Х. Кануковин нертә Элстин педагогическ колледжин оютнр эзлв, тиим аштаһар дөрлдән төгсх гиҗ нам урдаснь медҗ болхмн билә. Дииләчин нериг энд Гиляна Павлуева зүүв. Эдниг болн күндтә призермүдиг дипломсар болн медальмудар эрүл-менд харлһна министрин дарук Галина Динкиева ачлв.
Дарунь тәәз деер "Технологии моды" гидг компетенцин дииләч болн призермуд һарв. Түрүн ормиг энд Элстин политехническ колледжин элч Диана Манджиева эзлв. үс хәәчлдг эрдм дундас Городовиковск балһсна олн профильтә колледжин элч Ульяна Захарова йилһрв. Эднд ачлвринь сурһуль-эрдмин министрин дарук, таңһчин чемпионатын бүрдәмҗин комитетин гешүн Герман Санджарыков бәрүлҗ өгв.
Күн болһнд гилтә ода машин бәәнә, тернь эвдрхлә автослесарин дөң кергтә болна. Тегәд иим эрдмтә әмтн оньдин көдлмштә болна. Аштнь гиигн автомашидин ясвр кедг болн тедниг теткдг слесарьмуд дунд дөрлдән бас чинвртә болв. Дииләчин нериг Элстин политехническ колледжин оютн Семен Болдырев олн зүсн нәрн эв-арһ чикәр олзлад зүүв. Тер мет "Веб-дизайн" нәрн компетенцд бас Элстин политехническ колледжин оютн Алексей Пьянов компьютерт олн зүсн операциг түргәр болн тохнятаһар күцәһәд дииләч болв. Эднд болн күндтә призермүдт алтн, цаһан болн күрл мөңгн медальмудыг тосхлтын, көлгн-күчнә болн хаалһин эдл-ахун министрин дарук, чемпионатын бүрдәмҗин комитетин гешүн Юрий Ользеев бәрүлҗ өгәд йөрәв.
Дәкәд ода школд сурчах 16-та "WorldSkills Russia" марһана юниормуд бас ачлгдв. Эдн цааранднь колледжд эс гиҗ университетд сурч улм сән урчуд болхмн. Эднд эртәс экләд дамшлт хоршах арһ өггдҗәнә. Тер тоод "Веб-дизайн и разработка" компетенцд Хальмг госуниверситетин билгтә элч Анатолий Сергиенко диилвр бәрв. Уйн наста арһлачнр дунд болхла Оватан селәнә школын сурһульчнр Александра Бахаева болн Елизавета Верговская негдгч ормд һарв. Аштнь сүл "Мобильная робототехника" марһанд хойр күн дииләчнь болв, тер тоод Хальмг университетин хойр оютн Санал Эрендженов болн Басң Авеев йилһрв. Эднд өөдән ачлвринь сурһуль-эрдмин болн номин министрин дарук Герман Санджарыков бәрүлҗ өгв.
Тер мет марһана спонсормуд дииләчнриг болн призермүдиг үнтә белгүдәр болн мөрәсәр ачлв. Таңһчин чемпионатын бүрдәмҗин комитет эднд ханлтан өргв. Тиим кевәр цуг призермуд ачлгдад урмд авв, дарук чемпионатд эдн улм дамшлт хоршаҗ күцәмҗ бәрхнь лавта. Ода эдниг әрәсән чемпионатын шүүврин дөрлдән күләҗәнә. Тиим кевәр таңһчин колледжмүдт специалистнриг белдлһн җил ирвәс ясрҗ әрәсән марһаст улм сән аштаһар орлцх арһ өгчәнә.
ТүРВәН һуна