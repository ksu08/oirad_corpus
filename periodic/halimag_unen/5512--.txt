Энд мана итклтә үүрмүд бәәнә
13-04-2017, 11:00 
"Хальмг үнн" газетин Өдрмүд цаарандан таңһчин райодар болҗана. Давсн долан хонгин пүрвә өдр газетин ончта өөнд нерәдгдсн байр Яшкулин районд болв. Эн районла бат залһлдан батрсн бәәнә. Газетин ут тууҗин йовудт энд бәәдг кедү эгл улсин, эднә туурмҗта күч-көлснә, залу-зөрмг йовдлмудын, билг-эрдмин, төрскнч седклин тускар бичгдсн болх. Энд мана итклтә үүрмүд бәәнә. Җил болһн газетд бичгдҗ, төрскн келәр һардг һарциг яшкулахн дөңннә.
Эн байрин өдр нааран ирсн үүдәгч багиг Яшкулин района муниципальн бүрдәцин толһач Тельман Хаглышев тосад, района социальн-экономическ делгрлтин тускар келҗ өгв. Темдглхд, өскҗәх малыннь тооһар Яшкулин район таңһчд нүүрт йовна. Яшкуль селәг федеральн хаалһ керчҗ һарна, селәнәхн эврә кергән секәд, хулд-гүүлгә бүрдәһәд, чадмгар
көдлҗәнә. Эн амр биш цагт энтн ик чинртә болҗана. Арһлачнр бийдән олзта-орутаһар көдлсн деерән кесг күүг көдлмшәр теткҗәнә. Дәкәд болхла таңһчд урһаҗах темснә өрәлинь эн районд урһана. Энтн болхла өдр-сөөһин кемҗән уга амр биш көдлмш. Олн җилин туршарт райог һардҗ йовх Тельман Кюкенович Хаглышевин дамшлт, төрскнч седкл эн күцәмҗин ул
сүүриг тогтаҗах нег хүвнь болна гиҗ сангдна.
Района администрацд болсн күүндврин хөөн цуһар "һундл төрҗәх эк" гидг бумбд цецгә тәвәд, энд оршагдсн зөргтә баатрмудын санлыг тевчв. Төрскән харсгч Алдр дәәнә цагт Яшкулин һазрт күчтә дәәлдән болсиг цуһар меднәвидн. һаң халун болдг усн уга теегт аврлт уга хортнла догшн бәрлдән болсмн. Мана редакцд көдлҗ йовсн дәәнә ветеран, бичәч Җимбин Андрей тер бәрлдәнд орлцсн күн. "Хаһрҗах бомбсас көлтә цунцг, улм һаң халун болад, эргнк өгрәд, һазр теңгр хойр негдәд, әмтә-киитә хамг мәәрәд зовдг билә. Усн уга теегт хортн чигн ик гидгәр түрсмн. Немш салдсмудын чирәснь нарна күчнд харлад өгрҗ одсиг цогцмудынь олхларн үздг биләвидн. Нег усна тогталас ус уудг биләвидн. Мадн өөрдхлә - тедн мадниг көндәдмн биш, тедниг өөрдхлә - мадн бас хадго биләвидн. Тиим нег келвр угаһар тогтсн закан билә", - гиҗ тер сүркә цагиг ветеран тодлна.
Газетин өөнд нерәдгдсн байрин керг-үүлдвр цаарандан сойлын Герт болв. РМО-н толһач Тельман Хаглышев редакцин коллективиг 100 җилин өөнлә йөрәһәд, өдгә цагт барин һарц ямр ик чинр зүүҗәхин, хальмг келән болн сойлан хадһллһна кергт ямр дүңгә тәвцән орулҗахин тускар келв. Дарунь "Хальмг үнн" газетин ах редактор Менке Конеев болн ах редакторин дарук Раиса Манжилеева газетин тууҗин, өөнд нерәдҗ давулҗах керг-үүлдврмүдин тускар келҗ, умшачнртан ханлтан өргв.
Яшкульд болсн харһлтд журналистнрлә хамдан Хальмг Таңһчин олн-әмтнә шүлгч Григорий Кукарека орлцв. Шүлгч олн җилин эргцд газетлә бат залһлда бәрҗ, материалмудан газетин халхст барлҗ, умшачнриг соньмсулҗ йовна. Төрскн һазр-усндан цань уга дурта, тууҗин нуувчиг малтад уңгднь күрдг авцта нәрн шинҗләч Кукарекаг соңсхд кезә чигн соньн болна. Мана тег күцц шинҗлгдәд уга, нуувчинь секх кергтә. Яшкулин һазрт өссн-боссн, таңһчин тууҗд темдгтә орман эзлсн улс баһ биш. Тегәд нег һазра улсан мартхмн биш, кеҗ-күцәсинь өргәд, ирх үйнрт күргҗ мөңкрүлтн гисн дуудвр баһчудт кев. Тууҗч В.Бембеевин, номта түрүн малын эмч, эрүл-менд харлһна төрәр түрүн хальмг-орс болн орс-хальмг толь тогтасн
Ц. Корсункиевин тускар келҗ өгв. Яшкулин цутхлң библиотекин седвәртә көдләчнрин тускар
бүләнәр келҗ, эдн гөрәснд нерәдҗ дегтр һарһснднь шүлгч ханлтан өргәд, кесг шүлг умшад, харһлтд ирсн улсиг байрлулв.
Е.Хаглышеван нертә Яшкулин гимназин хальмг келнә багш Александра Оргаева йөрәлин үг келхләрн сүв-селвгән чигн келв. Урднь газетд хальмг селәдин тускар барлгдсн материалмуд шинәс сергәһәд барлтн, һазр-усна тууҗин тускар бичтн гиҗ сурв. Дәкәд мана күңкл Багш Дала ламин гегәнә селвгүдиг әмтн таасч умшна, уха, сурһмҗ авна гиҗ темдглв.
"Күн дөңгәр, шовун далваһар" гидг хальмг үлгүр бәәнә. Олн умшачнриннь дөңгәр "Хальмг үнн" газет зун җилин өөндән күрв. Яшкулин районд мана йоста үүрмүд бәәнә. "Мадн хәләсн нег төрскн газетдән эс бичгдхлә, кен бичгдхмб?"- гиҗ тоолад, эдн җил болһн газетд бичгднә, газетин ямр нег төсвиг бәәдл-җирһлд тохрахд дөң болцхана. Газетин ах редактор М.Конеев байрин сүүрт эдниг Ханлтын бичгүдәр ачлад, нег бичкн белгән нерәдв. Эннь района толһач Тельман Хаглышев, района толһачин дарук Галина Шининова, "Яшкульское дорожное управление №2" ОАО-н генеральн директор Виктор Сангаджиев, "Яшкульский" гидг әрәсән МВД-н МО-н һардач, полицин полковник Владимир Цедеев, "Цаһан Усн-1" СПК-н ахлач Анатолий Бадма-Гаряев, Гашунское СМО-н ахлач Владимир Бондаренко, Яшкулин почтамтын - "әрәсән пошт" ФГУП-ин филиалын һардач Татьяна Хаглышева, Яшкулин района зарһин ахлач Зинаида Очирова, "Кировский" НАО ПЗ-н генеральн директорин дарук Эрдни Гаряев, "Улан-Хееч" ОАО ПЗ-н генеральн директорин үүлиг цаг зуур дааҗах Джангар Сангаджиев, района сурһуль-эрдмин залврин һардач Татьяна Васлиева болн газетин умшач Тамара Бадмаева.
Келхд, газетин умшач Тамара Горяевна Бадмаева Улан Хееч селәнд бәәнә. Хальмг университет төгсәһәд, хальмг болн орс келнә багшар селәнә школд экләд көдләд, көлс шиңгәдг болсн цагас нааран эн күүкд күн мана газетиг бичүлҗ умшдг болад эн җил дигтә
дөчн җил болв. Ода эн пенсьт бәәнә, тиим болв чигн дассн кевәрн җил болһн газетд бичгднә.
"Хальмг үнн" газетиг дөңнҗ байрт орлцхар ирсн "Бамб цецг" гидг ду-бииһин ансамблин дууч Бадм Баджаев сәәхн дууһан дуулад, "Җаңһр" нертә улсин ансамблин биичнр халта бииһән бииләд, байр-бахмҗ үүдәв.
Иигәд газетин өөнд нерәдгдсн харһлт төгсв, мадн болхла Е.Хаглышеван нертә Яшкулин гимназин музейд одвидн. Гимназь 2015-ч җиләс авн ачта багш Екатерина Хаглышеван нер
зүүҗәнә. Екатерина Кюкеновна сурһуль-эрдмин халхла насн-җирһлән залһсн олн дунд тоомсрта багш бәәсмн, олн җилдән эн гимназиг һардҗ йовсмн. Гимназьд музей тогтаһад
45 җил болв. Энд сурчах күүкд-көвүд багшнриннь һардврт хәәврин, шинҗллтин көдлмш кеһәд, җил болһн гилтә энд шин экспозицс секгднә. Энд "Җаңһрин", йиртмҗин, Туурмҗин, А.С.Пушкинә, Яшкулин района тууҗин, гимназин тууҗин музей бәәнә. Эн җил цергч-афганцнрт нерәдгдсн экспозиц секгдв, ода Чернобыльд болсн аюлыг аш уга келһнд орлцсн улст нерәдгдсн экспозиц белдҗәнәвидн, - гиҗ музейин көдлмшин тускар гимназин директор Элла Очирова болн орс келнә болн литературин багш Цаһан Хусеева маднд келҗ өгв. Гимназин багшнрин болн энд сурдг күүкд-көвүдин көдлмшиг үзҗ мадн байрлвидн.

Раиса МАНЖИЛЕЕВА
Н. Горяевин цоксн зургуд


\u0422\u041e\u041e\u041b\u0412\u0420

Джангар САНГАДЖИЕВ, "Улан-Хееч" ОАО ПЗ-н генеральн директорин үүлиг цаг зуур дааҗана:
- Мана селәнә эдл-ахун предприятин көдләчнр олн җилин туршарт "Хальмг үнн" газетиг бичүлҗ авчана. Эн җил төрскн газет 100 җилин өөнән темдглҗәнә. Кесг үйин журналистнр зун җилин туршарт мана таңһчин делгрлтин, өргҗлтин тускар бичәд, мана тууҗиг, сойлыг, төрскн келиг хадһлҗ йовна.
Газетин өөн - энтн цуг мана таңһчин улсин байр. әрүн цаһан седкләсн газетин редакцин көдләчнриг ончта өөнлә йөрәҗәнәв. Кесн көдлмшнь уралан йовҗ, келснь үгнь тоомсрта болҗ, мана төрскн газет өсҗ-өргҗҗ йовтха.
Эн өдрмүдт барт бичгдлһнә кампань эклсн бәәнә. Мадн газетән дөңнәд, 50 экземпляр бичүлҗ авхар бәәнәвидн.
Галина ЯШКУЛОВА, "Кировский" НАО ПЗ-н тооч:
- "Хальмг үнн" газетин байр - цуг мадна, умшачнрин, байр. Тер юңгад гихлә газетин тууҗ хальмг улсин тууҗла, күн болһна хөв-кишглә залһлдата. Хальмгуд Сиврәс ирәд шинәс таңһчан босхсн цагт газет шинәс барлгддг болсмн. Мана эк-эцкнр тер түрүн тойгудыг әрүнәр хадһлҗ умшдг билә. Тер җилмүдт Сиврәс төрскн һазрурн һарад уга хальмгуд хам-хоша селәнд газетин тойг бәәдич гисиг соңсчкад, газет умшхин, таңһчд шинәс юн болҗахиг медхин төлә йовһар йовдг бәәҗ. Арвн һурвн җилдән күүнә һазрт энлҗ йовсн улс төрскн газетән һартан авхларн теңкән уга байрлдг бәәҗ. Газет эднд омг, урмд өгдг бәәсмн.
Мана селәнә эдл-ахун предприять җил болһн 60 шаху газет бичүлҗ авна. Төрскн газетдән дуртавидн. Газетәс мадн таңһчд, делкәд юн болҗахиг меднәвидн. Хальмг улсин тууҗин, авъяс-бәрцин, заңшалын тускар умшхдан дуртавидн. Дәкәд болхла журналистнр мана күцәмҗин, ветеранмудын, күч-көлсчнрин тускар бичнә.