Медәтнрән күндлҗ тоов
04-10-2014, 14:04 | Таңһчин зәңгс
Октябрин 1-д мана орн-нутгт медәтнрин өдр темдглнә. Эн өдр мадн дәкн нег аав-ээҗнрән, нег һазра медәтнрән тевчҗ мендинь медҗ золһнавидн. Иим нег байр октябрь сарин 1-д үстин района Татал селәнд урднь бәәсн медәтнрин төлә О.Чомподов, С.Аббяев, О.Аббяев, Э. Мучаев, нань чигн төрскнч седклтә улс Элстин нег кафед бүрдәв. Кесг җилдән Татал селәнд көдлҗ йовсн медәтнр цуглрад бүлән үгәрн нег-негән тосад урдк җилмүдән тодлв.
Медәтнрин сән өдрт нерәдсн керг-үүлдвриг О.Чомподов секәд, тадниг энд үзхдән байрта бәәнәвидн гив. Кесг җил хооран мадниг күч-көлснә ик хаалһд орулҗ, нүдн-амн болҗ йовлат. өдгә цагт тадна дамшлт маднд тусан күргҗәнә. Эндр тадниг цуглулҗ,дәкн нег ханлтан өргхәр седҗәнәвидн, тадна төлә нер туурсн артистк Эрвена Оргаеваг дуудҗ ду-бииһән нерәдҗәнәвидн гив.
Кесг җилин туршарт Татал селәнә дундын школын директорар көдлҗ йовсн Антонина Манджиевна Эльдышева харһлтд бас орлцад урдк җилмүдән тодлад нег һазра улсан йөрәв.
«өрүн эрт эндр мана Татал селәнә көвүд җиңнүләд эн керг-үүлдврт иртн гисн үрвр кесн кемлә, ямаран сән мана көвүд гиҗ би дотран санув. Оньдин соньн керг бүтәҗ үүлднә, тегәд би йосндан байрлҗанав. Харм төрхд, сул җилмүдт мадн нег-негнләрн баһар харһҗ күүнднәвидн. Иим керг-үүлдвр бүрдәҗ, медәтнрин тускар баһчуд ухалҗ сандгнь йир сән, эннь талдан чигн баһчудт үлгүр-үзмҗ болх зөвтә. Килмҗән тусхаҗ мадниг иигҗ тевчдгтн йир сән, тана нилчәр мадн үстин района «Авангард» газетән эндән авад, төрскн селәнд, районд давҗах үүлдврин тускар меднәвидн. Тана иньгллт, нег һазра улстан дөң-тусан күрглһн, сүв-селвгән келҗ бәәдг йовдлтн маднд, медәтнрт, ик урмд өгнә. Тегәд кеҗ- күцәҗәх тадна көдлмштн делгрлт авч, элгн-садтаһан гем-шалтг уга, төрскән, нутган туурулҗ йовтн», - гиҗ урднь школыг һардҗ йовсн Антонина Манджиевна келв.
Сиврәс төрскн селәндән ирҗ цуг бәәдл-җирһлән малд тусхасн Басң Колтышевич Шараев үг авад, нег һазра улсларн харһсндан икәр байрлҗанав гив.
Медәтнрин сән өдрт нерәдсн керг-үүлдврт М.Шашвалиева, Н.Шуваева, Б.Шараев, Ц.Аббяева, Н.Обгемова, М.Обгемов, нань чигн 16 медәт орлцад ямаран кевәр бәәсән тодлв.
Насни туршартан муурхан медлго көдләд, эврә көлсәрн теҗәл олад, өөдән күцәмҗ бәрҗ йовсн медәтнр Зулын сән өдрлә шинәс харһҗ байран хувалцхар үгцв.
Жанна КЕКЕЕВА
зургт : Татал селәнә медәтнр