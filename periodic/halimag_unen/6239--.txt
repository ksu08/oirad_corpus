Хальмгт опер тәвгдв
22-08-2017, 15:52 
"Калмыкия" РИА-д болсн дарани пресс-конференцд Хальмг госфилармоня коллективсин һардачнр болн артистнр цуглрҗ ирв. К. Молчановин "А зори здесь тихие" гидг опер белдгдснә тускар эдн журналистнрт келҗ өгв. Госфилармоня симфоническ оркестрин художественн һардач Мерген Настинов күүндвриг эклв.
Кирилл Молчановин опериг тәвхәр белдврән эклхләрн Диилврин өдр күртл терүг хәләһәчнрт үзүлх саната бәәснә тускар Мерген Сергеевич келв. Олн зүсн учрар оперин белдвр хооран саагдв. Июнин
22 күртл чигн терүг үзүлдг арһ уга болв. Ода августын 25-26-д эн оперин премьер Элстд болхмн. Хойр үүлдвртә опериг госфилармоня коллектив эврәннь чидләр белдҗ тәвҗәнә. Хойр коллектив симфоническ оркестр болн государственн хор көгҗмин эн нааднд орлцҗана.
Оперин режиссер болҗ, Келн-улсин драматическ театрин режиссер, Хальмг Таңһчин искусствин ачта үүлдәч Сергей Бурлаченко үүлдв. Дәәнә цагт Төрскән харсхар дәәлдәнд орлцад, хортыг зогсасн баахн күүкд-зенитчицнрин тускар, теднә залу-зөргин тускар келгдҗәх дегтриг цугтан меднә. Терүнә ул деер опер бичгдсмн. Дарунь фильм чигн тәвгдсн билә. Эн фильмиг бидн Диилврин өдр болһн хәләнәвидн. Эн ик чинртә төрәр тәвгдсн оперт ирсн улс К.Молчановин сәәхн көгҗмиг дәкнәс соңсхмн. Төрскндән дурта боллһна туск төрт нерәдгдсн наадн даңгин әмтиг соньмсулад бәәхмн. Опер хәләхәр ирсн баһчуд ах үйин баатр-зөрмг
үүлдврин тускар медҗ авхнь маһд уга, гиҗ Сергей Бурлаченко келв.
Симфоническ оркестрла зергднь эн көгҗмин спектакльд А.Цебековин нертә государственн хор зөвтәһәр орлцҗана. Хорин һардач Ольга Сердюкован келсәр, академическ хорт иим
үүлдврт орлцлһн зөвәр дааврта керг болҗана. Тәәз деер зогсад дуулдг коллективин орлцачнр драматическ артистнр мет наадад, тәәз деегүр көндрҗ йовад, дуулад, дүрин бәәдлиг үзүлх
зөвтә болв. Хор эн даалһвран күцәҗ чадв. Оперт орсн дөрвн күүкнә дүр үүлдврин һол һарцст орман олв. Тернь - Рита Осянина. Дүринь хорин солистк Анастасия Ильященко бүрдәҗәнә. Хальмгин тәәз деер Лиза Бричкинан дүриг Хальмг Таңһчин ачта артистк Анна Очкаева, Женя Комелькован дүриг Инесса Месхишвили, Соня Гурвичин дүриг Эвелина Лиджиева дуулҗ үзүлхмн. Олн хәләһәчнр таасҗ соңсдг дуучнр әмтнә оньг авлх дүрмүд тогтахнь маһд уга. Терүгинь эврә нүдәрн үзҗ, чикәрн соңсҗ бахтхин төлә концертн залд ирҗ, опериг хәләтн.
Дәкн нег ончта йовдл. Мана һазра көвүн, В.Сафоновин нертә Ар-Кавказск филармоня солист Михаил Ходжигиров эн оперт бас дуулҗана. Старшина Васковин дүриг эн бүрдәҗәнә. М.Настиновин үрврәр эн оперт орлцх зөвән өгхләрн Михаил тернь ямаран ик дааврта керг болҗахинь медҗәсн уга. Болв белдврин ик көдлмш кеһәд, оркестрин, хорин, артистнрин, режиссерин болн дирижерин дөңгәр цугинь күцәҗ болсна тускар баһ наста дууч келв. Дирижерин келсәр, Михаил эврәннь һол көдлмшләрн зергднь Васковин партиг арднь орҗ дасад, репетицс болх кемд күцц белдвртә ирсмн. Өөдән дааврта, сән белдвртә дууч гиҗ билгтин тускар режисс\xb8р үгдән темдглв.
Көгҗмин эн наадыг белдлһнд ут-тоодан 70 һар күн орлцв. Эврә оперн театр уга һазрт иим
үүлдвр күцәнә гисн зөвәр ик зөрг болн ик шунлтта үүлдвр болҗана. Сойлын болн туризмин министерств, хойр театр ик дөңгән күргснә ашт иим онц чинртә опер Хальмгт тәвгдв. Тиигчкәд эврә артистнрин болн специалистнрин чидләр тәвгдсинь онц темдглий. "Сансн санаһан күцәввидн, - гиҗ Хальмг Таңһчин искусствин ачта үүлдәч Мерген Настинов келнә. - Ода терүг олн хәләһәчнр үнлх цаг ирв. Эннь эклц. Иргчдән таңһчд эрк биш оперин болн балетин театр секгдх!"
Кирилл Молчановин "А зори здесь тихие" гидг опериг августын 25-26-д асхн 18.30 Государственн концертн залд хәләҗ болхмн.

Галина ХЕЙЧИЕВА