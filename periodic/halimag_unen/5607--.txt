Оньдин үүдәлтин хәәврт бәәнә
25-04-2017, 16:55 
Апрель сарин 23-д драмин болн шог наадна Орс театрин тәәз деер нертә шүлгч, дууч,
көгҗмч, сценарист болн олна үүлдәч Арсланг Санджиевин үүдәлтин 25 җилин өөнд нерәдсн керг-үүлдвр болв. Арсланг Санджиев Хальмг Таңһчин сойлын делгрлтд темдгтә тәвцән орулсн күн болҗана. Тер учрар
үүдәлтин асхнд олн әмтн ирв. Элгн-садн, нәәҗнр, хамдан сурһуль сурсн, көдлсн әмтн цуһарн седкл авлм дуудынь, шүлгүдинь соңсад, Арсланг Бамбаевичиг йөрәв.
үүдәгч асхн 1977 җилд бичсн "Салькна айс" гидг дууһар эклв. "Дөчн җил хооран школан
төгсәсн учрар болсн баһчудын нәәрәс ирәд, седклм халурхад, эн ду бичләв. Тегәд үүдәлтин асхан түрүн дууһарн эклх санатав", - гиҗ Арсланг Санджиев келв. Дарунь Арсланг Санджиев хөрн тавн җил дотр көдлҗ күцәсн кергүдин тускар келв. "Хурл" гидг поэм, "Солдаты Широклага", "110-я ОККД", "Мастер прорыва" гидг документальн фильмс, дуд, шүлгүд нань чигн олн үүдәгч төсвсин тускар цуглрсн әмтн соңсв.
Дәәнд орлцад Төрскән харссн күүнә көвүн болсн учрар дәәнә төрт Арсланг Санджиев ик оньган өгнә. Эцктән нерәдсн "Сталинград" гидг дууһан болн Расул Гамзатовин "Журавли" гидг дууг дуулсна хөөн залд суусн әмтн төрсн һазран харссн алдр баатрмудын санлыг
күндлҗ цуһар босв.
Хөрн тавн җилдән көдлҗ олн үүдәвр һарһсн болн олн төсв бүтәсн болв чигн Арсланг Санджиев керг-үүлән зогсах седкл уга болҗана. Дәкәд олн төсв бүтәх саната. Ода деерән 110-ч Хальмг мөрн цергт нерәдҗ бумб босхх зурата. "Архитектор В.Гиляндиковин болн скульптор Н.Лиджиеван кесн эскиз белн", - гиҗ Арсланг Бамбаевич сән зәңгәр хувалцв.
"Эврәннь җирһлин хаалһдан Арсланг Бамбаевичта харһҗ таньлдсндан ик байрта бәәнәв. Яһад гихлә мадн дунд тиим әмтн бәәтл Хальмг Таңһч цецгәрҗ делгрх", - гиҗ нәәрт ирсн дууч Леонид Очир-Горяев келв.
"Экм Сәнцаг Хараевнад "Иньг ирхнчн" гидг дун икәр таасгддг билә. Ода эн дууһан Надежда авальдан нерәдҗ дуулҗ өгхәр бәәнәв. Эндр мини авалин һарсн өдр. Тегәд, үнәртнь келхлә, эн үүдәлтин асхан авальдан нерәдсн болҗана", - гиҗ Арсланг Санджиев байрин таалд авалян йөрәв. Эңкр авальдан иим белг нерәдсн күн цаһан седклтә болҗана гиҗ келх кергтә. Иим күн олн әмтнә күндллһнд күртх йоста.
Керг-үүлдврин чилгчәр ирсн гиичнр тәәз деер һарад, бүлән үгән келҗ йөрәлмүдән тальвв. Петр Надбитов, Иван Басангов, Иван Уланов, Валентина Хулхачиева, Арсланг Горяев болн нань чигн олн күн Арсланг Санджиевиг әрүн цаһан седкләсн йөрәв. Мадн бас Арсланг Бамбаевичиг йөрәҗ, дәкәд олн җилдән мадниг керг-үүләрн болн үүдәлтәрн байрлултха гиҗ дурдҗанавидн.

Санал МАНДЖИЕВ