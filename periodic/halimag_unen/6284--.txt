әрәсән Федерацин ачта артист Нарма Эрендженов
30-08-2017, 12:55 
Хальмгуд Сиврәс хәрҗ ирәд, таңһчан босхҗасн цагт "Бамб цецг" ансамблин түрүн концерт 1957 җилин ноябрин 4-д болсна тускар шидр барлгдсн статьяд бичләвидн. Эндр бидн ансамблин директор, әрәсән Федерацин ачта артистин нериг хальмгудас түрүнкнь болҗ зүүсн билгт Нарма Цеденович Эрендженовин тускар умшачнртан келҗ өгхәр бәәнәвидн.
1958 җилин хаврар һазр хагссн цагас авн шинәс босхгдҗ авгдсн ансамбль таңһчин райодар йовҗ, концертмүдән үзүлдг болв. Нег бичкн автобус эднд бәәсмн. Сценическ хувцан артистнр фанерар кесн хойр ик яршгт ачҗ авад йовдг билә. Түрүн артистнрин тодлврар, күрх һазртан ирәд, тенд күүкд бийснь тер бүшмүдиг илүрдәд, тинилһәд, концертд белддг бәәсмн. Александр Улиновин тускар бичгдсн нег статьяд тер иигҗ тодлҗана: \u201cСеләнд ирәд, клубд концертән үзүлчкәд, тер тәәз деернь сөөднь унтад, өрүнднь цааран һарч йовдг бәәҗ. Болв зәрм селәдт клуб чигн уга бәәҗ. Тегәд ик өрәтә герин негнд концерт тәвдг бәәсмн. Селәнә әмтн артистнриг бәәсәрн тоодг билә. Сарпан района нег селәнд директор эднд делгҗ унттха гиһәд, хойр машин солом болн бидон үс авч ирсинь артистнр мартдго билә. Тер соломарнь хойр ик кевтр кеһәд, эдн таварн унтсмн\u201d. Неҗәд кружк үс уучкад, баһчуд гидг тер, эдн сунад унтҗ авад, цааранднь һарад йовдмн. Концертинь әмтн таасҗ хәләдг билә. Тегәд эдн муурсан, бүтн нөр угаһан, хот-хол татуг мартад, тәәз деер дуулад-бииләд, эрдмән йир сәәнәр үзүлхәр шундг билә. Ямаран күнд болвчн дурта кергән хайлго, билгән һарһҗ үүлддгиг эднд Нарма Цеденович дасхла.
Дарани концертин хөөн әмтн таасҗ, альхан ташад, хәәкрәд, тарлго бәәхинь үзәд, цуг тернь баһ наста артистнрт ик урмд өгдг билә. Амр биш бәәдлд таңһчан шинәс босхҗах улс тиигҗ эдниг үнн седкләсн тосҗахнь хаалһдан муурсинь мартулдмн. Эднә седклиг Нарма Цеденович меддг билә. Искусствин күчн гидг тиим билә!
Артистнрин герлтсн чирәг хәләһәд, Нарма Цеденович эврә баһ цаган, хальмг театр шин бүрдҗәсн 1936 җилиг, хамдан Əәдрхнә искусствин техникум төгсәсн үүрмүдән, түрүн рольмудан тодлдмн. Нарма Эрендженов 1939 җилд Улан Лиджиевата хоюрн Хальмг АССР-ин ачта артистин нер зүүсн билә. Дәәнә өмн 1941 җилд РСФСР-ин ачта артистин нер зүүсн түрүн хальмг артист болсмн. Билг-эрдмән делгрүллһнә хаалһ ямаран болдгинь олн хәләһәчнрин оньгиг авлдг дүр бүрдәнә гисн ямаран ик неквр болн даавр некдгинь бийнь дааҗ һарсмн. Дәәнә җилмүдт концертн бригад бүрдәһәд, Лаганя болн Улан-Хольск улусмудар йовҗ, ду-бииһәрн седкләрн зовҗах улсиг невчк уудьвран һарһтха гиһәд үүлдҗ йовсмн. Йовдсн тергн деер, зәрмдән цар татсн тергн деер сууҗ концерт үзүлх бәәрнд күрдг. Терүнәс давхла, кесг селәнд йовһар йовад күрдг бәәсән Нарма Цеденович тодлв. Тер цагиг ода шинәс цугнь делгрҗ йовх бәәдллә әдлцүлҗ болхий?!
Таңһч шинәс тогтҗасн цагла билгтә баһчуд хәәһәд, эк-эцкләнь, элгн-саднлань күүндәд, 27 кү цуглулҗ авсмн. Ансамблин хормейстер Людмила Чудак ирсн баһчудыг соңсад, дууна эрдмән ясҗ авхд ик дөң болсмн. Чикнь сонр, сән хоолта болвчн теднд эрдмиг сәәнәр дасч авхднь ик белдвр өгх кергтә бәәсмн. Урдк статьяд заагдсн деернь немҗ келхлә, түрүн артистнрин тоод тиигхд Лиза Очирова, Бэлла Болдырева, Соня Балакаева, Сергей Ользятиев, Иван Уланов, Валя Гаряева, Валя Ильцаранова, Борис Очаев, Эмба Манджиев, Лидия Кулешова ахта орсн билә. Улан болн Саңһҗ-һаря Лиджиевихн, Боти Эрдниев ансамблин төлҗлтд ах үйин артистнр болҗ, ик нилчән күргсмн.
Баһчудыг эрдмд дасххин төлә арднь орҗ, Нарма Цеденович үүлдсмн. Теднә ик зунь көгҗмин медрл уга бәәсмн, түрүн авгтан оркестр чигн уга билә. Күүкд- көвүдиг хальмг келән сәәнәр меддгиг дасхад, нег үлү дуучнр үгинь чикәр келҗ дуулдгиг теднд эн дасхсмн. Ду дуулдгиг дасхсн деерән юуна тускар терүнд келгдҗәхинь медүлҗ, ямаран седклтәһәр тернь бичгдсиг баһ наста артистнрт медүлхәр Нарма Цеденович цаган болн чидлән әрвлдго билә. Йир ик неквртә күн билә. үгиг, айсиг хаҗилһдг арһ артистнрт уга бәәсмн. Ямаран чигн эндүг тер медчкдг билә. Дуулсн цагтан, биилсн цагтан ямаран кевәр бийән тәәз деер бәрхиг, сценическ хувцн ямаран болхинь - цугинь эн арднь орҗ дасхдг билә.
Дун болһн эврә дуучта болдгинь дамшлтасн медсн ик билгт артистнрин репертуариг дигллһнд баһ биш оньган өгдг билә. Улсин дууна сәәхнинь медҗ авхин төлә, терүгинь үзүлҗ чадхин төлә ик медрл болн билг кергтәнь мел ил юмн. Болв терүгинь медүлҗ дасхдг улснь хая харһна. Мана нертә дуучнр эн туст хөвтә бәәҗ. Валентина Гаряева, Валентина Ильцаранова, Антонина Мукаева олн дунд дууна эрдмәрн нер һарснд Нарма Цеденовичин ик нилч бәәнә. Дууна үгинь болн айсинь зүркәрн медҗ, терүгән олнд күргҗ, седклинь авлдгиг багшнь дасхсн билә. Улсин дууна учр-утхнь, айсин соньн халхнь түрүн авгтан медгддгог, терүг чееҗәрн медҗ авч, соңсачнртан дуулҗ медүлдгиг Нарма Цеденович дуучнрт цәәлһдг билә.
Ачта амрлһнд һарсн бийнь эн күн хара суусн уга. Олна көдлмшт орлцҗ йовла. Хәләврмүдин, фестивальмүдин жюрид ордг бәәсмн. Сойлын зөөриг хадһлҗ, олнд медүлхәр шунад
үүлдҗәсмн.1970 җилд "Музыкальная жизнь" гидг Цугсоюзн журналд "Музыкальная культура Калмыкии" гидг нертәһәр энүнә статья барлгдсн билә.
1977 җилд сойлын министерств хуучн грампластинксиг шинрүлхәр шиидәд, грамзаписин Тбилисск студийла бооца батлсмн. Дааврта эн көдлмшиг зүүцүллһн Нарма Эрендженовд даалһгдсн билә. Кинән эн көдлмшин ашт Москван Апрелевск заводт "Мелодия" Цугсоюзн фирм хальмг олн дун орсн нәәмн грампластинк белдҗ һарһсмн. Кезәңк болн өдгә цага 70 һар дун тер пластинкст бичгдсн билә.
1996 җилд Нарма Цеденович Эрендженов Хальмг Таңһчин болн әрәсән ачта артистк Лидия Кулешовала хамдан "Тоһрун шовун" гидг хураңһу белдҗ һарһв. Хуучна болн өдгә цага хальмг дуд терүнд орсмн.
Цагин гүүдлд зогслт уга. "Бамб цецг" ансамбльд көдлҗ йовсн артистнр нер туурч, Хальмгиннь сойлыг цуг делкәд темдгтә болв. Валентина Гаряева, Валентина Ильцаранова, Антонина Мукаева, Лидия Кулешова, Лидия Замбаева, Эмба Манджиев, Петр Надбитов, Иван Уланов, Борис Очаев, олн нань чигн билгтнрин нериг цугтан меднә. "Бамб цецг" ансамбль,
А. Цебековин нертә хор, "Өөрднр" бииһин театр цуг делкәд хальмг сойлыг үзүлҗ йовна. Эн тоот цуг маднд дассн йовдл болв. әвртә ик күцәмҗин эклцнь бәәсиг мартҗ болшго. Эклцднь йовсн үүлдәчин негнь Нарма Цеденович Эрендженов бәәсмн.

Галина ХЕЙЧИЕВА