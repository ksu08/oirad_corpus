Алтн шорад даргддго
28-05-2019, 09:25 | Таңһчин зәңгс » Сойл
Антон Амур-Санана нертә Келн-улсин библиотект соньн харһлт болв. Хальмг тохмта немш зурач Федор Калмыкин тускар дегтр бичсн немш бичәч Петра Реатеги Хальмгт ирсн энд, библиотект, дегтриннь тускар умшачнрт келҗ өгв. 1770 җилин алднд болсн йовдлмудыг тодлулҗах дегтрин нег бөлгиг хальмг умшачнрт медүлхәр ирснь, дәкәд болхла тер кезәңк цагла хальмг теегт олҗ авсн көвүнә җирһлин эклцнь ямаран һазрт бәәсинь медхәр Петра ирснь йир соньн болв.
Улсин җирһл онц күн болһна җирһләс тогтна гисн йирин йовдл. Кезәнә нег цагт сулдхвр хәәһәд, секдл таварн бәәхәр, даҗрлһн баһ болтха гиҗ зүткҗ йовсн хальмгудын нүүдл нутгас авч йовсн бичкн көвүнә хөвнь тиим болх гиҗ тиигхд кен чигн санжасн уга. Ишкә гермүдән дахҗ йовсн хальмгуд чигн, тер көвүг дассн бәәдләснь авч һарсн хазга цергчнр чигн медсн уга болх. Хаана хатнд авч ирҗ белглсн көвүг хөөннь немш аһд белглснә тускар бас келгднә. Бичкн көвүнә җирһлиг эврә сансарн залҗ йовсн кесг әмтн чигн тер гиҗгтән хар күклтә көвүн җилмүд давад, немшин бәәтхә тер деед үзгин һазрт зөвәр ик тоомсрта болн ик билгтә зурач болхинь медҗәсн уга. Медх бәәтхә, кенә сананд тиим ухан орх бәәсмб?!
Болв тәвсн хөв гидг тер. Харһсн күн болһниг өвәрц өңг-зүсәрн хамгин түрүнд оньгинь тусхаҗ йовсн хар хурц нүдтә көвүн билгтә зурач болҗ, тер цагт нертә болн билгтә, өргн медрлтә улс дунд әдлдән билгәрн нер һарч йовсн Федор Калмык болҗ тодлгдснь, сойлын болн искусствин тууҗд орсн Федор Иванович Калмык хальмг тохмта күн бәәснь маднд ик бахмҗ үүдәнә. җирһлнь өргмҗтә болҗана. Тууҗин болн җирһлин хату-мөтү көлврәнд холд туссн, тохмасн өсрсн цусн тендән геедрлго билглән буйсҗ деегшән һарсинь санхд чигн соньн болн йир өвәрц. Немш бичәч ирәд, тер ик билгтә күүнә тускар дәкнәс келҗ, терүнә неринь амлулсн йовдл «тасрсн махна, өсрсн цусна» күчн ямаран болдгинь ил кевәр үзүлв.
«Придворный художник. Похищенная жизнь Федора Иванова, по прозвищу Калмык» гиҗ Петра Реатеги бичсн дегтр нерәдгднә. Эн дегтр Германьд 2017 җилд барлгдҗ һарсмн. Эн соньн зәңгиг хальмг номтнр орс келәр һардг немш журналас умшҗ медсмн. Номт, искусствоведеня доктор Светлана Батыреван үрврәр Петра Реатеги Хальмгт ирсмн. Ода эн дегтрлә әрәсән, Хальмгин умшачнр таньлдҗ чадҗана. Орс хаана өргәд авч ирҗ, көвүг орс шаҗна йосар кирслснә хөөн Федор Иванов гидг нер тер зүүсн болдг. Зурач болҗ төлҗсн цагтан Федор Англьд кесг җил бәәсмн. Тенд энүг Теодор гидг нертәһәр тодлна. 1806 җилд билгтә зурач Баденд эн һазрин эзн болдг байна өргәд зурачин үүлд орсмн. Тер үүлдән олн җил көдлснь темдгтә. Тегәд зурач Федор Калмык Бадена җирһлд болн тууҗд зөвтә орман олҗана.
1832 җилд Федор Калмыкд Европин кесг орн-нутгудт одад, тенд бәәһәд, сойлын җирһллә, зурачнрин үүлдврлә таньлдх хөв учрсмн. Итальд, Грецд, Англьд Федор Калмык бәәснь темдгтә. Римд чигн Федор Иванович долан җил бәәһәд, нертә олн зурачнрин болн зокъялчнрин үүлдвриг оньган өгч шинҗлсмн. Тенд кесн гравюрмуднь зурачнрин оньгиг йир төвәр болн дигтә чикәр зургдсарн эзлҗ йовсмн. Ода күртл тер зургуднь зурачнрт үлгүр болна.
Дегтриг белдхләрн Петра зурачин туск материал хәәһәд, кесг орн-нутгин архивд, музеймүдт көдлсмн. Хәәврин зөвәр ик көдлмш кеһәд, бичәч соньн җирһлин намтриг тогтав. Эклц эрдмәрн журналист болҗах Петра олн җил радиод көдлҗ йовсмн. Карлсруэ балһснд түүрвәч өсҗ боссмн. Тегәд бичкндән школд сурчах цагтан зурач Федор Калмыкин тускар соңссмн. җилмүд давад, төлҗлтин хаалһд орсн цагтан Петра төрскн Карлсруэн тускар тууҗин материал цуглулҗаһад, дәкнәс соньн тууҗта эн зурачин нериг архивин материалмудт олв. Балһсна, цуг Германя, тер дотр сойлын болн искусствин тууҗд Федор Калмык зөвтә тәвцән орулсинь эн үзв. Хөөннь көдлмшин кергәр Моңһлд хойр дәкҗ одснаннь хөөн Петра зурачин үүдәврмүдиг, терүнд орман олсн зурачин ухан-тоолвриг медҗ авв. Терүнә билгин эклцнь альд бәәсиг зүркәрн медв. Тиигәд дегтр бичх седкл батрв.
«Хальмгуд малан идшлүлдг эң-зах уга теегнь Тең болн Иҗл хоорнд, Царицинас авн Кавказин уулмуд күртл, Урал болн Иҗл дунд, Иргизас авн Көк теңгс күртл налана», - гиҗ немш географ, ботаник болн химик Иоганн Готтлиб Георги 1780 җилд бичсн үгмүдиг Петра Реатеги эврәннь дегтртән орулҗ. Зурачин бичкндк цага тодлврмудар эклҗәх үүдәвр тер цага европейск орн-нутгудын җирһлиг, тер дотр сойлын болн оюни халхд тогтсн бәәдлиг йир сәәнәр үзүлҗәнә. Уралан йовулдг хүврлтд, делгрлтд тәвцән орулҗ йовсн билгтә олн улсин үүлдврлә залһлдулҗ Федор Калмыкин намтр үзүлсн дегтр немш умшачнрт таасгдв.
Эң-зах уга теегән зурач даңгин сандг бәәсмн. Бичкндк цагас авн уханднь тодлгдсн «шаһа» гидг болн нань чигн цөөкн үгмүдиг зурач үкн үктлән маань мет дотран давтҗ йовснь лавта. Келхәс, Федор Калмык европейск кесг кел меддг бәәсмн, зурачнрла болн нань чигн үүлдәчнрлә теднә келәрнь күүндҗ йовснь темдгтә. Иигәд, хальмг тохмта, немш зурач Федор Калмык зууһад җилин меҗәг һатлад, зургударн, дегтрт тодлдгсн намтрарн дәкнәс эң-зах уга теегтән ирсн болв.
җИРһЛИН Кермн