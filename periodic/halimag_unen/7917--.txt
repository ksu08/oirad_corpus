һар бичмрин институтла нөкцлт өргҗх
25-04-2018, 08:35 
200 җил хооран орс хаана зааврар Петербургин Кунсткамерт Азиатмудын музей 1818 җилд тогтагдла, 1933 җилд тер музей дорд үзгин һар бичмрин институтд хүврсмн гиҗ күүндвриг Ирина Кульганек эклв. Орс хан Петр I Китдәс, Индяс болн нань чигн орн-нутгудас ховр тоот, шаальгуд, һар бичмр авч ирдг байн улст мөрә, урмд өгчәсмн, тиим кевәр музейин көрң өсҗ йовсмн.
1956 җиләс авн РАН-а ИВР Новомихайловск бәәшңд бәәршлҗәнә. Институтын тууҗин йовудт нертә кесг номтнр 1930 җилмүдин цааҗла харһад, түүрмд суулһгдад хаҗ алгдсмн, хөөннь эднә нерн хәрү цеврлгдсмн, зәрм номтнр дәәнә фронтмудт әмнәсн хаһцсмн. Эднәс кесгнь өөрд улсин тууҗиг шинҗлҗ йовсмн, хальмг кел сәәнәр медҗәсмн, өөрд келнә толь тогтасмн.
Өдгә цагт тер көдлмш цааранднь күцәгдҗәнә, институтд тууҗин болн хамцу тууҗин диссертационн совет көдлҗәнә. Эн җиләс авн Санкт-Петербургин университетин дорд үзгин факультет литературар номин кандидатын эс гиҗ докторин цол харсҗ болҗана, терүнә төлә эврәннь шинҗллтин туск статьяг орс болн англь келәр бичх кергтә, талдан орн-нутгин нег номт советин ханьд орна. Тегәд Хальмг университетин аспирантнр болн баһ наста номтнр эн туст дамшлт хоршаҗ мергҗлтән өөдлүлҗ чадҗана гиҗ Ирина Владимировна заав.
Тер мет эдн РАН-а ИВР институтд һардг "Монголика" журналд статьяһан бичҗ чадҗана, эн номин журнал 25 җилин эргцд һарчана. Институтын көдләчнр Моңһлын келнә болн литературин институтла, тер мет тууҗин болн археологин институтла нөкцлтҗ җил өнҗәд нарт- делкән конференц кенә, теднәс негнь Санкт-Петербургд, наадкнь Улан-Баатрт болсмн. Ода деерән эдн һурвн конференц бүрдәсн бәәнә. Теднә негнь академик Владимирцовин үүлдврт нерәдгдсмн.
Ода институтд 10 миңһ һар бичмр бәәнә, 65 келәр тернь бичгдсмн. Европд болн Америкд 3 миңһн бичмриг олҗ авч болхмн. Институтын архивд Европин болн орс келәр бичсн 28 миңһн бичмр болн номин статья бәәнә. Өөрд болн моңһл үндстә нань чигн улсин амн үгин зөөрин кесг материал хадһлгдҗана. Тиим кевәр институт эндр өдр чигн моңһл келтнрин кел болн тууҗ, сойл шинҗллһнә нарт- делкән цутхлң болҗ үүлдҗәнә.
Цааранднь Дмитрий Носов Петербургд сурчасн моңһл оютнрин тускар, кезәңк архивмүдт бәәх материалмуд ямаран соньн тоот хадһлҗахин тускар келҗ өгв. Дәкәд номт Алла Сизова институтд ямаран моңһл һар бичмр хадһлгдҗахин тускар соньн зәңгллһ кев.
Эн харһлтыг Хальмг ГУ-н проректор Евгения Бадмаева болн профессор Евдокия Хабунова һардв. үдин хөөн күндтә гиичнр Бурхн Багшин Алтн сүмд Сити-Чесст экскурсь одв.
Цааранднь эдн гуманитарн факультетин магистрантнрла харһлт кев, теднд институтла болн оютнрла, аспирантнрла батрҗах нөкцлтин тускар келҗ өгв. Дарук өдрмүдт эдн оютнрин төлә мастер-классмуд өгәд, РАН-а ИВР-ин китд саңгудын, моңһл палеографин һар бичмрин, моңһл үндстә келн-улсин амн үгин авъясин тускар күүндвр кев. Тер мет дискуссин талвң, баһ наста багшнрин болн аспирантнрин төлә күүндвр болв.
ТүРВәН һуна