«Ицлин герт» ицл өгнә
31-10-2019, 11:37 | Таңһчин зәңгс » Марһан
Хойр җил хооран Элст балһснд җирһлин күнд таалд туссн күүкд улсин болн бичкдүдин төлә «Ицлин гер» гидг социальн хорһлд секгдсн билә. Терүг олн үртә эк, седвәртә баахн күүкд күн Наталья Аккай социальн төсвсин марһанд шүүҗ авсн грантын мөңгәр секв. Эн күүкд күүнә нерн мана таңһчд темдгтә гиҗ келҗ болҗана. Юңгад гихлә эн олна бәәдл-җирһлд шунмһаһар орлцна, энүнә социальн төсвсин тускар дару-дарунь зәңглнә. Наталья Аккай таңһчин Улсин Хуралын (Парламентин) болн Элст балһсна Хургин депутатнрин суңһврт орлцла. Бидн шидр энүнлә харһад күүндвидн.
- Би Элст балһснд һарлав, энд 4-ч тойгта дундын школд сурлав. Мини эк-эцк, Вениамин Борисович болн Людмила Нохаевна, эгл улс, нанд дү күүкн бәәнә. Хойр күүкндән чик сурһмҗ өгхәр, хальмг улсин авг-бәрцәр сурһдг билә, талдан улст дөң болх, арһарн туста болх кергтә, гиҗ маднд заадг билә. Мана герт бичкдүд олн болдг билә, тегәд бидн сул цаган хамдан давулхдан дурта биләвидн. Эцкм бичкдүдин төлә нааддг талвң кеҗ өгсиг тодлнав, бидн цуһар тенд цуглрдг биләвидн. Экм болхла һуйрин зүүтә кегдлмүд болһад, хам-хоша бәәдг бичкдүдиг цугтаһинь тоодг бәәсмн. Эннь мини бичкндк цагин тодлвр болна, тер цаг йир сән бәәҗ гиҗ би дотран саннав. Школд би сәәнәр сурдг, олна бәәдл-җирһлд шунмһаһар орлцдг сурһульчнрин негнь биләв. Школын КВН-а командын ханьд орлав, балһсна уйн наста шүлгчнрин марһанд диилвр бәрәд, А.Пушкинә 200 җилин өөнд нерәдгдсн Цугәрәсән марһана лауреат боллав. Тиигәд би бичкнәсн авн шунмһа, седвәртә, олна нүүрт бәәдг төләдән өсәд-босхларн талдан улст туста болхар зүткҗ йовнав,- гиҗ Наталья мана күүндврин эклцд келв.
җирһлин күнд таалд туссн, гертнь талдан улс чидлән үзүләд даҗрснас иштә зовлң эдлсн күүкд улст болн бичкдүдт дөң болх санан ик кезәнә билә. Энүнә нег таньл баахн күүкн өнчн бәәсмн, тер эрт мордад, авалясн цокулад, зовлңгарн хувалцдг бәәсмн. Наталья терүнд санань зовад, ямр кевәр дөң болхан меддго билә, болв терүнлә әдл күүкд улс олн бәәхиг медәд, эрк биш арһ хәәхәр зуралв. Тиим улсин төлә социальн хорһдл секхин тускар Наталья ухалҗ, социальн төсвсин марһанд орлцхар шиидв. Тиигәд эн 2015 җилд «Территория смыслов» гидг әрәсән седвәртә баһчудын форумд орлцв. Мана ик орн-нутгин булң болһнас ирсн баһчуд олн зүсн төсв белдәд, терүг бәәдл-җирһлд тохрахин төлә грант шүүҗ авч чадв. Тедн дунд Хальмг Таңһчас ирсн Наталья Аккай социальн төсвән күцәмҗтәһәр харсад, 250 миңһн арслңга грант шүүҗ авв. Терүнәс авн эн социальн хорһдл секлһнә санань эрк биш күцх гиҗ ицв.
- Эн төсв бәәдл-җирһлд тохралһнд нанд эк-эцкм ик урмд өгч, дөң-тусан күргв. Хойр җилдән үүлдҗәх хорһдлд най һар күүкд күн ирв, бидн эднд күнд цагтнь дөңгән күргҗ, сүв-селвгәрн, бүлән үгәрн омг өгвидн. Мана таңһчд өр-өвч седклтә улс, - гиҗ Наталья келв.
«Ицлин гер» гидг хорһдлд күүкд улс һурвн сар күртл бәәҗ чадҗана. җирһлднь күнд бәәдл учрсн күүкд улст энд психологическ дөң күргнә, күүкдтнь бичкдүдин садт эс гиҗ школд орм йилһҗ өглһнә төр хаһлна, көдлмш олҗ авхд бас тусан күргнә. Көл деерән невчк батрад, бийән даадг болхларн күүкд улс цааранднь эврән арһан хәәнә. Болв хорһдлд бәәсн күүкд улсиг өрәл җилин эргцд оньгасн эдн алдхш, ямр нег төр хаһлхднь орлцна.
Эн җил Н.Аккай А.Пушкинә нертә балһсна библиотекин һардврла дәкәд нег төсв ухалҗ бәәдл-җирһлд тохрахар зуралҗана. Олн үртә, баһ тетквртә өрк-бүлмүдт эн төсв нерәдгдҗәнә. Н.Аккайин келсәр, ора асхн күртл көдлмштән бәәх эк-эцкнрт күүкднь сурһулян сәәнәр сурхд, герин көдлмш кехд, ямр нег марһаст белдхд дөң кергтә болна. Тегәд иим төсв удл уга бас эклх гиҗ Наталья күләҗәнә.
Бийнь эн олн үртә эк болна, һурвн күүк асрҗана. һурвн күүктәһән эн нидн Ярославск областьд Цугәрәсән баһ наста өрк-бүлмүдин форумд орлцсн билә. Терүнд әрәсән кесг регионас 170 өрк-бүл орлцад, чинртә төрмүдәр болсн конференцд, мастер-класст, семинарт ухан-тоолврарн хувалцҗ, специалистнрин сүв-селвг медҗ, дамшлтарн хувалцв. Эн форум туста болсиг баахн эк темдглҗ, терүнә хөөн эн тесвртә, өөрхн улстан иньг болҗ тедниг үүмүлҗәх төрт ик оньг өгдг болв гив. Авальнь олна бәәдл-җирһлд шунмһаһар орлцҗ, кесг харһлтст болн марһаст орлцдгиг герин эзнь дөңннә гиҗ Наталья келнә. өрүн болһн эдн ширәһән эргҗ сууһад, хамдан цәәһән уудг авъяс бәәнә. Эдн эн өдр ямаран төрмүд хаһлх, ямаран керг күцәх кергтәг зуралҗ, нег-негндән күцәмҗ дурдна. Дәкәд эдн хамдан цаган давулҗ, һәәхмҗтә һазрт амрхдан дурта, тер цагт эдн седкләрн амрна.
- «әәхлә бичә ке, кеснә хөөн бичә ә» гидг хальмг үлгүр бәәнә. Тегәд төр ямр күнд болв чигн би терүг хаһлхар шуннав. Талдан улст туста болҗ, чадсарн дөңгән күргхәр зүткнәв. Тегәд чигн би таңһчин Улсин Хуралын (Парламентин) болн Элст балһсна Хургин депутатнрин суңһврт орлцсн биләв. Суңһврт орлцҗ, әмтнлә харһҗ теднә төрмүдәр соньмсҗ, тедниг хаһлсн цагтан би байн дамшлт хоршаҗ авв. Эн дамшлт нанд бас туста болв. Депутат эс болв чигн би цааранднь чигн күнд бәәдлд туссн улст дөңгән күргҗ үүлдхв. Мини эк-эцкм намаг тиигҗ сурһв, талдан улст дөң болх кергтә гисн зааврнь мини җирһлин һол күсл болҗана, - гиҗ Наталья келнә.
Наталья ДАВАЕВА
ЗУРГУДТ: «Россия – страна возможностей» форумд орлцачнр Хальмг Таңһчин Толһач Бату Хасиковла; «Ицлин Герт» болсн харһлтын кем; Наталья Аккай күүкдтәһән баахн өрк-бүлмүдин фестивальд