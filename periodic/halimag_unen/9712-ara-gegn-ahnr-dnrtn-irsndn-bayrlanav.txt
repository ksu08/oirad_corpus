Арҗа гегән: «Ахнр-дүүнртән ирсндән байрлҗанав»
30-04-2019, 11:30 | Таңһчин зәңгс » Бурхн-шаҗна төрәр
Хойр долан хонгтан мана таңһчд гиичлсн Арҗа гегән апрель сарин 27-д журналистнрлә харһҗ, энд давулсн харһлтсин тускар ухан-тоолврарн хувалцв. Хамгин түрүнд күндтә гиич мана таңһчд давулсн өдрмүдт олн әмтнлә харһснд, Цутхлң хурлд ном хәәрлснд, райодт одснд маш байрта бәәхән темдглв. Нег үлү баһчудла харһҗ, эдн сән дурар әмтнд туста керг бүтәҗ, седвәртәһәр үүлдҗәхиг, сурһулян сәәнәр сурчахиг, өвкнриннь сойлар соньмсҗахиг үзүв гиҗ Арҗа гегән келв. Хальмгин Цутхлң хурл иим баһчудт ик оньг өгч эднә седвәриг дөңнҗ олн зүсн төсвсин марһа давулҗахиг лам онц темдглв.
Долан хонгин туршарт Арҗа гегән Лагань балһс, Көтчнрә района Сарпа, Октябрьск района Цаһан-Нур, Баһ Дөрвд селәдт одад, бәәрн әмтнд ном хәәрлҗ, сурһульчнрла харһҗ күүндв. Сарпа селәнд Арҗа гегән одх гиҗ программд зуралгдсн уга билә, болв Көк Нуурин хошуда күн болад, нег махн, нег цусн ахнр-дүүнртән эрк биш одх санан бәәхиг эн медүлв. Селәнд эн бәәрн улст ном умшад, школд сурчах бичкдүдлә күүндәд, эн һазра улсин седвәрәр тосхгдҗах хурлд демән өгв. Селәнә әмтн эн хурлд нер өгхиг Арҗа гегәнәс сурв, тегәд эн хөөннь шиидврән медүлх болв. Эн ирлһндән Арҗа гегән эврәннь намтрин туск дегтрин презентац давулсн билә, тегәд терүг әмтн хулдҗ авсн мөңгәр лам әрүн кергүдт дем күргв. Тиигәд, Сарпа селәнд тосхгдҗах хурлд эн 70 миңһн арлсңга дем күргв, дәкәд номд орсн әмтнә бәрсн бәрцәс цуглулгдсн 35 миңһн арслңгиг бас эн кергт орулв. Селәнә школд бас 70 миңһн арслң нерәдв. Арҗа гегән мана таңһчур баралхҗ ирсиг Хальмгин номин Цутхлң залсн билә, тегәд терүнә директор Виктория Куканова кедү мөңгн ямаран кергт өггдсиг цәәлһв. Тиигәд, «Төвдиг хадһлхмн» гидг саңд 100 доллар, этнохотнд – 300 доллар, Б.Городовиковин нертә КалмГУ-д – 1000 доллар, Очра Номтын нертә «Наследие» саңд – 100 доллар, Цаһан-Нуура хурлд – 110 миңһн арслң, Цаһан-Нуура школд – 35 миңһн арслң, Элстин лицейд – 500 доллар, Баһ Дөрвд селәнә хурлд – 70 миңһн арслң, Хальмгин номин Цутхлңд – 70 миңһн арслң болн нань чигн кергүдт Арҗа гегән демән күргв. В.Куканован келсәр, хойр долан хонгин туршарт Арҗа гегән 1 сай арслңга дем күргв. Эннь дегтрмүд хулдсна болн олн әмтнә бәрцсин мөңгн болҗана, тегәд цуглулгдсн мөңгиг лам буйнта кергүдт өгхәр шиидв.
Арҗа гегән түрүн болҗ бамб цецгүдин фестивальд одсна тускар келв. Хальмг теегт иим сәәхн цецгүд урһдгиг эн соңсҗ йовла, болв түрүн болҗ терүг үзҗ, ямаран өргмҗтә болн сәәхн байр давулгддгиг эн медв. Пресс-конференцин йовудт Арҗа гегән Цутхлң хурлын үүлдвриг өөдәнәр үнләд, «Буйн» саң бүрдәсн марһана тускар бүләнәр келв. Эн марһанд баһчуд олн зүсн төрәр төсв белдв, эннь нүднә харань тату бичкдүдт дөң күрглһнә, хальмг хувц хадһллһна, йиртмҗ харлһна болн нань чигн. Саң эн төсвс дундас һурвн төсв йилһҗ авад, тедниг бәәдл-җирһлд тохралһнд дем күргхәр шиидсмн. Болв баһчудын форумд орлцсн Арҗа гегән хойр төсв эврән шүүҗ авад, тедниг үүдәсн баһчудт дөң болх санаһан медүлв. Седвәртә баһчудыг эрк биш дөңнҗ, буйнч седклтә болн халуч зүрктә баһчудыг буульв.
Харһлтын чилгчәр Арҗа гегән хальмг һазрт бичкдүд эрүл-менд өсхин, ах үйин улс ут наста болхин, сойл, келн болн бурхн-шаҗн делгрхин төлә ном умшв.
Наталья ДАВАЕВА