Седкл санан хойран бичкдүдт нерәдсн улс
27-09-2018, 12:04 
Күн болһна җирһлд һоллгч орм садын сурһмҗлач эзлнә, яһад гихлә бичкнәснь авн өскҗ, дөң-түшг болҗ, келдг-умшдгиг дасхҗ көлинь дөрәд һаринь һанзһд күргҗ җирһлин хаалһд орулна.
Тиим чадмг сурһмҗлачнр Элстин 16-ч тойгта "Бамб цецг" садт көдлнә, эднә көдлмшинь садын һардач Гиляна Цябдировна Эрдниева зүүцүлнә. Аштнь цугтан эдн эндр хамгин чинртә көдлмш күцәҗәнә - бичкдүд хальмг кел, авъяс дасна, эднә эк-эцкнрт төрскн келнә медрл өгхәр шунна. Төрскнч седклтә сурһмҗлачнрин болн багшнрин нилчәр бичкдүд сән сурһмҗ авна, хальмгаһар келнә, йөрәл тәвдгиг дасна.
- 2008 җиләс авн бидн келн-улсин сад болҗ үүлдҗәнәвидн, бичкдүдтән бат медрл өгхәр седнәвидн. Мана өгсн медрлиг бичкдүд цааранднь школдан батрулна, тенд бас келн-улсин класст орна. Тиигчкәд манад цуг бичкдүд ямаран келн-улс болв чигн хальмг кел дасна, тиим кичәлмүд эднд таасгдна, эдн сән медрл үзүлнә, түргәр хальмгаһар күүнддгиг дасна,- гиҗ Гиляна Цябдировна келнә.
"Бамб цецгт" ут турштан 22 сурһмҗлач көдлнә, тер тоод ах сурһмлҗач Тамара Урюбжуровна Шургучиева, немр сурһулин багш Тамара Павловна Батырова, зурлһна багш Вера Эльдяевна Очирова, цогц батруллһна сурһмҗлач Саглара Бембеевна Пуртинова, логопед Лариса Ивановна Анжирова, педагог-психолог Ирина Амангельдыевна Зулаева. Сурһмҗлачнрин ик зунь Хальмг университет төгсәснә хөөн эдн көдлҗәнә, эс гиҗ ода заочн кевәр Хальмг ГУ-д сурчана.
"Ямаран үг дасхин тускар бидн эк-эцкнрт селвгән өгнәвидн, эдн гертән күүкдтәһән амрлһна өдрмүдт дасна. Бичкдүд эк-эцкнрлә болдг марһанд орлцхдан дурта. үлгүрнь, "Эцк цугинь чадна" гидг марһа кенәвидн, тенд хальмгаһар келтн гисн неквр бас бәәнә. Экнртән бичкдүд төрскн келәр шүлгүд келҗ өгнә, мартын 8-д белгән белглнә",- гиҗ садын өдр-бүрин тускар Гиляна Цябдировна келв. Хамгин түрүнд эднә сад Элстин 10-ч тойгта школла, теднә экцлц классмудла нөкцлтнә, кичәлднь орна, дамшлтарн хувалцна. Цаһан Сарин, Зулын нәәрин кичәлд одна, хамдан нәр-наад бүрдәнә, школд келн-улсин классмуд чигн бәәнә.
Элст балһснд бүклдән болхла 34 сад үүлднә, цуг садмудт бас келн-улсин багмуд көдлнә. Төрскн кел даслһна немр сурһулин педагогудын, келн-улсин багин сурһмҗлачнрин методическ негдлт бәәнә. Энд эдн дамшлтарн хувалцна, РИПКРО-н специалистнр негдлтин көдләчнрин төлә кичәлмүд өгнә, теднәс ик зунь "Бамб цецг" садт бүрдәгднә.
Хамгин түрүнд баһ наста сурһмҗлачнрин төлә тер керг-үүлдвр туста болна. 16-ч садт Цаган Александровна Иванова, Алена Геннадьевна Лиджиева, Цаган Влдаимировна Дагинова, Мая Станиславовна Джилеева седклән өгч көдлнә. Элст балһсна болн цуг мана райодын садмудын көдләчнриг эднә сән өдрлә йөрәҗәнәвидн, көдлмштн күцәмҗтә болтха, тана бичкдүд таңһчдан туста, күндтә әмтн болҗ өстхә, төрскн келән цааранднь тархаҗ йовтха!

ТүРВәН һуна