Социальн төсвс белдсн седвәртә баһчуд
13-03-2019, 12:18 | Таңһчин зәңгс » Хальмг Таңһчин Толһачин өдр-бүр
өцклдүр Хальмг Таңһчин Толһач Алексей Орлов социальн төсвс белдсн седвәртә баһчудла харһв. Харһлтыг Таңһчин Улсин Хуралын (Парламентин) Ахлачин негдгч дарук Саглр Бакинова нүр үгәр секәд, шунлтта болн төрскнч седклтә баһчудын седвәриг соңсҗ, тедниг дөңнх санаһан медүлснд Алексей Орловд ханлтан өргв.
- Мана таңһчд баһчудын политик күцәгдҗәнә, эдниг дөңнлһнә халхд нормативн-зөвин документс батлгдна гиҗ Саглр Александровна келәд, таңһчин Толһачин седвәрәр баһчудыг шаңһа цергллтин көдлмшт стаж угаһар авхин туст таңһчин заканд сольвр орулгдсн билә гиҗ темдглв. Таңһчин Улсин Хуралын дарани сессьт баһчудын парламентин хань батлҗ авгдх гив. Бас тер мет таңһчин парламентд баһ наста һардачнрин школ секгдх, баһчуд депутатнрин нөкд болҗ үүлдхин туст седвәр бәәнә гиҗ вице-спикер келв.
Дарунь баһчуд эврәннь төсвсин тускар тодрхаһар келҗ, ямаран төрмүд эдниг үүмүлҗәхин тускар хувалцв. Күн болһн ямр нег төрәр социальн төсв белдҗ, таңһчин делгрлтд болм тәвцән орулхар шунҗахиг медҗ болхмн билә. Дәкәд баһчуд өр-өвч седклтә, ах үйин тускар ухалдгнь, төрскн һазр-усан цеврәр хадһлх саната бәәхнь медгдв. Тиигәд, Евгений Нуралиев баһчудын төсвин офис бүрдәлһнә тускар келв. Университетд сурчасн цагтан эврә төсвс ухалҗ һарһсмн. Энүнә тоолврар баһ наста улсин сән гисн төсвс цуглулҗ, тедниг дөңнҗ болхмн. Алдар Конушев болхла баһчуд номин халхар үүлдхин төлә эдниг соньмсулхин туск төсв белдв. Билгтә болн седвәртә баһчудыг урмдулх кергтә, тер цагт эдн номин шинҗллтс кеҗ, таңһчин делгрлтд тәвцән орулхнь лавта гиҗ эн келв. Келхд, бийнь Алдар баахн болв чигн һурвн үртә эцк болна, тегәд эн өсәд-боссн һазртан туста болхар зүткҗәнә. «Зәрм улс күцәгч йосна органмудт көдлхд амр гиҗ тоолна. Болв эн көдлмш дааврта болн күнд болдгнь маһд уга. Мини санаһар «Нег өдр Хальмг Таңһчин Толһачла» гидг төсв бәәдл-җирһлд тохрахла сән болхмн билә. Эс гиҗ баһчудын залврин өдрмүд мана таңһчд давулх кергтә»,- гиҗ А.Конушев сүв-селвг орулв.
Харһлтд орлцсн баһчуд волонтерск җисәнә тускар төсв белдснь медгдв. Кесгнь эн халхар күцәмҗтәһәр үүлдҗ, сән дурарн олн зүсн керг-үүлдврт шунмһаһар орлцҗ дамшлт хоршасмн. Тиигәд, Евгений Натыров, Любовь Цебекова, Олег Баянов, Алтан Онаев эн төрәр белдсн төсвсин тускар келҗ өгв. Баһчуд гемтә-шалтгта улст, медәтнрт болн баһ тетквртә әмтнд дөң-тусан күрглһнә туст седвәрәр хувалцв. Дамба Боваевин седвәр соньн болҗ медгдв. Көвүнә тоолврар, баһчудыг көдлмшч эрдмәр соньмсулх кергтә. Алдар Элешов болхла школд сурчасн цагтан ээҗдән олн давхр герин комитетин төрмүд хаһллһнд нөкд болдг бәәсмн, тегәд эн юристин эрдм шүүҗ авв. Энүнә төсв финансов-зөвин отрядмуд бүрдәлһнд нерәдгдҗәнә.
Төсв болһн эврәһәрн соньн болн олнд кергтә болҗ медгдв. Харһлтд орлцсн баһчуд цуһар Элстд бәәдг болхла, Артем Лымарев Садовое селәнәс ирв. Эн Ростов балһснд цаг зуур көдлснә хөөн төрскн һазртан ирәд, Сарпан хаалһин заллтд көдлҗәнә. Баһчуд талдан регионмудт нүүҗәх төр энүг үүмүлҗәнә, тегәд эн баһчудыг селән һазрт көдлхиг урмдуллһнд төсвән нерәдв.
Эн харһлтд орлцсн таңһчин Улсин Хуралын (Парламентин) социальн төрмүдин комитетин ахлач Бадм Салаев баһчудла иим харһлт бүрдәснд Алексей Орловд ханлтан өргв. Баһ наста күүг оньган өгч соңсхла, теднә седвәриг дөңнхлә эннь ик урмд өгнә. Эн баһчуд дигтә-даратаһар олна үүлдврт орлцҗ, олн зүсн кергт шунмһаһар орлцдг улс болҗана гиҗ депутат темдглв.
Таңһчин Толһач харһлтыг товчлҗ, баһчудын белдсн төсвсин тускар медҗ авсна хөөн дорас өсч йовх үй төрскнч седклтә, олна бәәдл-җирһләр соньмсҗах болн орлцҗах шунмһа улс болҗахиг медв гиҗ темдглв. «Эн харһлт туста болв. Тана сүв-селвг болн седвәр олн әмтнә җирһл ясруллһнд тусхагдҗана. Мана таңһчд баһчудын залврин өдрмүд давулхин тускар би урднь келләв, ода тана шунлт кергтә. Би болн мана правительств тана седвәриг дөңнхдән белн бәәнәвидн»,- гиҗ Алексей Маратович товчлҗ келв.
Наталья ДАВАЕВА