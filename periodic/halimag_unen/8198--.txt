Медрлтә номт болн багш
02-06-2018, 09:58 
Николай Цеденович Биткеев 1943-ч җилин хөн сарин 25-д Баһ-Чонса әәмгин Оват хотнд һарсмн. Долан сардан цуг хальмг улсла хамдан цааҗла харһад, Омск областин Шербакульск районд өрк-бүләрн тусҗ. Хөөннь Полтавск районд әмдрҗ бәәсмн. Бичкнәсн авн Николай Цеденович хальмг улсин байн амн үгин зөөриг эврәннь эцкәс соңсад, терүгән чееҗдән шиңгәҗ авад, хөөннь олн шевнртән медүлҗ дасхсмн. Николай Цеденович билгтә күн бәәҗ. Сул, амр цагтан зургуд зурхдан дурта бәәҗ. Энүнә зурсн зургуд Хальмг Таңһчин кесг һәәхүлмүдт үзүлгдҗ, олн әмтнд таасгдла. 1959-ч җилд нутгтан ирәд, долан классан төгсәһәд, Хальмгин багшнрин училищд орҗ сурһуль сурна. Терүгән төгсәһәд, 1963-1964-ч җилмүдт Оватын дундын школд хальмг, орс келнә болн эсвин багш болҗ көдлҗ. 1964-1965-ч җилмүдт цергт церглнә. 1965-ч җилд Элстин педагогическ институтд келн бичгин дацңд орҗ сурһуль сурна. Сурһуль сурчасн цагтан ном шинҗллһнд сүзгән өгч, оютнрин номин ниицәнд орад, Ц-Д. Номинхановин һардврт түрүн болҗ амн урн үгин зөөриг медәтнрәс, келмрчнрәс бичҗ авлһнд шилтсмн. Тиигхд амн зокъялын кичәлиг оютнрт номт И.М. Мацаков зааҗ өгдг бәәҗ. Номтын амн зокъялар өггдсн соньн кичәлмүдт Н.Ц. Биткеев оньган өгч, соньрхҗ, медрлән гүүдүлҗ тодлҗ авла. Сурһулян төгсәснә хөөн 1967-1969-ч җилмүдт Целинн района Бурһст селәнә дундын школд орс келнә, утх-зокъялын, тууҗин багш болҗ көдлнә. 1969-ч җилд хальмг кел, утх зокъял болн тууҗ шинҗллһнә номин шинҗллтин институтын амн зокъялын секторт көдлх үрвр энүнд кесмн. Тендән номин баһ көдләчәр эклҗ үүлдәд, хальмг баатрльг дуулвр \u201cҖаңһрар\u201d номин шинҗллтән эклҗ судллна. 1970-1973-ч җилмүдт СССР-ин номин академин М.Горькийин нертә нарт-делкән утх зокъялын институтын аспирантурт сурна. Тендән нертә номтнрин Б.П. Кирданын, В.М. Гацакин, Н.И. Кравцовын, Э.В. Померанцеван, В.К. Соколован болн нань чигн номтнрин зааҗ өгсн тоотынь шингәҗ тодлсмн. 1974-ч җилд Н.Ц. Биткеев тер институтдан "Джангар": певец и традиция" гидг төрәр номин көдлмшән онц сәәнәр харсад, филолог номин кандидатын цолта болсмн. 1974-1996-ч җилмүдт хальмгин кел, утх-зокъял болн тууҗ шинҗллһнә номин шинҗллтин институтд көдллә. 1982-1996-ч җилмүдт амн зокъялын болн джангароведеня секториг һардсмн. Эн җилмүдин эргцд номт Н.Ц.Биткеев багшнрт, оютнрт, номтнрт туста номин дегтрмүд барас һарһсмн: "Калмыцкая народная песенная поэзия", эпос "Джангар", "Калмыцкий песенный фольклор", "Джангарчи", "Джангар" в системе образования", "Җаңһрчнр", "Поэтическое искусство "Джангарчи", "Җаңһр". Хальмг улсин баатрльг эпос: \u201cБагшнрт өгчәх методическ дөңцл" болн нань чигн. 1990-ч җилд "Җаңһрин" 550 җилин өөниг темдглхд номт "Джангар". Калмыцкий героический эпос" гидг дегтриг хальмг, орс келәр барт белдлһнд ик тәвцән орулсмн. Орс келнд "Жаңһриг" орчулхларн Н.Ц. Биткеев баатрльг дуулврин һол онцинь, урн үгин чинринь, келнә кев-кецинь хадһлҗ орчулсмн.
Номт һанцхн "Жаңһрар" биш цуг хальмг улсин амн зокъялын төрл зүүләр соньмсҗ, кесг җилдән соньн материалмуд (дуд, туульс, үлгүрмүд, домгуд, цецн үгмүд, тууҗс) келмрчнрәс, медәтнрәс бичҗ авад, цааснд буулһад барлла. үлгүрнь, 1976-ч җилд цецн билгтә келмрч С.Бутаевас 45 тууль бичҗ авсмн.
1996-ч җиләс авн номт Н.Ц. Биткеев хальмг ик сурһульд ирҗ, гуманитарн дацңд көдләд, хоршаҗ авсн гүн медрләрн оютнрла, баһ наста багшнрла хувалцна. Дарунь тоомсрта профессорин цолта болҗ, нег зуур тиңкмин һардач болҗ көдлсмн.
1997-ч җилд номт "Калмыцкий героический эпос: Поэтика и традиция" гидг төрәр диссертацан харсҗ, филолог номин докторин цолта болсмн. Энүнә бичсн номин көдлмшиг кесг номтнр А.Борманжинов (США), Ж. Ринчиндорҗ (Китай), Х. Сампилдэндэв (Монголия), Д. Дугаров, В. Золхоев (Бурятия), А. Гадагатель (Адыгея), А.Салмин (Чувашия), В. Раднаев (Москва) өөдәнәр үнлҗ, ухан-тоолврарн хувалцсмн.
Н.Ц. Биткеев номин халхар үүлдҗ грантмуд шүүҗ авад, гүн номин шинҗллтс кесмн. "Фольклор монгольских народов" гидг грант шүүҗ авад, 2011-ч җилд хойр ботьта "Фольклор монгольских народов: исследования и тексты. Т.1. Калмыцкий фольклор; Т.2 Бурятский фольклор" гидг соньн дегтрмүд барас һарһсмн. Эн дегтрмүдт хальмг болн бурят улсин хамгин сән, соньн дуд, домгуд, йөрәлмүд, цецн үгмүд, "Җаңһр", "Гесэр" болн нань чигн амн зокъялмудын төрл зүүлмүд орсн бәәнә.
Сүл җилмүдт номт "Памятники фольклора монгольских народов. В 10 томах" гидг төсвд күцәҗ йовсмн. Өдгә цагт тавн боть барас һарсн бәәнә. Эн төсвиг цааранднь энүнә ахнь П.Ц. Биткеев болн күүкнь А.Н. Биткеева давулҗ күцәҗәнә. Номтын ууһн күүкнь - филолог номин доктор А.Н. Биткеева номин халхар үүлдҗ, Москвад әрәсән номин академин кел шинҗллһнә күрәлңд көдлнә. Айса Николаевна эцкиннь номин үүлдвриг цааранднь делгрүлҗ, неринь дуудулҗ йовна.
Мингиян ЛИДЖИЕВ,
хальмг келн бичгин болн
дорд үзгин шинҗллтин
институтын директор