Нег чигн салдсин нерн мартгдшго
04-07-2017, 11:45 
Дәәнә җилмүдт Хулхт болн Яшкуль селәдин эргнд күчр-күнд дәәлдән болсмн. Июнь сарин 22-т, дән эклсн санлын болн һашудлһна өдрлә Хулхт болн Утта селәдин хоорнд болд сумин дүртә бумб секгдлә. Терүнә тускар мана газет бичлә. Хальмг Таңһчин хәәврин отряд Игорь Кравцовин һардврт Улан әәрмин кесг зун дәәчнрин цогцинь олҗ оршав, зәңг-зә угаһар геедрсн, әмнәсн хаһцсн зууһад улсин нер-усинь илдкҗ мөңкрүлв. Хулхтын эргнд әмнәсн хаһцсн 77 дәәчин нер-усн тер болд сумин бумбд мөңкрүлгдсн бәәнә.
- Яһад би хәәврин кергт орлцсмб гихлә мана өрк-бүлд цугтан дәәнд залу-зөргтәһәр ноолдҗасмн. Мана Улан әәрмин дәәчнр цуг делкәг фашизмәс сулдхсмн, эндрк өдрин террористнрлә фашистнр әдл бәәсмн, цуг делкәг мухлалх күцл тәвҗәсмн. Зуг күчтә Советск Союз бәәһәд, мана саяд олн улс, мана Зертә-зевтә Чидлмүд арһ-чидлән агсад әмән әрвллго аврлт уга хортнла -фашистнрлә ноолдад, 1945 җилин майин 9-д Алдр Диилвр бәрсмн. Тиим сурһмҗ маднд багшнр, школ, орн-нутг өгчәсмн, мана дәәчнрин баатр йовдлыг бидн мартх
зөв угавидн, теднә неринь мөңкинд хадһлгдх зөвтә гисн уха маднд зааҗасмн.
Тер санан-седкләр түшг авад би хәәврин үүлдврт орлцлав. Мадниг школмуд, сурһульчнр кезә чигн дөңнҗәсмн, зуг тавн-зурһан җил хооран төрскнч сурһмҗ өглһнә керг невчк сулдв. Тер йовдлыг уурулҗ мана баһчудт шин урмд өгх кергтә. Хальмг теегт дәәлдҗ йовсн дәәчнрин нерд ода чигн күцц илдкгдәд уга, тегәд көдлмш цугтаднь күртх, - гиҗ Игорь Степанович товчлв.
Тер мет бумб секлһнә санлын керг-үүлдврт таңһчин медәтнрин Хүүвин гешүн, урднь Яшкулин района күцәгч комитетин ахлач болҗ йовсн ветеран Дмитрий Сопельняк тодлврарн хувалцв. Хулхт селәнд босхгдсн ик мемориал тосхлһнд ик тәвцән эн орулсмн.
- Далдгч җилмүдин чилгчәр би Əәдрхн балһснд одув, тенд тиим мемориал тосхдг бригадла харһад теднлә күүндвр келәв. Эдн нанас 500 арслңга җалв өгтн, материалар тетктн, тиигхлә бидн хойр җилин эргцд мемориал тосхҗ өгнәвидн гиҗ келсн билә. Тиигҗ бидн үгцәд, би теднд көдлмшән эклтн, тана келсн юмн күцәгдх гиҗ даалһвр өгләв. Архитектор Мингиян Пюрвеев тер ик мемориалын эскиз-төсв үүдәсмн. Тиигҗ эн ик көдлмш хойр җилин эргцд
күцәгдсмн.
Аштнь Хулхт селәнд 1982 җилин май сарин 9-д мемориал секлһнә ик цуглранд Əәдрхнә дәәчнр-ветеранмудыг 17 "Икарус" тамһта автобус авч ирсмн. Мана хальмг дәәч-ветеранмуд - бас 150 күн, мана таңһчин болн Əәдрхнә областин һардвр нааран ирсмн.Тиигҗ Улан әәрмин баатрмудын санлынь тевчләвидн, ода җил болһн гилтә майин 9-д тенд олн күн цуглрна, тонь цөөкрҗәх мана алдр ветеранмуд ирнә, 1942 җилин догшн дәәлдәнд әмнәсн хаһцсн зөргтә баатрмудын цогцнь энд оршагдна, - гиҗ Дмитрий Емельянович келв.
Хортна әңгүд Элст болн Əәдрхн балһсдыг эзлҗ авхар бәәсмн. Зуг Əәдрхн күртл эдн күрсн уга, 28-ч әәрмин дәәчнр залу-зөргтәһәр дәәлдҗ Хулхтын эргнд хортыг күүчсмн. Эн һазрт шишлң цергллтд 18 күүкн-комсомолк дәәлдҗ йовсмн, зуг хортна бәрәнд тусҗ, эдниг цугтаһинь хаҗ алҗ. Эднлә хамдан церглҗ йовсн Вера Никонова Хулхтын мемориал секлһнд ирҗ тер күүкдиг хаҗ алсн һазр үзүлсмн.
Дәәч Иван Забуров 1942 җилин ноябрин 21-д Александр Матросовин баатр йовдлыг давтҗ амбразуриг цогцарн хаасмн, зуг эн алдр йовдлыг күн үнлсн уга. Урднь хальмг бичәч Тимофей Бембеев, ода нер туурсн космонавт Валентина Терешкова зөргтә салдсин күцәсн кергиг өөдәнәр үнлхмн гиҗ үүлдвр күцәҗәнә. Иван Забуров түрүн күүкд күн-космонавтла әдл Ярославск областьд өсҗ боссмн. Ода Утта селәнд Забуровин нертә уульнц бәәнә. Сентябрь сарла Забуровин элгн-саднь бәәрн школд ирх саната.
28-ч әәрмин салдсмуд әмән әрвллго, залу-зөргтәһәр ноолдҗасмн, нег хуучн винтовкиг хойр дәәч олзлҗасмн, Əәдрхнә пехотн училищин 18-20-тә баһ наста курсантнр, эднә тоод мана хальмг көвүд чигн йовсмн. Тиим болв чигн эдн күчтә хортыг күүчсмн, тиигҗ эдн Төрскнә сулдхврин төлә зөргтәһәр ноолдҗасмн. Элстиг сулдхлһна операцд 220 күн әмнәсн хаһцв, тер тоод күнд шав авсн 28-ч әәрмин салдсмуд Ростовск областин Орловск района Волочаевск станицд өңгрсмн, ут-турштан 37 күн.
Эднә неринь Орловск района хәәврин отряд илдкв, мана таңһчин отряд бас 77 күүнә нер олҗ авв. Эднә санлд Волочаевск станицд эднә нер-уста обелиск тәвгдв. Бәәрн пионермүд эн бумбин һазрин аһуг хәләһәд бәәх. Мана таңһчас ирсн улсиг станицд хальмг цә-боорцгар тоов. Тиим кевәр хәәврин көдлмш цааранднь күцәгдҗәнә. Тууҗан медлһнд, төрскнч сурһмҗ өглһнд эн үүлдвр ик нилчән күргҗәнә, улм олн сурһульчнриг, баһчудыг эн кергт орлцулхмн.

ТүРВәН һуна