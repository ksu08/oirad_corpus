ЮФО-н эмчнр футбол наадв
23-10-2018, 12:14 
Давсн амрлһна өдрмүдт Элст балһснд футболд дурта эмчнрин әрәсән Ассоциацин ЮФО-н Кубокин марһан болв. Терүнд зурһан команд орлцв: Элстин, Аһшин, Əәдрхнә, Москван болн Ар Кавказин элчнр. Ар Кавказин командын ханьд Адыгейин, Краснодарск крайин болн Дагестана элчнр орв. Марһан "Юность" гидг стадионд болв. Байрин бәәдлд секгдсн марһанд орлцачнрт таңһчин эрүл-менд харлһна министрин дарук Галина Динкиева, Элст балһсна администрацин толһачин дарук Георгий Рубеко, футболд дурта эмчнрин әрәсән Ассоциацин президент Геннадий Войчишин йөрәлин үг келв.
Эн марһан мана таңһчд хойрдад давулгдҗана. Эрдмәрн эмч болҗах арһлач Евгений Хечиев энүг Элстд давуллһна седвәр татсн күн болҗана. Эннь чигн учрта, юңгад гихлә эн әрәсән командын ханьд орад, нарт-делкәд орн-нутгиннь нер харссмн. Келхд, әрәсән эмчнрин футбольн команд һурвн җилдән нарт-делкән марһанд призермудын тоод орҗана. 2016 җилд эдн Барселонад болн 2017 җилд Австрияд болсн марһаст диилвр бәрсмн, эн җил Чехийд Украина командд шүүгдәд, хойрдгч орм эзлсмн. Хальмг эмч Нарамба Лиджиев болхла эн җил болсн чемпионатд хамгин сән дәврәч болсмн. Тегәд мана орн-нутгин эмчнр футбол йилһән сәәнәр наадҗ чаддган үзүлҗ йовна.
Футболд дурта эмчнрин Ассоциацин президент Г.Войчишина келсәр, Хальмг Таңһч эн наадна цутхлңд хүврҗәнә. Ода деерән ассоциацин ханьд 500 шаху эмч орна, мана орн-нутгт 19 филиал бәәнә. Чик авг-бәрцәр бәәҗ, спортар соньмсҗах эмчнр пациентнртән үлгүр-үзмҗ болна гиҗ Геннадий Войчишин келв.
Хальмг командын капитан Евгений Хечиев эн марһа бүрдәлһиг болн давуллһиг дөңнсн таңһчин эрүл-менд харлһна министерствд, хотл балһсна администрацд болн үүрмүдтән ханлтан өргв. Мана командын ханьд П.Жемчуевин нертә таңһчин больницин, шүднә поликлиникин болн онц эзнә клиникин эмчнр орлцв. Келхд, Сергей болн Евгений Очировихн Улан-Удэ балһснас ирҗ, хальмг командын ханьд наадснь бас өвәрц болв.
Түрүн өдр болсн марһана ашар Əәдрхнә команд 3-ч, Ставрополин команд 2-ч орм эзлв, Москва балсһна команд нүүрт һарв. Команд болһнас хошаһад сән гисн наадачиг шүүҗ авад, әрәсән хамцу командын ханьд орх зөв өгв. Мана таңһчин командас Евгений Хечиев болн Нарамба Лиджиев йилһҗ авгдв.
Наталья ДАВАЕВА
Зургт: марһана кем
И.Музраеван цоксн зург