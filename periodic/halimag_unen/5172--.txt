Төрскн теегтән нернь мөңкрв
20-02-2017, 17:38 
Билгтә журналист, багш, көгҗмч Эрднин Андрейин санлд нерәдсн асхн февралин 16-д болв. Цагин гүүдл тиим түргн. Өдр болһн барин Герт ирәд, төрскн газетан авад умшчкад, цааранднь кергәрн адһад йовдг цаһан седклтә эн күн мадн дундан уга болад җил давснь медхд һундлта. Инәмсглсн тиньгр чирәтә, әмтиг тевчсн седклтә, кесн кергән арднь орҗ күцәдг Андрей Баерхаевич урдк кевәрн мадна өөр, мадна менд медҗ, мана седклиг олн дууһарн байрлулҗ, төрскн һазртан дурта болдг үлгүр өгч йовхинь санлын асхн йир сәәнәр медүлв. "Җаңһр" кинотеатрин залд өрк-бүлнь, элгн-саднь, хамдан сурч йовсн, көдлҗ йовсн улс, үүрмүднь, бичәчнр, артистнр, дуучнр, нань чигн олн улс дүүргәд ирәд, делкә мини гиһәд бәәдг седклтә, билгтә үүлдәчин нериг тодлв. Таңһчин сойлын болн туризмин министерствин дөңгәр Хальмг госфилармонь, Келн-улсин оркестр, Государственн хор, Келн-улсин библиотек санлын асхиг бүрдәҗ давулв.
Эрднин Андрейин билгин тускар, терүнә олн халхта үүлдврин тускар, олн җилд үүрлҗ йовсн Хальмгин улсин бичәч, әрәсән Федерацин сойлын ачта көдләч, Хальмг Таңһчин күндтә иргн Нуура Владимир келҗ өгв. Андрей Баерхаевичин үүдәгч күч-көлснә үүлдврнь өөдәнәр ачлгдсмн. Хальмг Таңһчин күндтә иргн, таңһчин сойлын ачта көдләч, "Улан зала" мөрән лауреат, "Песни Иткульского лета" гидг регионмуд хоорндк Алтайск крайин фестивалин хойр дам лауреат гидг күндтә нердиг Андрей Баерхаевич зүүҗ йовсмн. Бичәчнрлә, сойлын
көдләчнрлә эн өөрхн залһлда бәрҗ йовсна тускар, үүлдвртнь хальмг улсин хөв-кишг, җирһлин бәәдл, нертә улсин үүлдвр сәәнәр үзүлгдснә тускар, кеҗ-күцәсн тоотнь олн әмтндән зөөр болҗ үлдснә тускар Хальмг Таңһчин сойлын ачта көдләч Иван Нимгирович Басангов келв. әмтнә седкл авлсн дун мартгдлго, даңгин дуулгдҗ йовдгиг "Эцкин долан төөлг ногт" гидг дунь тиим дуудын негнь. Эн дууг Хальмг Таңһчин ачта артист Мергн Ким дуулв. Хоньна Михаилын шүлгәр һарһсн дун дуучин сәәхн дуулснд Андрей Баерхаевичин дун болһн келн-улсин кезәңк көгҗмин айсмудын авъясиг цааранднь делгрүлҗ йовсинь медулв. Хальмг бичәч болһна шүлгәр ду һарһад, терүгән нег дегтрт хураһад, шүлгинь дахулад нотынь, зургинь орулад, барлҗ һарһснь хальмг литературин йоста антолог болҗ тернь маднд үлдв. "Дурн - цаһан аһ" гидг Нуура Владимирин шүлгәр һарһсн дун "Песни Иткульского лета" фестивальд һоллгч мөрә авсмн. Тер дууг эн асхн Хальмг Таңһчин ачта артистк Амуланг Азыдова дуулв. Эн фестивалин алтн көрңд орсн "Алтай - краса России" гидг дууг Хальмг Таңһчин ачта артистк Татьяна Бузылева дуулҗ, әмтнд сергмҗ үүдәв.
Эн асхна йовудт бичәч, журналист, көгҗмч Эрднин Андрейин олн зургуд, дегтрмүд, телесоңсхврмудт орлцсн зәрм сюжетмүд экранд үзүлгдҗ билгтә эн күүнә дүриг цугтад дәкн нег тодлулв. Тиим нег телесоңсхврт Данара Шалханован дууһинь дуулсна тускар Андрей Баерхаевич келҗәнә. Хальмг Таңһчин ачта артистк Данара Шалханова "Сиврин дууг" өргҗ сәәхн дуулв. Хальмгудын җирһлин зовлңта халхинь тодлулҗах кемд бичәч дууһан нерәдсн деерән шишлң поэм бичсмн. Терүгинь зургудар кеерүлснь С. Ботиев бәәсмн. Төрскн һазрин тууҗин тускар бичәд, эврә һазран туурулсн баатрмудт нерәдсн олн ду, шүлг бичәд, әрәсән бичәчнрин Ниицәнә зергләнд Эрднин Андрей орсн билә.
Җирһлдән Андрей Баерхаевич кен ахан күндлдг заң-авъяс бәрҗ йовла. Хальмг Таңһчин ачта артистк, нертә домбрчд нерәдәд, ду бичлә. Булһн Бюрчиевна Манджуракова сәәхн билгинь болн һольшг заңгинь тодлҗ бүлән үгмүд келв. Нертә домбрчд нерәдсн дууг Эрднин Андрейин сурһульч Дельгр Манджиева домбр цокҗ дуулҗ өгв. әрәсән ачта багш Өлзән Софья хамдан Сарпульд сурҗ йовсн цагиг тодлад, Балакан Алексейин шүлгәр һарһсн Барунд нерәдсн дууна тускар келҗ өгв. "Зулан өргий" гидг дууг Хальмг Таңһчин ачта артист Эдуард Бурлаков дуулв. Төрскн һазрин авъясмуд, байрин өдрмүд цугтан энүнә үүдәврмүдт орман олсинь тернь тиигәд медүлв.
"Хальмг үнн" газетд хөрн долан җилдән көдләд, райодар, селәдәр йовад, таңһчин бәәдл-җирһлиг болн күч-көлсчнриг үзүлсн журналист, тер үзсн тоотан зургин дөңгәр чигн маднд
үзүлсмн. Андрей Баерхаевич бийнь зург цокдг бәәсмн. Төрскн газетдан нерәдәд, "Хальмг барин хурц селм" гидг частр бичсмн. Эн дууг государственн хорин дууч Нарн Довдунов дуулв. Дуучин тодлврар, профессиональн училищд көдлҗәхднь Андрей Баерхаевичла таньлдад, терүнә һарт сурад, дәәнә төрт нерәдсн дууһинь дуулҗ йовсмн. Хальмгин тууҗд мөңкрсн нертә үүлдәч, күңкл билгтә һардач Басан Городовиковд нерәдсн дууһинь А. Цебековин нертә хорин залусин баг дуулв. һол дуучнь болҗ дууг Мергн Ким еңсг хооларн янзлулҗ, дууг деегшән өргв.
Таңһчин сойлын болн туризмин министрин дарук, "Шинрлт" бичәчнрин Ниицәнә ахлач, культурологин номин кандидат Николай Санджиевин тоолврар, эврәннь һазртан эңкр седклнь дуунднь, шүлгүдтнь, келврмүдтнь, дегтрмүдтнь орман олад, билгтә күүнә зальнь цуг әмтнд герл болҗ, эндрк өдриг кеерүлҗәнә. Тер дуулгдсн дуд келн үг цугнь терүнд күрч, Андрей Баерхаевич маднла хамдан байрлҗах гиһәд, күүнд му кедго сәәхн седклинь онц темдглв.
Келн-улсин оркестрин коллективла Андрей Баерхаевич өөрхн залһлда бәрҗ үүлдҗ йовла. Эн оркестрин директор, Хальмгин болн Моңһлын ачта артистк Данара Шалханова "Альмн улан халхтач", "Җиңнич, хальмг домбрм" гидг дууһинь дуулҗ, санлын асхиг товчлв. Тиигәд җирһлиннь туршарт дахҗ, омг өгч йовсн домбрин айсар күңкнсн хальмг дууна көгҗмәр санлын асхн цуглрсн цуг улст тодлгдв. Нег күн җирһлин туршарт тиим ик керг күцәсинь,
үүдәврмүдтән болн олн дуундан таңһчин тууҗиг орулсн, эврә цаган, эврә һазран мөңкрүлсн Эрднин Андрейин ачнь тиим ик болв.

Галина ХЕЙЧИЕВА