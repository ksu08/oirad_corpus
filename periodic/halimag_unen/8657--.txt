Мана гермүдт дула өгнә
10-09-2018, 11:14 
Өцклдүр таңһчин правительствин сүүрин ик залд "Газпром газораспределение Элиста" акционерн Ниицәнә 50 җилин өөнд болн газин халхин көдләчнрин Өдрт нерәдгдсн байрин хург болв. Терүнд Хальмг Таңһчин Толһач Алексей Орлов, таңһчин Улсин Хуралын (Парламентин) Ахлач Анатолий Козачко, "Газпром газораспределение Ростов-на-Дону" ПАО-н генеральный директор Владимир Ревенко, Элст балһсна администрацин толһач Окон Нохашкиев, министерствсин-ведомствсин һардачнр, РМО-син толһачнр болн отраслин ветеранмуд орлцв.
Байрин хургин эклцәр таңһчд газин отраслин делгрлтин болн эндрк үүлдврин туск фильм үзүлгдв, терүнд ветеранмуд тодлврмударн хувалцв. Эндр мана таңһчд газин отрасльд 600 күн көдлҗәнә, таңһчин райод цуһар газар теткгдсн бәәнә.
Алексей Орлов предприятин көдләчнриг болн ветеранмудыг ончта өөнлә йөрәҗ, хол 1968 җилд хотл балһсна әмтнә гермүдт газ орулгдсиг сәәнәр тодлнав гив. Эндр болхла мана таңһчин хол селәдт газ күрв, удл уга Кумской, Октябрьский болн Белоозерное селәдт бас әмтнә гермүдт дулан болх. Энтн ик күцәмҗ гиҗ таңһчин Толһач темдглв. Отраслин делгрлтд тәвцән орулсн улсин тускар келхләрн Алексей Маратович олн җилдән "Калмгаз" предприятиг һардҗ йовсн Байкс Умеровин ач-тусин тускар онц келв. Эн күүнә һардврт мана таңһчин селәдиг газар тетклһнә дааврта керг күцәмҗтәһәр күцәгдсмн.
Ончта өөнлә ирлцүләд предприятин делгрлтд ик ач-тусан орулсн, олн җилдән үнн-чик седклтәһәр көдлҗ йовх улсиг таңһчин Толһачин Ханлтын бичгәр, "Газпром" ПАО-н, Элст балһсна администрацин Күндллһнә һашгудар ачлв. Ачлвр авсн улс дунд Харитоновихнә өрк-бүл тәәз деер һарв. Василий Григорьевич Сергей көвүтәһән ут тоодан хамдан 70 җилдән газин отрасльд көдлҗәнә. Эднә өрк-бүлд өңгтә телевизор бәрүлҗ өггдв. Байрин хургт орлцачнрт таңһчин ачта артистк Данара Шалханова хальмг ду нерәдв, "Веснушки" ансамблин бичкдүд биилв. "Газпром газораспределение Элиста" АО-н күцәгч директор Али Сидаковин төрскн һазрас, Карачаево-Черкесск Республикәс, олн-әмтнә бииһин ансамбль ирснь байрта болв.
Мана зәңгч