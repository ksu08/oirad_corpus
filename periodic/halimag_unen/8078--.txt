Таңһчин больниц нүүрлгч болх зөвтә
19-05-2018, 09:31 
Гүлгн гемәс хөрлһнә туст көдлмшән ясрулх кергтә гиҗ Г.Динкиева темдглв. Эн туст "Онко-патруль" гидг керг-үүлдвр цааранднь давулгдхмн, эмчнрин мергҗллт өөдлүлһнә кергт ик оньг өггдхмн. Хальмг Таңһчин Толһач А.Орловин даалһврар әмтнә диспансеризац давулгдхмн, ода деерән таңһчин садв болн гүлгн гемәс хөрлһнә диспансермүдин, "Сулда" цутхлңгин, балһсна поликлиникин специалистнр батлгдсн диг-дараһар селәдәр һарч йовад, әмтнә эрүл-менд шинҗлҗәнә.
П.Жемчуевин нертә таңһчин больнициг одахн һардсн Санал Манджиевин келсәр, эмнлһнә учрежденя үүлдвриг ясруллһна һоллгч төрмүд темдглгдҗ авгдв. "Таңһчин больниц мана региона һоллгч учреждень болҗана. Тегәд чигн таңһчин Толһач А.Орлов мана больниц нүүрлгч болх зөвтә гиҗ неквр тәвв. Ода деерән бидн эркн чинртә һурвн төр батлҗ аввидн, эннь эмәр тетклһн, эмчнрин мергҗллт өөдлүллһн болн ясврин көдлмшиг төгсәлһн",- гиҗ Санал Санджиевич хувалцв.
- Эмәр тетклһнә төриг хаһлхин төлә аукционд орлцҗ, эрлһән чикәр белдх кергтә, тегәд эн туст бәәдлиг ясрулхвидн. Эндр таңһчин больницд көдлҗәх эмчнрин 60 процентнь баһ наста улс болҗана, тегәд эднә седвәриг, медрлиг олзлҗ, өөдән технологий олзлҗ үүлдхвидн. Ода деерән больницин "А" блокин нәәмн давхрт ясвр кегдв, сентябрь сар күртл ЦСО-н әңгд, цокольн давхрт ясвриг төгсәхәр зуралҗанавидн. 2019-2020 җилмүдт "В" болн "Г" блокмудт ясврин көдлмш кегдхмн,- гиҗ ах эмч келв.
Брифингин йовудт журналистнр олн зүсн төрәр соньмсҗ, эмнлһнә учрежденьсиг оборудованяр тетклһнә, КГЛ гемин туст тогтсн бәәдлин, специалистнриг белдлһнә болн нань чигн сурврмуд өгв. Тер мет Санал Манджиевиг бийиннь тускар келҗ өгхиг сурв, ах эмчд кедү дарук бәәнә гиҗ сурв. Санал Санджиевичин келсәр, эн арвн нәәмн җилдән травмотолог болҗ больницд көдлв, 2011 җиләс авн I травмопунктыг һардҗ йовсмн, тегәд административн халхар дамшлт бәәнә. Меслһ кедг хирург болҗ көдлҗ йовсн төләдән эн цааранднь чигн дурта кергәрн соньмсҗ үүлдх саната. Таңһчин больницин ах эмч учрежденя администрацин үүлдвриг ясрулхар зуралҗана, эн төриг эдн эрүл-менд харлһна министерствлә хамдан хаһлхмн гиҗ С.Манджиев цәәлһв.
Наталья ДАВАЕВА