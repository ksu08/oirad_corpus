Цогц - махмудан батрулх кергтә
04-12-2019, 10:07 | Таңһчин зәңгс » Эндрк өдрин төрәр
үвл экләд, удл уга бидн Зулын болн Шин җилин байр темдглхвидн. җил болһн бидн үвл эклхин өмн намрар гриппәс тәрлһ авч, эн хальдврта гемәс саглуллһна керг-үүлдврмүд күцәнәвидн. Авъяст тохрсар, намрин сармудт таңһчин әмтн дунд вакцинац эклнә, эн керг дигтә-даратаһар давхин төлә урдаснь кергтә препаратмуд хулдҗ авгдна. Эн җил таңһчин эрүл-менд харлһна министерств хулдҗ авсн вакцинәр 113 миңһн һар күн тәрлһ авсн бәәнә. Эннь вакцинацд орх гиҗ зуралгдсн улсин 91 процент болҗана.
Хамгин түрүнд сурһульчнр, оютнр, хуучта улс, сурһуль-эрдмин, эрүл-менд харлһна, жилищн-коммунальн эдл-ахун болн бәәц тетклһнә халхин көдләчнр тәрлһ авв. Таңһчин эрүл-менд харлһна министерствин зәңглсәр, гриппәс тәрлһ келһнә керг-үүлдвр цааранднь күцәгдҗәнә, терүнә төлә кергтә эм бәәнә. Тегәд ода чигн вакцинацд орад уга улс поликлиникд одад, эмчд бийән үзүлснә хөөн тәрлһ авч чадҗана.
Приютное селәнә бичкдүдин поликлиникд көдлҗәх педиатрмуд Галина Пасечникован болн Лариса Чубован хәләврт 1400 күүкн-көвүн бәәнә. Эмчнр бичкдүдин эк-эцкнр дунд цәәлһврин көдлмш давулҗ, күүкднь цаглань тәрлһ авхин төлә эртәснь күүндвр тогтана. Бичкдүдин садт болн школд ордг бичкдүд батлгдсн диг-дараһар сурһулин учрежденьд тәрлһ авдг болхла, наадк күүкд-көвүд поликлиникд ирҗ вакцин авна. Эмчнрин келсәр, намрин эклцәр тәрлһ авхла туста болна. Вакцинацд орсн улс үвлин кемд гриппәр гемтсн цагтан дарунь эдгнә. Бичкдүдин эрүл-менд батруллһна тускар зуни сармудт ухалх кергтә, арһ бәәхлә теңгсин көвәд амрад, олн зүсн зер-земш болн темс идх кергтә. Намрин эклцәр бичкдүдин иммунитет батрулдг витамин олзлхла бас туста болна. әмтн олар царцад эпидемь эклсн цагт һазаһас орҗ ирхләрн һаран савңтаһар уһахан мартхмн биш, цевр аһар кииләд, спортар соньмсҗ цогц-махмудан батрулх кергтә гиҗ эмчнр келнә.
Роспотребнадзорин Хальмг Таңһчар үүлддг заллтын зәңглсәр, декабрь сарин 1-д кесн то-дигәр мана таңһчд 230 күн ОРВИ гемәр гемтснь илдкгдв, теднәснь Элстд - 126 күн. Ода деерән мана таңһчд гриппәр гемтсн улс уга болҗахнь цаглань тәрлһнә керг-үүлдврмүд күцәснә аш болҗана. Темдглхәс, царцсн улс дунд тәрлһ авсн улс бас уга. Тегәд терүнәс иштә вакцинац авлһн хальдврта гемәс саглулдгнь лавта медгдҗәнә.
Олн үртә эк Надежда Очирован келсәр, җил болһн күүкдтән вакцинац кенә. Хойр үрнь сурһульчнр, отхн күүкнь бичкдүдин садт орна. Ода эн бийнь саата, эднә өрк-бүлд хавртан дәкәд нег үрн һархмн. Тегәд гриппәс саглҗ эн бийнь бас тәрлһ кеһәд, эрүл-менд бәәхин төлә витамин аршална. Дәкәд намрин-үвлин кемд эн хотан ясч, өдр болһн зер-земш хулдҗ авна болн шимтә хот-хол белднә. Намртнь эн хавст давслна, терүнд эрүл-менд батрулдг «С» витамин бәәнә. Күүкд күн хойр җил хооран йоган занятьст орлцад өдр болһн гертән цогц-махмудан батрулдг болв. Чик авг-бәрц болн шимтә хот-хол нег үлү үвлин кемд туслна гиҗ Надежда бер келнә.
Наталья ДАВАЕВА