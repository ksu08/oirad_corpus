Балһсан кеерүлҗәнә
25-12-2019, 10:40 | Таңһчин зәңгс » Зәңг
Элст балһсна цутхлң талвңд ик һацур тәвҗ терүг олн зүсн наадһасар кеерүлснь Шин җилин байр өөрдҗ йовхиг медүлнә.
Эн җил хотл балһснд һурвн ормд һацур тәвх шиидвр авгдсна тускар маднд Элстин администрацин балһснд сән кец-таал тогталһна әңгин һардач Елена Урванцева зәңглв: «Долан хонгин Сүм» гидг сойлын комплексин талвңд, Диилврин талвңд болн балһсна 7-ч микрорайонд Диилврин паркд.
һардачин келсәр, эн җил балһсна администрац «Долан хонгин Сүм» гидг талвңд бәәдг һацуриг ке-сәәхнәр кеерүлхин төлә шин кеерүл хулдҗ авв. һучн йисн келкҗ кеерүлсн кегдл утдан тавн метр болна, эн нәәмн өңгәр герлтҗ һацуриг сәәхрүлв, 4681 шам олн зүсн өңгәр герлтҗ гилвкв. Зулын өмн өргнд Элст балһсна администрацин толһачин үүлиг дааҗадг Дмитрий Трапезников, Элст балһсна Хургин ахлач Николай Орзаев цутхлң талвңд углсн һацурин өөр болсн байрин керг-үүлдврт орлцв. Киитн Аав ач күүктәһән балһсна әмтиг өөрдҗ йовх Шин җиллә йөрәҗ, һацурт шам шатав. Д.Трапезников йөрәлин үг келҗ, орҗах шин җил өлзәтә болхиг дурдв. Асхар һацурин өөр ик бичкн уга цуглрҗ, олн зүсн марһанд орлцҗ, цаган сергмҗтәһәр давулв.
Эн җил Элст балһсна администрацин шиидврәр учрежденьс болн бәәрн улс дунд Шин җилин өмн марһан зарлгдсн бәәнә. Герән болн учрежденя эргндк һазриг сәәхрүләд, олн зүсн эв-арһар кеерүлсн улс болн организацс онц номинацсар ачлгдхмн. Эн марһанд сурһуль-эрдмин, эрүл-менд харлһна, сойлын болн спортивн учрежденьсин дунд салу номинац зарлгдсн бәәнә. Олн патьрта гермүдин залврин компаньс болн онц эздүдин хоорнд «Чудесный двор» гидг номинац йилһгдв. Тер мет организац-предприятьмүдин болн хулд-гүүлгәнә халхд үүлдҗәх арһлачнрин дунд салу марһан болхмн. Марһан декабрь сарин 25 күртл давулгдҗана, дииләчнриг декабрин 27-д байрин бәәдлд ачлхмн. Дииләчнрт өңгтә телевизор белглхмн.
Харм төрхд, үвл эклсн бийнь ода чигн цасн орад уга, һаза дулан бәәнә, тегәд Шин җил өөрдҗ йовхнь медгдхш. Болв тер бийнь әмтн эн байрт белдвр кеҗ, теңкән уга күләҗәнә. Орҗах шин җил маднд хөвтә-кишгтә болтха, цуһар эрүл-менд бәәхиг дурдҗанавидн.
ДООҗАН Наталья
ЗУРГТ: Элстин цутхлң талвңд һацурин өөр әмтн олар хурв.
С.Убушиевин цоксн зург