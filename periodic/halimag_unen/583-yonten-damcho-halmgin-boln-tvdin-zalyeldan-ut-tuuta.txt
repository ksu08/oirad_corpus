Йонтен Дамчо: «Хальмгин болн Төвдин залһлдан ут тууҗта»
10-10-2014, 19:53 | Таңһчин зәңгс
Хальмг Таңһчд өөдән цолта багш болн гүн номта лам Йонтен Дамчо баралхҗ ирснә тускар бидн зәңглләвидн. Гевш Дамчо Хальмгин щаҗн лам Тэло Тулку ринпочен үрврәр ирәд, таңһчин әмтнд номин цәәлһвр өгв.
Дрепунг Гоманг хурл-университетин ах багш Дамчо октябрин 7-д Келн-улсин музейд одв. Энд күндтә гиичиг сойлын министр Амуланг Учурова болн музейин директор Ирина Мучаева тосҗ авв. Гевш Дамчо, Хальмгин шаҗн лам Тэло Тулку ринпоче болн Цутхлң хурлын ах багш Анҗа гелң музейин экспозицлә таньлдв. Таңһчд шаҗна ном делгрүлҗ батллһнд ик тәвцән орулсинь темдгләд, таңһчин әмтн болн Дрепунг Гоманг хурлын хоорнд тогтсн тууҗлгч залһлдаг сергәҗ делгрүлҗ батлҗах ик ач-тусинь үнләд, сойлын министр Амуланг Учурова гевш лхарамб Йонтен Дамчод Ханлтын бичг бәрүлҗ өгв. әрәсән буддийск регионмудт - Хальмгт, Тувад, Бурятьд шаҗна ном делгрүлҗ тархалһнд, шаҗна хувргуд дасхлһнд өөдән цолта гевш күргҗәх ик нилчинь таңһчд иигҗ үнлснь сән йовдл болҗана.
Гевш Дамчо Хальмг Таңһчд урднь ирсн билә. Түрүн болҗ шаҗн ламла хамдан байрин ончта өдрмүдлә - хальмгуд әрәсән ханьд эврә сән дурар орсн 400 җилин өөнин өдрмүдлә ирсн бәәсмн. Тиигхд 2005 җилд Йонтен Дамчо келсмн: «Гоманг хурлын һол төрнь шаҗна ном цәәлһҗ тархалһн. Тер учрар бидн Хальмгас, Бурятяс, Туваһас ирсн баһчудыг сурһульд авад сурһнавидн. Эдн шаҗна номиг дасҗ авад, хәрү төрскн һазрурн одад, номиг олн дунд тархахмн болҗана. Тиигәд шаҗнд шүтлһнә, шаҗна авъясмуд күцәлһнә заңшал әмтнә бәәдл-җирһлд батрхмн болҗана».
Дәкәд 2010 җилд ирхдән таңһчин әмтнд ном хәәрлсн билә. Ода эн ирлһндән Йонтен Дамчо Бодхичиттын номиг хәәрлв. Товчлгч өдрән Цаһан Дәркд нерәдсн ик мөргүл кев. Журналистнрла харһҗ күүндсн цагтан күндтә багш хальмг болн төвд әмтиг ниицүлҗәх тууҗин залһлдана тускар тодлҗ келәд. 1917 җил күртл эн залһлдан йир өөрхн бәәсинь темдглв. Хөөннь йосн сольгдад, шаҗна туст хәләц оңгдан болад, урдк залһлдан геедрсмн. Зуг шин цаг ирәд, 1993 җиләс нааран залһлдан шинәс тогтагдад, шаҗнд оньг дәкнәс өггдв. Бурхн Багшд шүтдг бәәсн урдк республикүдәс шаҗна ном дасх баһчуд Энткүр йовулгддг болв. Шаҗна ик хурлмудас номта ламнр болн ик цолта багшнр нааран ирҗ ном умшдг болсна ашт шаҗна номар соньмсчах, медрлән гүүдүлҗәх улсин то икдв. Шаҗна номин халхар медрлтә улсин то бас икдсинь үзҗ болхмн.
Дрепунг Гоманг хурлд Хальмгас 20 гелң сурч һарсмн. Ода тенд 15 күн шаҗна ном дасҗана. Цуг тедн Дрепунг Гоманг хурлын ах багш Й. Дамчон хәләврт бәәнә.
Дрепунг Гоманг хурлын тускар, тенд сурчах гелңгүдин бәәдл-җирһлин тускар журналистнрин сурврт хәрү өгчәһәд гевш келҗ өгв. Бодхичиттын номин цәәлһвр юн учрар хәәрлсән медүлхләрн, эннь йир гүн ном болҗахинь, терүнә эклц болвчн медрл авхла күн болһн цааранднь ном даслһна хаалһд орҗ чадҗахинь гевш Дамчо зааҗ келв. Эн номиг арднь орҗ дасхла йоста хөв-кишгин хаалһд орҗ болхинь багш темдглв.
Цаһан Дәркин номд орсн улс ут наснднь харшлҗасн саалтг тоотас гетлҗ чадхинь өөдән цолта лам заав. Шагшавдын чик хәләц бәрҗ, өр-өвч седклтәһәр, әмтнд тусан күргҗ бәәхлә онц күн болһна болн цуг күмн әмтнә җирһл чигн хөвтә болхинь гевш лхарамб иткүлҗ келв.
Күүндврин йовудт олн нань чигн сурврмудт гевш Йонтен Дамчо цәәлһвр өгв. Күн болһна җирһл цуг әмтә тоотын җирһллә өөрхн залһлдата. Тегәд шар шаҗнд шүтдг улс цуг әмтә тоотын төлә оньдин зальврна.
Ушкана Сувсн