Социальн көдләчнрин ач-тус темдглв
18-06-2018, 10:00 
Марина Мукабенова социальн көдләчнриг йөрәхләрн цөөкн сар хооран энүнә нернд медәтнрәс бичг ирснә тускар келв. Эн медәтнр социальн көдләч Вера Манцаеван тускар бүләнәр бичәд, цаһан седклтә, көдлмштән дааврта күүкд күүг сән өдрин байрла Күндллһнә һашгар ачлхиг сурҗ. Тегәд медәтнрин сурврар Марина Алексеевна таңһчин социальн делгрлтин министерствд эрлһән орулҗ өгв. "әрәсән Орн-нутгин Хүүвин Ахлач В.Володинә шиидврәр ода депутат болһн җилд тәвн күүнд эврәннь Ханлтын бичгән бәрүлҗ өгч чадҗана. Тегәд би эндр эврәннь нерн деерәс зәрм социальн көдләчнрт иим бичг болн мөңгнә мөрә бәрүлҗ өгхәр шиидүв",- гиҗ М.Мукабенова келв.
О.Якунина, С.Хинеева, В.Манцаева болн С.Великородняя әрәсән Орн-нутгин Хүүвин депутат М.Мукабенован Ханлтын бичгәр ачлгдв. Марина Алексеевна Вера Манцаеваг бүләнәр йөрәһәд, медәтнр энүнә ач-тусиг темдглхиг сурснд ик гидгәр байрлув гиҗ келв.
Хальмг Таңһчин Улсин Хуралын (Парламентин) Ахлач А.Козачкон илгәсн Йөрәлин бичгиг вице-спикер Н.Нуров умшад, социальн халхд көдлҗәх цуг улст күцәмҗ дурдв. Министр М.Ользятиева зәрм көдләчнрт таңһчин правительствин Күндллһнә һашгуд бәрүлҗ өгв. Келхд, министерствин аппаратын хор ду дуулҗ, залд цуглрсн улсиг байрлулв.

ДООҖАН Наталья