Хальмг Таңһчин Толһачин суңһврт орлцх дөрвн кандидат йилһгдв
12-08-2014, 16:20 | Таңһчин зәңгс
Август сарин 7-д Элстд, правительствин герт «Единая Россия» политическ партин Хальмг региональн әңгәс заагдсн кандидат Алексей Орловд Хальмг Таңһчин Толһачин үүлд орх кандидатын иткл цаас бәрүлҗ өгв. Тер мет тиим документиг КПРФ партин Хальмг әңгин кандидат Николай Нуров, әрәсән «Зеленые» гидг экологическ партин кандидат Хоңһр Марилов, ЛДПР – әрәсән либеральн - демократическ партин кандидат Петр Вышкварок авв.
Иткл цаасиг кандидатнрт Хальмг Таңһчин суңһврин комиссин ахлач Александр Дикалов бәрүлҗ өгәд, кандидатнрт күцәмҗ дурдв.
Тиим кевәр августын доланд Хальмг Таңһчин Толһачин суңһврин кандидатнриг бичҗ авлһна чинртә девсң төгсв. Тегәд дөрвн кандидат үлдв гиҗ ода келҗ болҗана.
«Защитники Отечества» гидг Цугәрәсән партин региональн әңгин кандидат Владимир Мацаков кандидатнрин тоод орулгдсн уга. Яһад гихлә һар тәвлһиг цуглуллһна кемд закана неквр эвдгдв, тиигчкәд цуг неквр күцц күцәгдсн уга гиҗ таңһчин суңһврин комиссь батлсн тогтавртан темдглҗәнә.