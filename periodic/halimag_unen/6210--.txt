Школд белдхин төлә кедү мөңгн кергтә?
15-08-2017, 14:58 
Удл уга сурһулин шин җил эклх. Негдгч класст орх көвүг эс гиҗ күүкиг школд белдхин төлә кедү мөңгн керглгдх? "Тер кергтн ода йир үнтә, школын форм авхин төлә баһ гихдән нег миңһн арслң кергтә. Тиигчәд әмтн сән һара школын хувцн хулдҗ авхар седнә, яһад гихлә терүг дарук җилд чигн өмсҗ болхмн", - гиҗ аавнр-ээҗнр, бичкдүдин эк-эцкнр келнә.
Зәрм өрк-бүлмүд бичкдүдиг школд белдхин
төлә 12-с авн 15, нам 20 миңһн арслң күртл һарһна. Хамгин үнтәнь - негдгч класст орх бичкдүдиг белдлһн. Наадк класст орхла, һару невчк баһ. Сурһулин шин җил күртл хойр долан хонг үлдв, тегәд эк-эцкнрин ик зунь
күүкдтәһән лавк, базр, балһс болн района цутхлң селә эргәд тааста хувц-хунр олҗ авна.
Элстд бәәдг Екатерина Бадмаева эн җил күүкән негдгч класст орулхар бәәнә. Эдн йирин школд орна, тегәд школын хувцна туст эднд ик неквр тәвхш. Цаһан киилг, хар шалвр эс гиҗ майг, сарафан бәәх зөвтә. Тегәд баһ наста бер школд урдаснь белдв - кесг сар хооран эн хувц-хунринь болн канцелярск эд-тавр экләд хулдҗ авад бәәв. Яһад гихлә цугинь дегц хулдҗ авхин төлә мөңгн күртшгонь баһ наста эк медҗәсмн.
Тиигчкәд ик көвүнд 2 миңһн арслңга спортивн форм эн хулдҗ авв. "Тернь үнтә юмн, болв сән чинртә, көвүн ода доладгч класст орна, тер форман эн хойр-һурвн җилдән өмсҗ чадх, тиим һару ик биш",- гиҗ бер тоолҗана. Март-апрель сард бичкн күүкндән школд өмсх спортивн форм -костюм, кроссовк болн кед хулдҗ авсн бәәҗ. Терүнә төлә бас 2700 арслң өгв.
Негдгч класст ордг күүкндән көдлмшч девтрмүд Интернетәр хулдҗ авв, тернь бас 2200 арслң күрв. Одахн болхла Екатерина рюкзак, ручкс, девтрмүд, харанда хулдҗ авв, тернь бас 3200 арслң болв. Яһад гихлә негдгч классин сурһульчнрин төлә ортопедическ рюкзак авх кергтә, тернь зөвәр үнтә - хамгин кимд гиснь 1500 арслң күрнә.
Кергтә дегтрмүдинь школ өгх, терүг цуг эк-эцкнр меднә, тегәд эн туст бер икәр зовҗахш. Тегәд зуг школын форм үлдв. Күүкндән эн цаһан кофт болн майг хулдҗ авв. Ут тоодан тернь һурвн миңһн арслң болв. Дәкәд немр кофт болн туфль хулдҗ авх кергтә, тернь бас 3 миңһнд күрв. Тиигәд ут-турштан 12-13 миңһн арслң күүкән школд белдхин төлә эн һарһв.
Зәрмснь ательед форман уюлна. "Мана ач көвүн хазгудын класст орна, тегәд бидн хувц-хунринь ательед шишлң даалһвр өгәд уюлувидн, тернь дигтә сәәхн болв, тегәд һарһсн мөңгн чигн туста болв, ут-тоодан һурвн миңһ шаху арслң",- гиҗ нег медәтә ээҗ Элстин базрт маднд келҗ өгв.
Тегәд әмтн бичкдүдиг школд белдхин төлә кесг эв-арһ олзлна - балһсна лавксар, базрар, гүртм үнин рынкд чигн одна, тенд килвр хувц-хунр, башмг хулдҗ авхар седнә. "Школд орх
көвүн гертән өмсҗәсн хувц- хунртаһан одшго, тегәд шиниг хулдҗ авх кергтә, тиигчкәд халун хот-хоолын төлә мөңг өгх кергтә"- гиҗ эк-эцкнр келнә.
"Мөңгнә ик зууһинь бидн хувц-хунрт болн формд һарһнавидн, селәд өмсхин төлә хойр-һурвн форм авнавидн. Тегәд бидн хойр - 700 болн 1200 арслңга сарафан авлавидн, дәкәд хойр миңһн арслң майгин болн жиләткин төлә өгләвидн, формнь сән һара, тегәд өңгән гееҗәхш, тиим юм хулдҗ авч болҗана", - гиҗ базрар йовдг эк-эцкнр келнә.
Бас нег Элстин бәәрн күн Манҗин Байрта негдгч класст орх көвүһән белдхин төлә 20 миңһ шаху арслң һарһв. Тер тоод көдлмшч девтрмүд болн канцелярск эд-тавр 6 миңһн үнтә болв, шин портфель эс гиҗ рюкзак авхин төлә 2-5 миңһн арслң өгв, формин хойр комплектын төлә 4-8 миңһн арслң һарһв. Хойрдгч класст орх көвүнә төлә болхла зуг 7-8 миңһ һарһв.
Өнр өрк-бүлтә улст, инвалид бичкдүдт, баһ тетквртә әмтнд зәрм предприятьмүд болн компаньс, балһсна болн райодын администрац дөң болна, тер мөңгн ик биш болв чигн эн күнд төриг хаһлх арһ өгнә.

ТүРВәН һуна
Н.Горяевин цоксн зург