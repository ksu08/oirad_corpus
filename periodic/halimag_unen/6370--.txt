Шин бүүрт - шин җирһл
26-09-2017, 12:21 
Өцклдүр Элстд ончта, байрта йовдл учрв, өнчәр өссн баһчуд шин тосхсн герт патьр авв. Балһсна 1-ч микрорайонд өнчн күүкдин чеерүдт темдглгдсн улсин төлә тосхгдсн
60 патьрта олн давхр гер күцц эдлврт орулгдв. Энүг хойр девсңгәр тосхсмн. Экн авгтан герин хойр подъездд тосхлһна көдлмшиг төгсәһәд, эн хаврар түрүн дөчн патьр бел кеһәд, әмтн шин патьрт орсн болдг. Хойрдгч девсңд сүл подъездд тосхлт дуусад, дәкәд хөрн күн шин патьрт орх болв. Эн гериг " Строительное управление \u21163" гидг тосхлтын организац (һардачнь А.Цадыков) тосхв. Эн олн давхрта герт хөрн баахн наста күн патьр авв. Эдн цуһар гилтә хөр һарсн баһчуд мөн. Баһ-дүүвр цагтан эврә бүүртә болснь энтн ик гидг хөвтә йовдл.
Шин гериг эдллврт оруллһна байрин керг-үүлдврт күндтә гиичнр болҗ, таңһчин правительствин Ахлачин дарук Геннадий Бадинов, тосхлтын, көлгн-күчнә болн хаалһин эдл-ахун министр Кирилл Ботов, сурһуль-эрдмин болн номин министрин дарук Герман Санджарыков, "СУ-3" тосхлтын организацин генеральн директор Александр Цадыкоа ахта орлцв. Геннадий Бадинов шин бүүр авчах улсиг йөрәҗ үг келв.
Шин патьр авлһн энтн байрта, хөвтә йовдл. Эврә бүүр гисн энтн йоста кишг мөн. Юңгад гихлә гер-бүүр болн өрк-бүл гисн үгмүд энтн чинр-утхарн холвата үгмүд. Тегәд чигн эврә бүүртә болхар седҗәсн кесгиннь әрүн күсл эндр күцсн болҗана. Ода тадн эврәннь гер-бүүртән сән-сәәхн бәәҗ, эңкр улсан байртаһар тосҗ, кишгән эдлҗ бәәхит.
Мана таңһчд өнчн болн эк-эцкин хәләвр уга үлдсн күүкдиг гер-бүүрәр тетклһнә шаңһа программ йовудтаһар үүлдҗәнә. Авсн даавран эрк биш күцәҗәнәвидн. Эврәннь чеерүдән күләҗәх цуг әмтн эврә бүүртә болх. Шин патьр авсн баһчуд хөвтә-кишгтә болтха,бүүрнь өлзәтә болтха, гертнь элгн-саднь, үүрмүднь дару-дарунь ирҗ, оньдин байринь хувалцтха, өрк-бүлән өндәлһҗ, бүлнь өнр-өсклң болтха, гертнь зуг байрта инәдн җиңнтхә гиҗ йөрәв.
Тер мет Кирилл Ботов болн Герман Санджарыков шин бүүрт орҗах улст нерәдҗ йөрәлин үг келв. Мана таңһчд өнчн болн эк-эцкин хәләвр уга өссн улсиг гер-бүүрәр тетклһнә программ күцәмҗтәһәр бәәдл-җирһлд тохрагдҗана. Эн программ цөөкн җил экләд үүлдснәс нааран
200 һар күн эврә патьрта болв. Эн җилин ноябрь сард Городовиковск балһснд хойр патьрта
3 гер эдлврт орулгдад, 6 күн шин бүүртә болх. Дәкәд хөр шаху күүнд Элстд шин тосхгдсн гермүдт патьрмуд йилһҗ өгхмн. Эн җилд таңһчд ут тоодан 92 күн гер-бүүрәр теткгдх. Ирх җилд Яшалтан районд бас хойр патьрта гер тосхгдх, Элстд чигн гер-бүүрәр теткгдх. Цааранднь чигн эн программ зурала ирлцәтәһәр күцәгдәд бәәхмн. Ода деерән 500 шаху күн чеерүдт темдглгдсн бәәнә. Чеерүднь күрәд ирхлә цуһар патьр авхнь маһд уга. Баһчуд шин
бүүрт шин җирһлән эклҗ, өркән өндәлһҗ, хөвтә-кишг үзҗ бәәтхә гиҗ йөрәв.
Шин бүүрт орсн улсин нерн деерәс Алина Богаева болн энүнә наһц ээҗнь Булгун Николаевна цань уга байрлҗ, таңһчин һардврт, өнчн күүкдт килмҗән күргдг социальн харслтын органмудт болн тосхачнрт әрүн седкләсн ханлтан өргв. Дарунь баһчудт байрин бәәдлд шин патьрин түлкүринь бәрүлҗ өгв.
Шин гер эдлврт оруллһна улан тасмиг таңһчин правительствин Ахлачин дарук Геннадий Бадинов болн патьр авсн Марина Девятиярова керчв. Келхд, хойр җил хооран Маринан ахнь Элстд 8 Марта нертә уульнцд тосхгдсн шин герт патьр авсн билә.Эндр бас нег өрк- бүләс хойр күн, эннь ах-дү Константин болн Сергей Радченко патьр авв. Тоомсрта гиичнр шин герт орҗ, патьрмуд хәләҗ, Алина Богаеван патьрт гиичлҗ, шин бүүринь йөрәв. Хөртә Алина зурһатадан өнчн үлдәд, наһц ээҗиннь һарт өсв. Өдгә цагт эн күүкн КалмГУ-н экономикин факультетд 3-ч курст сурчана. Эврә бүүртә болсндан эн теңкән уга байрлҗ, арһ-чидлән һарһҗ, өнчәр өссн улсиг гер-бүүрәр тетклһнә төлә нилчән күргсн цуг әмтнд ханлтын үгән нерәдҗәнәв гив. Нег үлү моһлцг һазр деер хамгин эңкр, хәәртә күн болҗах наһц ээҗдән ханлтта седклән медүлв.
Шин герт патьрмуд у-өргн, сарул, сән таалта, эздүднь тосхачнрин кесн көдлмшиг таасчана. Шин бүүртнь җирһлнь хөвтә-кишгтә болтха гиҗ эдниг цуһар йөрәв.

Маргарита АРЗАЕВА