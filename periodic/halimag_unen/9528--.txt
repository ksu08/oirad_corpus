Мана оютнр Китд орн-нутгт сурһуль сурх
19-12-2018, 10:07 
Урҗ өдр, декабрин 17-д, Элстд Хальмг госуниверситетин номин библиотекд, Конфуцийин нертә институтын тетклһнә советин сүүр болв, терүнд Хальмг ГУ-н болн Китдин Өвр Моңһлын университетин һардвр орлцв.
- Хамгин түрүнд бидн нарт-делкән хәрлцәг делгрүлхәр седҗәнәвидн, тер тоод әрәсән номин школыг нарт-делкән номин аһуд улм өргәр орулх күсл тәвҗәнәвидн. Тер мет мана Хальмг университетд һазадын оютнр олар суртха гиһәд үүлдврән өргҗүлҗәнәвидн.
Цааранднь болхла бидн нарт-делкән программсин орлцачнр болҗ, талдан орн-нутгудын вузмудла нөкцлтән өргҗүлҗ, теднә төсвсиг тохралһнд һоллгч нилчән күргхәр бәәнәвидн гиҗ сүүриг секҗәһәд Хальмг госуниверситетин ректор Бадм Салаев темдглв.
Онц оньган эдн Китдин вузмудла нөкцлтлһнд өгхәр бәәнә. Яһад гихлә өдгә цагт Китдин болн әрәсән хоорнд экономикин болн сойлын, номин, сурһуль-эрдмин программсин халхар өргн нөкцлт күцәгдҗәнә, мана хойр орн-нутгин лидермүд хоорндан нөкцлтҗәнә.
Декабрин 2-с авн 8 күртл Китд орн-нутгт Конфуцийин нертә институтын штаб-патьрт җил болһн болдг сүүр болв, тер конференц түрүләд Чомдо, дәкәд Синин балһснд болв. Келн-улсин Цинхайск университетлә бидн оютнрин болн багшнрин сольлца бүрдәләвидн, энд орс келнә әңг секлһнә тускар бас күүндвр болв. Тиим кевәр давсн җилд баһ биш көдлмш күцәгдв, Өвр Моңһлын университет мана нөкцлтин ицгтә орлцач болн китд вузмудла хамцу көдлмш күцәлһнд хамгин ик дөң күргҗәх вуз болҗ үүлдҗәнә.
Эндр мана тал күндтә гиичнр ирв, тер тоод Өвр Моңһлын университетин проректор, Конфуцийин институтын тетклһнә советин ахлачин дарук Ээрхенбаяр, Хальмг университетин ул деер бәәдг Конфуцийин институтын кидт халхин директор Чжао Юн, Өвр Моңһлын университетин орс келнә болн литературин факультетин декан Ли Чуанцзинь ирсн бәәнә. Тер мет Хальмг ГУ-н проректормуд, деканмуд, багшнр болн оютнр эн хургт орлцҗана гиҗ ректор темдглв.
- Мана университетмүд хоорндк хәрлцән җил ирвәс делгрәд йовна, тиим болв чигн һоллгч партнер болҗ Өвр Моңһлын университет үүлдҗәнә. Энд түрүн болҗ орс келнә цутхлң секгдлә. Бидн мана нөкцлтин хәрлцәг өөдәнәр үнлҗәнәвидн, терүг цааранднь чигн делгрүлхәр бәәнәвидн, тиим делгрлтд тетклһнә совет урмд өгчәнә,- гиҗ зерг Ли Чуанцзинь келв.
Тер мет Конфуцийин институтын үүлдвр хойр вузин, әрәсә болн Китд хоорндк гуманитарн нөкцлт өргҗүллһнд тәвцән орулхнь лавта. Тиим үүлдвр хойр вузин нөкцлтиг гүүдүлҗ улм ик керг-үүлдвр күцәх арһ өгхмн. Конфуцийин институтд урднь көдлҗәсн номтнрт ханлтан өргх кергтә гиҗ күндтә гиич цааранднь темдглв.
Цааранднь Конфуцийин институтын директор Чжа Юн 2018 җилин туршарт күцәсн көдлмшин туск тооцаһан өгв. һоллгч үүлдвр китд келнә курсмуд бүрдәлһнә халхар күцәгдв, ут турштан 23 тиим баг секгдв. Шүүвр авлһна үүлдвр чигн өргәр күцәгдв, талдан вузмудас ирсн оютнр бас тер шүүвр өгв. 4-ч кемҗәнә шүүвриг өгсн оютнр ода китд вузмудын бакалавриатд дасҗ чадҗана. Тер мет Ростов-на Дону, Пятигорск балһсдт тиим шүүвр бүрдәгдлә.
Цааранднь Өвр-Моңһлын университетин проректор Ээрхенбаяр үг авад, хойр вузин нөкцлтиг өргҗүллһнә халхар келв. Тер тоод эдн Интернет-шүүвр өгхәр седҗәх улсин тоог бас икдүлхәр бәәнә. Хаврин болн зуна цагин лагерьмүд цааранднь бүрдәгдх, тиим кевәр олн сурһульчнриг китд келәр соньмсулх күсл тәвгдҗәнә. Китдин сойлын болн тууҗин туск һәәхүлмүд бүрдәгдх.
Конфуцийин институтын номтнр китд келнә учебник тогтах, терүнә ул деер олн зүсн керг-үүлдвриг Өвр Моңһлын болн Хальмг университетмүд бүрдәҗ чадх. Хальмг оютнр Китд орн-нутгт сурһулян цааранднь сурдгин төлә Китдин правительствин болн Конфуцийин институтын стипендьс тогтагдх. Китд кел дасхҗах багшнрин төлә 1-6 сар болзгта мергҗлтән өөдлүллһнә курсмуд бүрдәҗ болҗана гиҗ проректор заав. Китдин болн әрәсән вузмудын хоорнд нөкцлтиг делгрүллһнә ул-сүүрнь Конфуцийин институт болҗ чадҗана. Номин төсвсәр болн нань чигн тууҗин, сойлын, келнә шинҗллтсәр номтнр сольлцҗ чадх, стажировкд одх.
Бидн хоорндан Конфуцийин институтын туск зәңгәр сольлцх зөвтәвидн, кемр зәрм төриг Хальмг ГУ күцәҗ эс чадҗахла Өвр Моңһлын университет (УВМ) дөң болх. УВМ эс чадхла Китдин сурһуль-эрдмин министерствин ул деер тер күчр-күндиг хаһлҗ болхмн, эс гиҗ Китдин Өвр Моңһлын йосна органмуд дөң болх. Тиим кевәр Конфуцийин институт Өвр Моңһлын Автономн района болн Хальмг Таңһчин хоорнд гуманитарн болн сойлын халхар нөкцлтиг өргҗүллһнд нилчән күргәд бәәх зөвтә. Удл уга Хальмг ГУ-н ул деер үүлдҗәх Конфуцийин институтын 10 җилин өөн күцх, тер өөниг өргәр темдглх кергтә гиҗ Ээрхен-Баяр товчлҗ келв.
ТүРВәН һуна