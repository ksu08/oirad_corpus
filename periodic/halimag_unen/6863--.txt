Чиңгс хаана тәкл
07-12-2017, 09:39 
Байрин керг-үүлдвриг моңһл-американск сойлын ассоциацин президент Алтан Санҗ нүр үгәр эклв. Давсн цагин дотр Чингс хаана нериг мөнкрүллһәр кегдсн тоотын тускар эн ахрар цугтад соңсхв.
"Чингс хаана нерн цуг маднд ик хәәртә болна. Тегәд бидн тер йосрхлд ик үүмәтә седклтә орлцнавидн, - гиҗ эврәннь тодлврарн Тамара Тюмдяевна хувалцв. - Дөрвн җил хооран бидн: Эрвена болн Ольга Оргаевихн, Баатр Бухаев болн би, тер ик йосрхлд орлцсн биләвидн. Моңһл келтнр алдр хаандан цугтан ик хару болҗахинь, эн үүлдвр цуг моңһл яста улсиг хамцулх седклтәһинь тиигхд медҗ авлавидн". Сүл арвн тавн җилд моңһл-американск сойлын ассоциациг Алтан Санҗ һардҗана. Америкд одхдан Тамара Тюмдяевна эн күүнлә таньлдад, соңсхвр белдәд, мана газетд соньн эн күүнә тускар бичсн билә. Делкән түрүн дәәнә цагт эк-эцкнрнь тиигәрән дала һатц туссн хальмгудын үлдл үйнрин негнь болҗах эн күн Америкин хальмгуд дунд күндтә. Дәкәд болхла цуг моңһл келтнриг хамцуллһар эн күн баһ биш көдлмш кенә.
Моңһл-американск сойлын ассоциац зөвәр байн тууҗта. Күмни делкән тууҗд ик чинртә мөрән үлдәсн хаана нериг мартулшгоһар эдн үүлдврән эклсмн. Эн миңһн җилә тууҗд орсн ик үүлдәч болҗ, делкәд күндлгддг Чингс хаана тускар санлын үүлдврмүд күцәхин тускар Америкд бәәсн хальмгуд болн моңһлмуд цуглрад, тиим организац бүрдәһәд, алдр хаанд нерәдәд, тәкл кехәр шиидвр авсмн. Тер ик чинртә шиидвр авгдад, үүлдвр эклсн цагас авн һучн җил давв.
Иигәд ассоциац бүрдәсн өөнин һучдгч йосрхлд Тамара Надбитова дәкнәс орлцв. Энд Тамара Тюмдяевна урдк цуглранд харһсн олн нәәҗнрләрн харһв. Ода президент болҗ үүлдҗәх Алтан Санҗин үрврәр ик чинртә үүлдврт эн орлцв. Минессота балһсна ик конференц-залд Чингс хаана ик зург залгдсн күндтә ормд моңһлчудын кезәнк авъясар һарһгдсн бүкл хөөнә махар бәрц бәргдсн ик ширәд, ирсн улс эврә бәрцән тәвҗ йосрхл эклв. Алтан Санҗ үг келснә дарунь моңһл келтнрин нерн деерәс йисн генерал кезәнк моңһл хувц өмссн, өргмҗин ик бәәдлд алдр хаана зургин өөр дуңһра бәрҗ зогсад, ном умшад, Чингс хаанд олн магтал нерәдв.
Байрин хамцу мөргүлин хөөн һазр болһнас ирсн делегатнр үг келв. Моңһлын, Бурятин, Туван, Китдин Өвр Моңһлын элчнр, нань чигн үүлдәчнр Чингс хаана үүлдвр әмтнә җирһлд ик нилчән күргҗ, җилмүд давад йовв чигн терүнә ач-туснь мартгдлго бәәхинь темдглв. Хальмг Таңһчин сойлын ачта көдләч Тамара Надбитова келсн үгдән таңһчин олн улсин халун мендиг күргҗ медүләд, цагтан делкәг дәәнә эв-арһар догдлулҗ йовсн Чингс хаана нериг өдгә цагт сойлын дөңгәр, номин-шинҗллтин эв-арһар олнд күргҗ медүлх, ду-бииһин дөңгәр нег-негнләрн сольлцҗ, хамцу бәәх кергтә гиҗ келв. Олна болн үүдәгч үүлдәчнрин нөкцлт эн кергт нег үлү туслхнь маһд уга.
Келхәс, чинртә эн үүлдврт олна болн үүдәгч үүлдәчнрәс нань номтнр, сойлын көдләчнр өргәр орлцна. Эн саамд Тамара Тюмдяевна Моңһлас ирсн дууч Сувдла, Китдин Өвр Моңһлас ирсн дууч Алтн Бүргдлә харһв. Эн дууч "Чилм хар" гидг моңһл дуучнрин нер һарсн багин ханьд Элстд Манҗин Аркадий бүрдәдг "Пентатоника" гидг нарт-делкән фестивальд орлцсинь мана умшачнр тодлдг болх. "Уралан" стадионд, тер мет Государственн концертн залд болсн концертмүдт элстихн болн хотл балһсна гиичнр эн дууна багин билг-эрдмлә таасҗ таньлдла. Хальмг Таңһчин ачта артистнр Данара Шалханова болн Мергн Ким хальмг дуунла йосрхлд цуглрсн улсиг таньлдулснь чигн ик байрта болв. Бурятяс ирсн Алексей Санджиев өрк-бүләрн концерт үзүлснь соньн болв.
Эн саамд бичкдүдиг эн керг-үүлдврт орлцулснь йир чинртә болв. Моңһл келтнриг хамцулдг йосрхл яһҗ күцәгддгинь күүкд-көвүд бичкнәсн медҗ авад, цаарандан бәәдл-җирһлдән бәрҗ йовхмн. Вашингтонд бәәх моңһл элчллтин медлд үүлддг школын сурһульчнр эн җил йосрхлд орлцв.
Ах үйин улсин эн сәәхн седвәриг баһчуд чигн дөңнҗәхнь сән болҗана. Сүл цагт Америкд бәәршлсн хальмгуд чигн эн үүлдврт орлцна. Иигәд Елена Чурюмова эн җилә йосрхлын продюсер болҗ орлцв.
Деер келгдсәр, ода ассоциациг Алтан Санҗ һардҗана. Урднь эн чинртә үүлдвриг залҗ йовсн улсин нерд иим. Гомбоджаб Хангин президент болҗ 1988-1989 җилмүдт үүлдҗ йовсмн. Дөч һар җил төрскн Моңһлдан одлго бәәсн Гомбоджаб төрскндән үзсн шаҗна, сойлын авъясмудыг ниицүләд, тедниг Америкин һазрт үзүлхәр, терүнә дөңгәр дала һатц бәәх улст Чингс хаана нериг, терүнә чинриг медүлх күсл тәвҗ үүлдсмн. Дарунь Цорҗ Лама президент болсмн. 1989-1991 җилмүдт ассоциациг эн һардсмн. Лобсанг Хи\xb8д 1992-1993 җилмүдт президентин үүлиг дааҗ йовла.
Тиигәд ода дәкн нег давтад келхәс биш, Алтан Санҗ эн үүлдвриг күцәҗәнә. һучдгч өөнин йосрхлын сүүрт орлцсн Белг нертә күүкд күн эн йосрхл яһҗ эклснә туск тодлврарн хувалцв. Деер заагдсн һурвн президент эн керг-үүлдвриг экләд, хамдан түрүн йосрхлыг күцәсмн.
Моника Урянхай Чингс хаанд нерәдәд кегдҗәх йосрхлын һучн җилә тууҗинь үзүлгч кинофильм үзүлв.
Мөңк көк теңгр дор алдр хаана нериг болн кергиг мартуллго, санлынь тевчҗ йовх темдгнь эн йосрхл болҗана.
Моңһл келтнриг негдүлдг олн керг-үүлдвр делкәд кегднә. Теднә негнь моңһл көгҗмчнриг хамцулдг "Пентатоника" фестиваль Хальмгт болна. Хальмг, бурят, тувинск, моңһл бичәчнр чигн хамцу кесг керг-үүлдвр күцәнә. Олна үүлдәчнр болхла моңһл келтнрин конвентин кемҗәнд үүлднә. Искусствин улсиг " Өөрд түмн" фестиваль негдүлнә. Зундан һарад эн фестиваль Хальмгт кегдхмн. Моңһл келтнриг залһҗах хаалһс иим олн.
Галина ХЕЙЧИЕВА