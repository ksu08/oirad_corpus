Хурдн арнзлмудыг өскҗәх күн
16-08-2014, 15:48 | Таңһчин зәңгс
Урднь хальмг күн мөрн угаһар бәәҗ чаддго юмн. Келхд, сүл җилмүдт мана таңһчд мөр өсклһнә керг өргәр делгрҗәнә гиҗ келҗ болхмн. өдгә цагт таңһчин район болһнд мөрнд дуран өгсн улс бәәцхәнә. үлгүрнь, Яшкулин района Чилгр селәнд бәәх Михаил Батыевиг, Целинн района Овата селәнд бәәх Юрий Кавдаловиг, нань чигн улсиг зааҗ болхмн. Эдн баһ-баһарн мөр өскәд, урлданд орлцад, терүгәрн кеермҗ кенә. Иим нег күн Целинн района Ялмта селәнд бас бәәнә. Одахн Басң Церенов эврә крестьянск-фермерск эдл-аху бүрдәһәд, конюшнь секв. Байрта эн керг-үүлдврт Алексей Орлов орлцад мөрчнрин көдлмшиг урмдулх кергтә гиҗ келсмн.
өдгә цагт конюшнднь англь тохмта арвн мөрн бәәнә. Арнзл зеердиг өскхд амр биш. Басң Церенов Целинн района Ялмта селәнд өсәд боссн күн, урднь эн селәнд нер туурсн О.Городовиковин нертә мөрд өскдг завод үүлдҗ йовсмн. Басң бичкнәсн авн мөр унад, яһҗ тедниг асрдгинь хәләһәд шинҗләд йовсн күн. Школдан сурч йовсн цагла мел конюшньд ирәд, мөр һәәхдән дурта биләв гиҗ тер цаган Басң тодлна. Тер цагас нааран мөрнд дуран өгәд мөрд хулдҗ авад өскх сана зүүҗ йовсн болдг. Ода минь седклин санан күцв гиҗ эн байртаһар келнә.
Кесг җил хооран нер туурсн заводыг Иван Каземиров һардҗ йовсмн. 500 шаху тохмта мөрн энд асргдҗасн мөн. Таңһчд, тер тоод талдан балһсдт, болдг мөрнә урлдан болһнд эднә мөрд түрүн орм олзлҗ, таңһчин нерән туурулҗ йовсмн. Цевр тохмта мөрдиг талын орн-нутгас хулдҗ авхар әмтн ирдг билә. Тегәд энд өсксн кесг мөрн талдан орн-нутгудт ода бәәхнь маһд уга.
Харм төрхд, кесг җил хооран эн мөрнә завод үүлдврән зогсав. Ода болхла Басң эн кергиг шинәс босхҗ авад, мөр өсклһнә кергиг делгрүлх Басң саната. Кесг җил хооран энүнә үр көвүнь, Юрий Кавдалов мөр хулдҗ авхднь дөңгән күргсмн. Тер цагас нааран цөөкн җил давв, кемрҗән урднь хашаднь нег мөрн зогсдг болхла ода эднә тонь өсв.
Ода Басң мөрдиннь төлә кергтә таал бүрдәх саната. Удлго мөрд дамшдг орм кех саната. Мөриг урлданд орулхин төлә кесгтән терүг дасхх кергтә. Тегәд иим көдлмш күцәхин төлә Басң мөр ундг 2-ч разрядта тренер Хонһр Надвидовиг дуудулҗ авв. Хоңһр эврән Баһ Дөрвдә һазра күн, энүнә эцкнь, аавнь урднь бас мөр өскҗ йовсн улс. Тегәд Хоңһрас деер мөр асрдг күн уга гиҗ Басң тоолна.
өдгә цагт мөрчнрин керг секҗ бүтәхд амр биш, тиим болв чигн энүнә үүрмүднь, һурвн күүкднь, Виктория авальнь энүг өргәр дөңҗәнә. Намрин-үвлин кемд мөрдин төлә шин конюшнь тосхсн деерән идх хотынь эдн бас белдҗ авсмн. Тегәд һару угаһар үвлзхәр зуралҗана.
Келхд, җил болһн таңһчин зәрм райодт мөрнә урлдан болна, тенд хам-хоша бәәдг мөрчнр ирҗ урлдна. Иим марһаг Ялмта селәндән чигн Басң давулх саната. Эн сән авъясиг шинәс сергх кергтә гиҗ Басң тоолна.