Эмнлһнә чинриг ясрулхар
29-10-2019, 10:15 | Таңһчин зәңгс » Эрүл-менд харлһн
Шидр Элстд «Рациональная фармакотерапия в клинической практике: клинико-фармакологические подходы и алгоритмы» гидг төрәр номин-дамшлтын конференц болв. Терүнд Волгоградск областин эрүл-менд харлһна министерствин болн ЮФО-н клиническ фармаколог, медицинск номин доктор Максим Фролов болн Аһш балһсна медицинск университетин доцент, медицинск номин доктор Ольга Шаталова орлцв. Конференцин көдлмшиг Хальмг Таңһчин эрүл-менд харлһна министрин үүлиг дааҗадг Юрий Кикенов нүр үгәр секәд, хәләгдҗәх төр эркн чинртә болҗахиг темдглв.
- Күнд гемтә улст эмнлһ кесн цагт олн зүсн эмәс хамгин чинртәһинь йилһҗ авч, терүнә эрүл-мендд харшлт күргшго препаратмуд диглҗ авх кергтә. Эн туст клиническ фармаколог специалистнрт ик дөң күргх болҗана. Мана таңһчд түрүн иим специалист ода П.Жемчуевин нертә больницд үүлдҗәнә. Тер мет клиническ фармакологин халхар үүлдхлә, энтн эмнлһнә учрежденя төлә олзта-орута болхмн. Больницин төлә ямаран эм хулдҗ авх кергтәһинь ухалад, цугинь шинҗлхлә бидн кесг сай арслң хоршаҗ чадхвидн. Эндр мана таңһчур күндтә гиичнр ирәд дамшлтарн хувалцҗахнь маднд туста болхмн. Эндрк конференцин көдлмшин ашар бәәрн специалистнр клиническ фармакологин халхар мергҗлтән өөдлүлхәр шиидх чигн,- гиҗ Юрий Викторович келв.
Конференц П.Жемчуевин нертә таңһчин больницин седвәрәр бүрдәгдсмн, тегәд учрежденя ах эмч Санал Манджиев сүүриг һардҗ давулв. Эн җилин август сарас авн таңһчин больницд клиническ фармаколог болҗ көдлҗәх Делгира Оджаева үүлдвриннь һол күслин тускар хувалцв. Эн баахн эмч зурһан җилдән терапевт болҗ көдлснә хөөн Аһш балһснд медицинск университетд мергҗлтән өөдлүлв. Эн мана таңһчд ор һанцхн иим специалист болҗана, больницд эмнлһ авчах күнд гемтә улст чинртә эм диглҗ авлһна туст специалистнрт дөңгән күргҗәнә. Эндр мана таңһчин больницд стационарт 612 орм, өдрәр үүлддг стационарт болхла 250 орм бәәнә. Шишлң кемҗәһәр больницд 3 фармаколог үүлдх зөвтә, тегәд специалистнриг белдх неквр бәәнә.
Юрий Кикеновин келсәр, эн конференцд орлцачнрин дундас кен-негнь сурһульд йовад мергҗлтән өөдлүлх санаһан медүлхлә сән болхмн. Конференцд орлцсн Аһш балһснас ирсн гиичнрлә болсн күүндврин ашт ВолгГМУ-д мана таңһчин эмчнриг клиническфармакологин халхар сурһхин тускар үгцв.
Мана зәңгч