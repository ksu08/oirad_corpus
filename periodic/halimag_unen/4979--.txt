Китдин Шин җилиг байртаһар тосв
25-01-2017, 11:07 
Январин 24-д китд улсин һоллгч олна байр - Шин җил болн хавр тослһна "Чуньцзе" гидг нәр-наадн Элстд, Хальмг госуниверситетин номин библиотекд, болв. Энд китд кел болн сойл даслһна цутхлң - Конфуцийин нертә институт бәәршлҗәнә. Эн байрин нәр-наадыг Китдәс ирсн Хальмг университетин стажермуд болн магистрантнр тәвв. Эн байрт күндтә гиич, таңһчин правительствин Ахлач Игорь Зотов ирҗ Хальмг ГУ-н ректор Бадм Салаевла, университетин багшнрла болн оютнрла китд олн зүсн хот-хол амсҗ, терүг белдсн оютнрин билг-эрдминь өөдәнәр үнлв.
- Мана университетд кесг орн-нутгин оютнр өдгә цагт белдврин әңгд, бакалавриатд болн магистратурт олн зүсн эрдмәр сурч сән билг-эрдмән, гүн медрлән үзүлнә. Эдн эврәннь орн-нутгудт туста специалистнр болхар бәәнә. Эн кергт эднд Хальмг университетин багшнр дөң болна, эднә үүрмүдин тоод хальмг оютнр йовна. Тиигәд эдн төрскн орн-нутгтан бәәснлә әдл Элстд номан сурч, эднд туста профиляр шин специальность авна.
Тиим нөкцлт Хальмг Таңһчд, әрәсәд ик туста, тиигҗ бидн иргчдән кесг орн-нутгла экономикин болн нань чигн халхин хәрлцәһән өргҗүләд, сән залһлда бәрхвидн, тернь мана таңһчин делгрлтд ик нилчән күргәд бәәхнь лавта. Хальмг университет Китд орн-нутгла
нөкцлтән зөвәр делгрүлҗ лидерин тоод йовна, мана таңһчин йосна органмудт чигн теднәс
үлгүр авч, шин төсвс китд бизнесменмүдлә күцәх кергтә,- гиҗ правительствин Ахлач Игорь Зотов темдглв.
Китдин оютнр орс кел түргәр дасҗ университетин олна бәәдл-җирһлд шунмһаһар орлцҗахинь ректор Бадм Салаев китд шин җилд нерәдсн байрин йовудт онц темдглв. Китдин вузмудла Хальмг ГУ сән залһлда бәрнә, хальмг оютнр болн багшнр тиигәрән сурһульд, мергҗлтән өөдлүлхәр, орс кел дасххар одна. Китдин оютнр Хальмг Таңһчин һоллгч вузин магистратурт болн бакалавриатд сурч олн зүсн эрдм дасна.
Китдәс бичкн сурһульчнр чигн орс кел дасхар Хальмг ГУ-д зуна цагт ирнә, тиим кевәр мана
нөкцлт цаг ирвәс батрад, өргҗәд йовна. Ода Хальмг университетин 10 магистрант Китдин правительствин дөңгәр китд кел дасчана, Хальмг ГУ-д болхла әрәсән правительствин
дөңнлтәр бас магистрантнр сурчана, орс кел бас дасчана.
Тер мет Хальмг ГУ-н ул деер үүлдҗәх Конфуцийин институтын директор Чжен Фань цуглрсн күндтә гиичнриг китд Шин җиллә йөрәҗ хөв-кишг болн бат эрүл-менд дурдв. Хальмг Таңһчин правительствин болн университетин һардврин дөңгәр Конфуцийин институт му бишәр
үүлдҗәнә. әрәсәд бәәх 24 тиим институтас Хальмгт бәәдг институт эднәс түрүләд Интернетәр он-лайн шүүвр талдан вузмудын оютнрас авв, тернь амр биш бәәсмн, болв
шүүвр күцәмҗтәһәр давв.
Цааранднь китд болн хальмг оютнр концертән, ду бииһән үзүлҗ, китд болн хальмг улсин амн үгин зөөрлә болн байн сойлла таньлдулв. Тер мет күндтә гиичнр кесг интерактивн площадксин көдлмшт орлцҗ, китд келәр яһҗ сәәнәр бичдгинь, цаасар олн зүсн сәәхн кегдл келһнә эв-арһинь дасч, китд улсин цә чанлһна болн гиичнрт бәрүлҗ өглһнә авъяс хәләв.
Китд улсин гимнастик делкәд ик тархалт авсмн, терүг чигн ирсн әмтн дасч авв. Китд дөөв (шашки) яһҗ нааддгиг, олн зүсн зәңгдә яһҗ боодгиг кесг гиичнр дасҗ авв. Хавр тослһна керг-үүлдврин йовудт Китд орн-нутгин туск зургудын болн дегтрмүдин һәәхүл көдлв. Китдәс ирсн
дөрвн багш Хальмг университетд китд кел дасхчана, медрл өглһнә кемҗән мана һоллгч вузд йир өөдән, тегәд чигн Пятигорск лингвистическ университетин болн Ростов-на-Дону балһсна РИНХ-ин (Институт народного хозяйства) һардвр теднә вузмудт Хальмг ГУ-н Конфуцийин институтын филиал сектн гиҗ сурв.
Тиим кевәр Хальмг университетд сурчах Китдин болн талдан чигн һазадын орна оютнр китдин шин җил өргәр темдглҗ, ирсн гиичнрт хөв-кишг, бат-эрүл-менд дурдв. һазадын ордудла бәрдг нөкцлтән мана таңһчин вуз цааранднь чигн өргҗүләд йовхнь маһд уга.

ТүРВәН һуна