Чикнә хуҗр хаңһах үүдәврмүд
06-06-2018, 09:50 
А.Нуксунован келсәр, саң тавн җилдән көдлҗәнә. Зәрм хальмгуд бичҗ, умшҗ чаддг болв чигн, зуг келхләрн мууһар келдг олн бәәхнь эн цагин туршт медгдв. Тегәд зәрм әмтн күүндх күн уга болад, хальмг кел соңсх арһ хәәнә. Интернетд болхла дуудас нань цөөкн юмн бәәнә. "Эн хойр төр аудиокелврмүд бичҗ авх сана төрүлсмн", - гиҗ Айса келв.
Советин йосна цагт бичәчнрин болн шүлгчнрин үүдәврмүдиг олар аудио эв-арһар бичҗ авдг бәәсмн. Зуг энүг интернетд орулхар седхлә, тиим амр биш керг эв-арһар бичҗ авдг болв, яһад гихлә эн үүдәврмүд радион саңд орҗана. Тегәд "Сәәхн келн" саңгин гешүд бичәчнрин шүлгүд болн келврмүдиг шинәс бичҗ авхар шиидцхәв. "Олн әмтнлә селвлцәд, түрүләд бичҗ авх үүдәврмүд шүүҗ авлавидн. Маднла күүндсн әмтнә ик зунь Дорҗин Басңгин зокьялҗ бичсн үүдәврмүдин тускар келлә. Тер учрар бидн күүкнләнь Данара Басанговна Дорджиевала харһад, эцкиннь үүдәврмүд бичҗ авх зөв авлавидн. Д.Дорджиеван селвгәр, нертә артист Иван Улановар Дорҗин Басңгин "Би хуцмуд хәрүләч болҗанав" гидг келвриг умшулсмн", - гиҗ Айса Нуксунова келв. Иван Алексеевич болхла Дорҗин Басңгиг таньдг бәәсмн. Тегәд түүнә келвриг умшх кергтә гиҗ сурсиг соңсад зөвән өгв.
"Би хуцмуд хәрүләч болҗанав" гидг үүдәвриг Сергей Джиджиковин "Bitrate Studio Records" студьд бичҗ авсмн. И.Уланов келән йир сән меддг болн йир билгтә болдг учрар эн келвр нег өдрин эргцд бичҗ авгдв. "Сәәхн келн" саң келвр умшсн Иван Улановд, эн көдлмш кехд зөвән өгсн Данара Дорджиевад, аудио кеҗ һарһсн Сергей Джиджиковд болн тусан күргсн цуг олн әмтнд ик гидг ханлтан өргҗәнә. Эн үүдәвриг бичсәр, бидн көдлмшән зогсашговидн. Цааранднь чигн Дорҗин Басңгин талдан үүдәврмүдинь бичҗ авхмн. Дарунь наадк бичәчнрин бичсн үүдәврмүдиг аудио эв-арһар бичҗ авад интернетд орулх зура бәәнә. "Хальмг үнн" газетиг дамҗад, өдгә цагин бичәчнрт болн ода мадн дунд уга бичәчнрин үрн-садна үүдәврмүдинь бичҗ авх зөв сурҗанавидн", - гиҗ Айса келнә. А.Нуксунован келсәр, эн көдлмшин һол күцлнь - келән дасдг әмтнд йоста хальмг келәр бичсн юм соңсулҗ, келән дасхднь нөкд болх.
"Би хуцмуд хәрүләч болҗанав" гисн келвр йир соньн болҗана. Умшхларн тер цагин йовдлмудыг, һол дүрмүдин бәәдл-җирһлиг мел эврә нүдәрн үзсн болҗ медгднә. Зуг соңсхла, тернь хойр дам сәәхн болҗана. Тегәд чигн "Сәәхн келн" саңгин гешүдин кеҗәх эн көдлмш цааранднь чигн уралан йовхла мана кел болн сойл хадһллһнд болн делгрүллһнд ик туста болхмн гиҗ сангдна.


МАНҖИН Санл