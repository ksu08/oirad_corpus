Таңсг седклтә багш
17-01-2017, 16:54 
Баһ насндан багшин эрдм шүүҗ авад, насн-җирһлән сурһуль-эрдмин халхла залһсн улсин негнь - әрәсән Федерацин сурһуль-эрдмин ачта көдләч, Хальмг Таңһчин болн әрәсән күч-көлснә ветеран Нина Николаевна Гюнзикова. Школд орхднь эклц классмудт энүг багш Вера Петровна Цебикова сурһдг бәәсмн. "Вера Петровна йир сәәхн һольшг заңта, бичкдүдлә ээлтә күн билә. Седкл туссн багшм нанд даңгин үлгүр болдг билә, мел тиигхд багш болхар шиидләв. Тегәд школан
төгсән, Х.Кануковин нертә педагогическ училищд орлав", - гиҗ дөчн җилдән Яшкулин района Цаһан Усн селәнә школд эклц классин багшар көдлҗәх Нина Гюнзикова келнә.
Училищд күүкн сурчахд оютнриг дамшлт автха гиһәд селәнә школмудар йовулв. Нина күүкн Цаһан Усн селәнә школд дамшлт хоршаһад көдлсн билә. Хөөннь сурһулян төгсәчкәд, 1976 җилд нааран ирәд көдлсн кевтән эндр өдр күртл селәнә школд көдлҗәнә. Тер цагас нааран медмҗән угаһар дөчн җил давв. Энд күүкн хөвән олад, өркән өндәлһв. Авальтаһан, Анатолий Гюнзиковла, эдн алтн болсн хойр көвүһән өскәд-босхад кү кев. Хойр көвүнь гертә-малта, һурваһад үртә. Тиигәд Анатолий Доланович болн Нина Николаевна хойр зурһан ачта болв. Ачнрнь ирсн цагт Гюнзиковихнә гер дүүрәд одна, ээҗ-аавнь эңкр ачнран альдаран суулһхан медхш. "Ачнр-зеенр һарһсн үрнәс эңкр болна гиҗ урднь соңсхларн алң болдг биләв, зуг үнн бәәҗ",- гиҗ инәһәд Нина Николаевна келнә.
Сергей көвүнь дотр-дундын әңгд көдлнә, өрк-бүлтәһән Городовиковск балһснд бәәнә. Денис көвүнь эк-эцкиннь өөр бәәнә, крестьянск-фермерск эдл-ахута. Герин эзнь "Цаһан Усн" СПК-д маши залачар көдлнә. Гюнзиковихнә гер-бүүрнь, хаша-хаацнь даңгин дигтә-тагта, юңгад гихлә Анатолий Доланович болн Нина Николаевна йир күцәңгү, көдлмшч, тохнята улс. Көвүднь эцкән дурасн бас һартан урн. Бичкн цагасн авн эцкән дахад, ю болв чигн кедг дасв. Зуни цагт зер-земш, темсн болвсрсн цагт эдн экдән нөкд болна. Нина Николаевна үвлин хот белдхләрн 400 һар банк зүсн зүүл салат, компот, варень белднә. Терүгәрн элгн-садан,
үүрмүдән тоохдан дурта. Шишлң эврә рецептәр кесн "фирменн" хот-хоолнь цуһарад таасгдна.
Нина Николаевна бийнь өнр-өсклң өрк-бүлд өссн күн. Ик-Буурла района Орһахн селәнд энүнә бичкндк цаг давла. Эцкнь Николай Лиджиевич Боваев Төрскән харсгч Алдр дәәнә орлцач билә. Хальмг цергчнриг фронтас буулһад Широклагур йовулхла, тенд күзүцәһән зовлң үзәд, әмд-менд ирлә. Зуг, харм төрхд, удан бәәсн уга. Экнь дөчн тавтадан тавн үрән амндан зууһад белвсн үлдсмн. Мария Мушаевна чаңһ күүкд күн бәәсн төләдән күүкдтән өнчнинь медүлсн уга, цуһараһинь өскәд-босхад кү кев. Ода эн найн йистә, ууһн күүктәһән Орһахн селәнд бәәнә. Экиннь сурһмҗиг Нина күүкнь бийдән шиңгәһәд, сәәхн заңта, өр-өвч седклтә күн болҗ өсв. "Күүнд му бичә кетн, арһта болхла өглцтн, өр-өвдәд дөңгән күргтн", - гисн экиннь сурһмҗиг эн үрн-садндан, сурһҗах күүкд-көвүдт зааҗ, җирһлин чик хаалһд орулхар дөчн җилдән үнн-чик седкләрн зүткҗ йовна. Кесн ач хәрдг гиһәд, бичкн цагтнь медрл өгәд, җирһлин хаалһд орулсн сурһульчнрнь эрдмтә, тоомсрта улс болҗ, таңһчдан тусан күргҗ йовна. Таңсг седклтә багшан эдн мартхш, кезәд чигн ханлтан өргәд ирцхәнә.
Сүл җилмүдт селәнә школмудын сурһульчнрин то баһрснь кенд чигн нуувч биш. Тегәд эн сурһулин җиләс авн Нина Николаевна 3-4-ч классмудын сурһульчнриг дегц сурһҗана. Иим таалд улм даавртаһар көдлх кергтә болна. һурвдгч класст 2 сурһульч сурна, дөрвдгч класст - 5. Дәкәд нег сурһульчиг гер деернь сурһна. "Эн цагин бичкдүд йир ухата, өргн соньмслтта. Тегәд эднә соньмслтыг улм өргҗүлхин, медрлинь гүүдүлхин төлә көдлмштән олн зүсн техническ эв-арһ, Интернет олзлхар шуннав. Эндр мини келсиг, заасиг сурһульчнр медв аль угай гиһәд өдр болһн көдлмшән ашлҗ шинҗлнәв",- гиҗ багш күүндврин йовудт санан-седкләрн хувалцв. Сурһульчнрнь багшан күцәмҗәрн байрлулна. үлгүрнь, эн сурһулин җилд 4-ч классин сурһульч Арслан Повашов орс келәр Цугәрәсән олимпиадын муниципальн девсңгин дииләч болв.
Нина Николаевнан көдлҗәх кабинетнь сарул, сәәхн. Ширәс, сандлмуднь шин, дала цецгә кабинетиг кеерүлҗәнә. "Цаһан Усн" СПК-н һардач Анатолий Бадма-Гаряев даңгин школд дөң болна. Эн ширә-сандлмудыг хулдҗ өгв",- гиҗ ханлтан өргҗ багш келв. "Нина Николаевнан кабинет хамгин сәәхн, цевр. Цуг эн стендмүдиг эврән кенә. Бийнь энтн йир дааврта күн",- гиҗ мана күүндврт орлцсн школын директор Маритта Гучинова хамдан көдлҗәх үүрән магтв.
Иигәд уйн баһ настадан таңһчин нег булңд - Цаһан Усн селәнд ирәд, хөвән олад батрсн Нина Николаевна олн дунд тоомсрта багш болв.

Раиса МАНЖИЛЕЕВА
Зургт: багш Нина Гюнзикова сурһульчнртаһан
Авторин цоксн зург