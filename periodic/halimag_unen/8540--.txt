әәмшг уга бәәдл теткгдх зөвтә
27-08-2018, 09:37 
Урҗ өдр Хальмг Таңһчин Толһач Алексей Орловин һардврт антитеррористическ комиссин болн оперативн штабин хамцу селвлцән болв. Терүнд Медрлин өдр, таңһчин парламентин депутатнрин суңһвр болн нарт-делкән оютнр дунд боксар болх чемпионат дигтә-даратаһар давулгдхин төлә белдврин керг-үүлдврмүд давуллһна төр хәләгдв.
Таңһчин сурһулин заведеньст, суңһврин участкудт болн марһан болх спортивн объектст әәмшг уга бәәдл теткхин төлә давулгдҗах бүртклһнә керг-үүлдврмүдин тускар Хальмг Таңһчар үүлддг УФСБ-н һардач П.Булкин, МВД-н министр А.Мишагин, таңһчин сурһуль-эрдмин болн номин министр Н.Манцаев, Элст балһсна администрацин толһач О.Нохашкиев, спортын болн баһчудын политикин министр Д.Шикеев тодрха зәңгллһ кев. Дааврта һардачнрин келсәр, цуг эн керг-үүлдврмүд давулгдхин кемд әәмшг уга бәәдл тетклһн эрк биш күцәгдх, сурһулин заведеньст, суңһврин участкудт болн спортивн объектст дотр-дундын кергүдин көдләчнр олн әмтнә бәәдл-җирһл харх. Болв ода деерән эн учрежденьст бәәдг оборудовань өдгә цага некврлә ирлцҗәхш, сурһулин заведеньст көдләчнр бийснь диг-дара харна.
Хәләгдсн төрәр селвлцәнд орлцачнр ухан-тоолврарн хувалцсна хөөн А.Орлов цуг эн учрежденьст әәмшг уга бәәдл тетклһнә, түүмрәс саглуллһна оборудованиг яслһна төриг ахр цагин болзгт хаһлх кергтә гив, 2019 җилин таңһчин бюджетд сурһулин заведеньст шишлң харулын учрежденьс көдлхин төриг хаһллһнд кергтә мөңг батлҗ авх кергтә гиҗ таңһчин правительствин Ахлач Игорь Зотовд даалһвр өгв.
Мана зәңгч