Екатерина Ченкураева: «Хамгин үнтә зөөр - мана бичкдүд»
31-10-2014, 17:05 | Таңһчин зәңгс
А. Китчиковин нертә Келн-улсин гимназь 20 җилин өөнән темдглҗәнә. Келн-улсин сурһулин системд эврә зөвтә орман эзлҗәх заведень төрскнч седклтә баһчул өсклһнд ик күцәмҗ бәрҗ йовхнь темдгтә.
Эндр мана редакцин гиич Келн- улсин гимназин директор, Хальмг Таңһчин ачта багш, РФ-н улсин сурһуль-эрдмин йилһән сән көдләч Екатерина Николаевна Ченкураева.
- Екатерина Николаевна, гимназин тууҗас күүндврән эклхмн.
- Гимназь экләд үүлдснәс авн хөрн җил болҗана. Санхнь цугнь мел одахн эклсн болҗ медгднә. Болв цагин гүүдл тиим хурдн. Гимназь түрүн авгтан прогимназь болҗ көдлмшән эклсмн. Нина Эдняшевна Басаева директор болҗ өөрән седвәртә багшнр цуглулсмн. Тиигхд һурвн негдгч классин болн хойрдгч нег классин сурһульчнр йилһҗ авгдла.
- Бичкдүдиг шүүҗ авлһна көдлмш ямаран болла? Хальмг келтә бичкдүд авгдсн болхов?
- Хамгин түрүнд теднә эк-эцк келән яһҗ меддгинь бидн хәләвидн. Келән сәәнәр меддго болвчн дасх седклтә, эврә үрндән төрскн келинь медүлх седклтә эк-эцкнрлә күүндәд шиидвр авгдла. Юңгад гихлә, сурһулин җилин туршарт бидн сурһульчнрт медрл өгсн деерән тер медрлиг күүкд-көвүд гертән яһҗ давтҗ дасхнь маднд чинртә билә. Тиигәд түрүн 70 сурһульч йилһҗ авлавидн.
Төрскн келәрн күүндлһн йирини йовдл болдг таал прогимназьдан тогтах ик күсл өмнән тәвләвидн. Дамшлт ирсн бийнь тернь йир ик болсн деерән дала цаг болн теслт некдг көдлмш болҗахинь меднәвидн. Тер цагиг эргәд хәләхлә, күнд тоотас әәлго, әмтнә кесгнь итклго бәәсн кергиг күцәҗ болхинь медүлхәр зүтксн багшнрин седвәр ода ашан өгчәхинь үзнәч.
Кезәнә цагас авн хальмг бүлд һурвн үйин улс бәәҗ йовсинь цугтан меднәвидн. Тегәд келн, авъясмуд, тууль-түүк, сойл мана җирһлд бичкнәс авн аав-ээҗин сурһмҗар медмҗән угаһар ордг бәәсмн. Ода аав-ээҗнр салу бәәнә. Эк-эцк келән сәәнәр медхш, өрк-бүлән асрхар эдн өдрин дуусн көдлнә. Аштнь бичкдүд гертән төрскн келәр күүндхш, эднд күн тууль келҗ өгхш, күн герт орҗ ирхлә терүг яһҗ тосҗ авхинь чигн тедн бүтәр медҗәхш. Тегәд бидн сурһулин-сурһмҗин көдлмшт багшнр кичәлд өгсн медрлиг цааранднь батлхин төлә сурһмҗлачнр болх ээҗнриг орулвидн. үдин хөөн эдн бичкдүдлә кичәлд өгсн даалһвриг күцәсн деерән теднд үлгүрмүд, тууль-түүкс келҗ өгәд, авъясмуд зааҗ өгәд сурһмҗин ик көдлмш кенә. Күүнә җирһлд бәәдг цуг авъясмудыг үнндән ямаран болдгинь бийснь үзүләд сурһмҗлачин һардврт күүкд-көвүд дасна. Е. Л. Белькеева, Е. Б. Азакаева, Е. У. Ашилова, Н. Л. Бураева, Н. В. Молозаева, М. Д. Чимидова, Н. И. Абшульдинова болн нань чигн ээҗнр сурһмҗин ик көдлмш кеҗ, сурһулин программ диглрҗ батрхд ик тәвцән орулсмн. Хальмгин иргч интеллигенциг өскҗ босхлһна түрүн улынь мана эклц классин багшнр болн ээҗнр тәвсмн, цааранднь чигн эн чинртә кергиг күцәҗ йовна.
Этнопедагогикин цуг сән тоотынь бәәдл-җирһлд тохрахд номин халхар селвгч болҗ педагогическ номин доктор Очир Джогаевна Мукаева ик ач-тусан күргсмн. Эклц классин багшнр Л.Б. Долеева, В. Д. Ардаева, Н.Н. Хейчиева, Т. В. Дорджиева, Е.А. Бадма-Гаряева хальмг келнә кичәл өглһнә байн дамшлт хоршав.
- Екатерина Николаевна, җилмүд давад, өмнән тәвсн түрүн төрмүд хаһлгдад, хальмг келәр эклц медрл авсн бичкдүдиг цааранднь ямаран кевәр сурһх төр һарсн болхов?
- Тиим. Дөрвн җилин туршарт дасҗ авсн тоот талдан школмудт орхлань цааранднь керглдлго бәәв. Эн кергиг уралан йовулҗ дәкн нег ишкдл кех кергтә болв. Тиигәд гимназь секгдв. Хальмг келнә медрл өглһнә баһ биш дамшлт хоршсн, ода болхла федеральн чинртә предметмүдәр сән медрл өгч чадх багшнриг цулулх төр һарв. Цуг предметмүдәр медрлтә болн дамшлтта багшнр гимназьд ирҗ көдлснә ашт сурһулин чинрнь улм өөдлв. Мана сурһульчнр цуг предметмүдәр әдлднь сән белдвртәһән олимпиадмудт, олн зүсн марһанд орлцҗ медүлҗәв. Математикин багшнр О. Б. Мергульчиева, Л.Б. Бадаева, орс келнә багш Л. С. Нимеева, биологин багш Н. Т. Чумашкаева, англь келнә багшнр Б.С. Будыкова, В.М. Аджаева, физикин багш Г. П. Савгурова, нань чигн багшнр сурһулин йовудт цуг шин тоотыг олзлҗ сурһульчнрт сән медрл өгнә. Медрлтә болн седвәртә баһ наста багшнр чигн коллективд зөвтә орман эзлнә. Мана прогимназиг цагтан чиләсн, хөөннь Хальмг госуниверситетд сурад ах сурһуль авсн А.Э. Аджиева, Э. С. Очуров гимназьд ода көдлҗәнә.
Гимназь болҗ 2001 җил үүлдснәс авн медртә болн дамшлтта багшнрар коллективан батлсна ашт предмет болһниг әдл сәәнәр, цагин некврлә ирлцүлҗ, шин тоотыг олзлҗ дасхсна ашт күцәмҗ ирв. Балһсна, таңһчин, Цугәрәсән олимпиадмудт мана сурһульчнр нүр орм эзлҗәнә. ЕГЭ сәәнәр өгнә. Шинҗллтин көдлмш келһәрн бас ончрҗ йовнавидн. Гимназьд Байрта Макаровна Коваеван һардврт «Медрл» гидг шинҗләчнрин клуб үүлднә. Терүнд сурһмҗ болн дасмҗ авсн гимназистнр ода ах сурһулин заведеньстән сән тоод йовна. Б. Адучиев, А. Бевеликова, Д. Шураев, Б. Ченкураев гимназин нериг дуудулҗ йовла. Давсн цагин дотр гимназиг дола дәкҗ сурһульчнр төгсәв. Ах сурһулин кесг заведеньд эдн сурч йовна. Гимназистнр олна үүлдврт орлцдг, билг-эрдмин халхар һавшун, төрскнч седклтә баһчуд болҗ гимназиг төгсәнә. Сурһулин үүлдвр деер сурһмҗин немр ик көдлмш кегддг төләд эдн цуг халхин белдвртә болна. Алла Антонова толһалҗах «Цагда» ансамбль балһсна, таңһчин, әрәсән болн нарт-делкән фестивальд орлцсмн. Талдан һазр үзәд, тенд хальмг билг-эрдмиг үзүләд бичкдүд мана сойл ямаран өвәрц болҗахинь медҗ авна.
Бидн - багшнр эднд эврә һазрин тууҗиг, уң-тохман, сойлын зөөриг меддгиг дасхлавидн. Альд йоввчн эдн йоста хальмг күүнә заң-авцар бәәһәд, келн-улсиннь сән тоотыг өмнән өргҗ йовхднь бидн иткҗәнәвидн.
- Екатерина Николаевна, гимназин өмн ода ямаран төрмүд бәәнә?
- Күцсн деерән төвкнлго өмнән шин төрмүд тәвәд үүлддг төләд күцәмҗ ирв. Болв чигн цагин неквриг дахх кергтә. Шин өдр болһн хаһлх эс гиҗ оньган өгх төр тәвнә. Хальмг келиг дасхлһна туст Хальмг госуниверситетлә нөкцҗ үүлднәвидн. Хальмг келиг дасхлһна дамшлтарн балһсна школмцдын багшнрла хувалцнавидн. Китдин өвр Моңһлын Зүн Хошуна школа залһлда бәрҗ үүлдҗәнәвидн. Эн нөкцлт мана көдлмшт ик урмд өгчәнә. Тегәд эн туск нөкцлтиг цааранднь делгрүлҗ, Шинҗәнә болн Көк Нуурин сурһулин заведеньслә залһлда тогтах санан бәәнә. Эврә келән медсн альд чигн тустаһинь медүлсн деерән тер медрлән баһчуд олзлҗ чаддгар, альд йоввчн Хальмг Таңһчин иргн болҗахан, ик болн ончта тууҗта келн-улсин элчнь болҗахан медәд ямаран чигн керг күцәҗ чаддг медрлтә баһчуд өскхәр гимназин багшнр, ээҗнр болн цуг көдләчнр шунҗана.
- Екатерина Николаевна, «Хальмг үннә» редакцин болн газетин умшачнрин нерн деерәс тана коллективиг өөнләтн йөрәҗ, таңһчдан йир кергтә эн үүлдврт ик күцәмҗ дурдҗанавидн.
Галина Хейчиева