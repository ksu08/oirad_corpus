Бичкдүдин технопарк бүрдәх саната
10-10-2017, 17:11 
Селвлцәнд орлцачнр таңһчд технопарк бүрдәлһнә төр хәләв. Мана орн-нутгин регионмудт соньн төсвс күцәлһнә туск төрәр күүндвр әрәсән Госсоветин сүүрт болсн билә. Ульяновск балһснд бүрдәгдсн айта гидг технопарк цугтаһинь соньмсулҗана. Мана таңһчин элчнр эрк биш тиигәрән одҗ, теднә технопаркиг шинҗлҗ, дамшлт авх зөвтә. Иргчдән эврә һазрт терүгинь олзлҗ чадхла сән болхмн гиҗ Алексей Орлов темдглв.
Мана таңһчд технопарк бүрдәхин төләд ода зөв-йосна цаасиг бел кеҗәнә. Федеральн некврлә ирлцәтәһәр бүрдәх технопарк ик аһу эзлх зөвтә. Элстин ар үзгин промышленн бәәрнд һазр йилһгдхмн. Инновационн төсвс күцәх арһлачнр эн кергт орлцх зөвтә. Эн туст бас көдлмш күцәгдҗәнә. Технопарк бүрдәлһнә керг энтн нег өдрә керг биш, энтн девсң-девсңгәр күцәгдх нәрн керг болҗана.
Түрүләд мана таңһчд "Кванториум" бичкдүдин технопарк бүрдәх саната. Тегәд иргч җилд таңһчин бюджетәс эн кергт 3 сай арслң һарһхар зуралҗана. Мана таңһчин правительств эртәснь цуг кергтә цаасинь белдәд, әрәсән сурһуль-эрдмин болн номин министерств давулҗах марһанд орлцҗана. Марһанд диилвр бәрхлә, мана таңһч "Кванториум" бичкдүдин технопарк бүрдәхин төлә цуг кергтә мөңгнә зуг 6 процентинь даахмн, мөңгнә наадк 94 процентинь федеральн бюджетәс йилһҗ өгхмн. Таңһчд бичкдүдин төлә тиим технопарк тогтах цуг таал бәәнә. Сурһульта-эрдмтә специалистнр, билгтә күүкд чигн олн, КалмГУ эн туст бас дөң-тусан күргхмн. Бичкдүд өөдән чинртә оборудованяр теткгдх, өдгә цагин некврәр болн шин технологийс олзлҗ көдлх багшнрин һардврт технопаркд немр сурһуль-эрдмин халхар медрлән гүүдүлҗ, билг-эрдмән өргҗүлҗ чадхмн.
Маргарита АРЗАЕВА