Өрүн цәәлә харһхла - сән
08-11-2018, 11:32 
һазаһас герүр орҗ йовх залу толһаһан уһаҗах күүкд кү үзгдхләрн, тер күүкд күүнә толһад эрк биш һар күрх йоста юмн. Тер юңгад гихлә, ю санҗ, ю ухалҗ йовсн болна, терүнә өдрә керг күцх зөвтә гиҗ келдг.
Залу күн өрүн цәәлә харһҗ ирхлә, йовсн хаалһнь, сансн санань чигн күцдмн гиҗ келдмн. Өрүн цә күндтә болснас цаһан седкләрн керг күцәхәр йовх күүнә кергнь эркҗән уга күцх гиҗ омг авчах йор.
Гертәсн һарад йовҗ йовх күүнә өмнәһүр хоосн савта (суулһта) күн хаалһинь керчҗ һарх зөв уга. Керг күцәхәр йовсн күүнә хаалһинь болн күцәх зөвтә кергинь керчәд хайчкснла әдл гиҗ тоолгддг.
һазаһас герүр орҗ йовад бүдрхләг, эн герт ору орн гиҗәнә гиҗ йорлдг. Кемрҗән гертәс һазаран һарч йовад бүдрхлә, эрк биш герт орҗ ирәд, өвдгләд сууҗаһад һарх зөвтә юмн. Гертәс һару бичә һартха гисн йор тер.
Хальмг күн хө һарһхларн тер утхарн арсинь һурв дәкҗ хусдг йоста юмн. Йорнь иим гидг. Кемрҗән мини әмнд күрсн болхла, биидм хаац болҗасн арсим алсн күн тер утхарн хустха гисн тачалта юмн.
Хойр толһата моһаг ик му йорта моһа гиҗ келдг. Тиим моһа тус-тустан йовхар седәд, хоорндан татлдад, салҗ һарч чаддго, зовлң үздг юмнчн. Хойр толһата моһа үзсн цагтан кен чигн күн тал дундаһарнь хойр әңгләд чавчдмн. Моһа әңглсн күн һартан эвтә, баахн-саахн гем-шалтгт тусан күргдмн гиҗ мана өвкнр келдг бәәҗ.