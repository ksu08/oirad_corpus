Байр белглсн фестиваль
04-10-2014, 15:48 | Таңһчин зәңгс
Октябрин нег шинлә Элстин искусствин колледжин концертн ик залд олн бичкдүд таңһчин райодас цуглрҗ ирв. өңгтә сәәхн шармуд өлгҗ кеерүлгдсн үүднәс авн экләд цуг хаалһин йовудт эдниг байртаһар тосҗ авв. Көгҗмин сәәхн айсиг дахулад колледжин багшнр болн көдләчнр бичкдүдт оньган тусхав. Эрмдгтә бичкдүд цугтала әдл болхар, билгтә-эрдмтә болҗахан медүлхәр шунҗ, фестивальд ик омгтаһар ирв. Таңһчин һардврин, сойлын, социальн халх көдләчнрәс эднд иим килмҗ һарһсинь күүкд-көвүдиг икәр байрлулв.
«Талисман удачи» нертәһәр эрмдгтә бичкдүдин таңһчин недгч фестиваль иигәд Элстд седклин сән бәәдлд болн бүрдәмҗин өөдән кемҗәнд давв. Район болһнас ирсн билгтә бичкдүдиг таңһчин правительствин ахлач Игорь Зотов йөрәһәд, таңһчин һардвр иим бичкдүдиг дөңллһәр цааранднь чигн күчн-чидлән агсх гиҗ келәд, фестивальд цаһан хаалһ дурдв. әрәсән бичкдүдин саңгин хальмг әңгин ахлач, эн фестивалин жюриг толһалсн Олег Пюрбеев келсәр, фестиваль белдлһәр ик көдлмш кегдв.
Фестивалиг бүрдәһәчин негнь директор Любовь Горяева келсәр, эднә коллектив билгтә эрмдгтә бичкдүдиг дөңнх седвәр һарһад, правительств зарлсн грант шүүҗ авлһнд орлцад, фестиваль бүрдәсмн. Эн фестиваль келһнд сойлын болн социальн делгрлтин министерствсиг, бичкдүдин саңгиг орлцулҗ «Талисман удачи» фестиваль бүрдәв.
Искусствин колледжин школын сурһульч Дарина Медведева «Сонатина» гидг үүдәвриг татад, фестивалин концертн программиг эклв. Буудян болн алтна туск чинриг дүңцүлҗ үзүлсн Көглтин Даван гүн чинртә шүлгиг Целинн района Троицк селәнәс ирсн София Соколова нарна күчиг бийдән шиңгәсн буудян учр-утхинь медүлҗ чееҗәр умшҗ өгснь заалд суусн улст йир икәр таасгдв. Искусствин колледжин школын сурһульч Давид Хантаев флейт татҗ сәәхн айсиг – «Элегия» нертә көгҗмиг әмтнд соңсхснь көгҗмин нарт-делкән өдрлә сойлын көдләчнрт, цуг улст сән белг болв. «Тег» гидг Көглтин Даван шүлгиг Баһ Дөрвдә бичкн билгт Анастасия Самбуева умшв. Билгтә бичкдүдиг йөрәһәд, социальн делгрлтин, күч-көлснә болн көдлмшәр тетклһнә министр Марина Ользятиева, фестивалин дипломс болн үнтә белгүд бичкдүдт бәрүлҗ өгв.
Дуулдг, шүлгүд умшдг бичкдүдәс нань зургуд зурдг болн урн эрдмәр үүлддг күүкд-көвүд фестивальд орлцв. Урн һарин кегдлмүднь сән халхасн үнлгдсн бичкдүд Приютненск районд бәәхинь фестиваль медүлв. Приютнахн - Иван Санджиев, Даяна болн Нина Бамбаевихн, Диана Кукаева болн Ик Буурла района сурһульч Ислам Магомедов фестивалин белгүд авв. Эднд күндтә мөрәһинь таңһчин сойлын министр Амуланга Учурова бәрүлҗ өгәд, иргчдән сойлын халхар көдлх, билг-эрдмин хаалһд орх баһчудыг фестиваль йилһҗәхинь темдглв.
Фестиваль тавн девсңгәр насни диг-дараһар кегдв. Дарани девсңгиг Хар һазрин районас ирсн Герензел Чоблаева нертә орс шүлгч Сергей Есенина «Русь» гидг шүлгәр эклв. Билгтә көгҗмд меҗә болн цаг харш болдггиг медүлҗ, Городовиковск районас ирсн Евгения Долгополова Шопена «Вальс» фортепианод наадҗ, әмтнд байр белглв. Садовое селәнә школын сурһульч Ксения Воронко «Он был грозой всего района» гидг шүлгиг ик иткмҗтәһәр медүлҗ умшснь тааслт олв. Эн шүлг соңссн әмтн бичкндк цаган, школд хамдан сурч йовсн үүрмүдән санв. Дәкн нег шүлг бас әмтнә оньгиг эзләд бәәв. Владимир Нуровин «Реквием» шүлгиг Октябрьск районас Энкира Джимбеева умшв. Бичкдүд иигәд улсин җирһлд учрсн һашута цагиг мартлго бәәхлә тиим хаҗһр йовдл дәкҗ давтгдшго гисн тоолвр әмтнә уханд орв. Лаганя бичкдүд көгҗмд дуртаһинь Сергей Осканов дуулҗ, Оксана Кравченко баян татҗ үзүлв. Эднд болн бичкн зурачнр Алтана Манджиевад, Данзан Манджиевд, Татьяна Шушкевичд, Юлия Перепелятниковад фестивалин дипломс болн белгүдиг Бурхн Багшин Алтн сүмин лам Канур бәрүлҗ өгв.
Фестивалин дарани девсңгд Цаһан Амна, Яшкулин, Эсто-Алтай селәнә, Элстин болн Хар һазрин района сурһульчнр орлцв. В. Ачировд, Б. Тюрбеевд, Ж. Куангалиевд, Б. Динчянд, Л. Мандруновд, М. Шамиевд, А. Свириденкод, Т. Сафиуллаевд, Д. Сенченкод, Э. Халгаевд, А. Настиновад, Н. Ильинад дипломс болн белгүд Элстин болн Хальмгин епархин ах гелң Алексей бәрүлҗ өгв. Концертн программиг һардҗ давулсн Хальмг Таңһчин ачта артистк Тамара Параева тәәз деер һарч ирсн бичкн билгт болһниг дөңнәд, бүлән болн өргмҗтә үгмүд келәд омг өгчәв.
Дарани девсңгд билг-эрдмән үзүлсн У. Шараевад, Б. Базыровад, Г. Санджиевад, А. Кичиковад, В. Батыревад, Л. Орендоренкод, А. Цереновад, Э. Санджиевад болн бичкн зурачнр С. Чедыровд, А. Хаваловад, Е. Камышовад, Б. Дамбиновд, М. Захаровд дипломс болн мөрәсиг искусствин колледжин директор Любовь Горяева бәрүлҗ өгәд, йөрәлин үг келв.
Район болһнас ирҗ, нег-негән үзҗ, эдн дунд билгтәнь баһ биш бәәхиг үзҗ байрлсн бичкдүдин билг-эрдмиг Олег Пюрбеев һардсн җюри шинҗлҗ хәләв. Көгҗмин халхинь сойлын ачта көдләч Любовь Горяева, бииһин халхинь искусствин училищин әңгин залач, багш Наталья Анчеева, урн һарин эрдмиг Хальмг таңһчин сойлын ачта көдләч Владимир Куберлинов, шүлгүд умшлһна эрдмиг Хальмг Таңһчин ачта артистк Валентина Нимяева үнлв. Обществин оньг болн килмҗ некҗәх бичкдүд дунд билгтә болн урн һарин эрдмтә күүкд-көвүд олн бәәхиг эдн темдглв.
Фестивалин товчлгч девсңгд билг-эрдмән үзүлсн бичкдүдт дипломс болн белгүд «Мегафон» компаня генеральн директорин дарук Владимир Халгаев бәрүлҗ өгв. Теднә нерднь: А. Шардаева, А. Обишева, А. Настинова, В. Иванов, Л. Джалаева, А. Инджиева, М. Конаева, И. Домничев, В. Дубинин, С. Иванов, А. Саллов, Э. Лиджигоряева.
Фестивалин ашар цуг орлцачнрт эрмдгтә билгтә бичкдүдт планшетмүд, телефон-смартфонмуд, электронн дегтрмүд белгүд гиҗ бәрүлҗ өггдв. Дәкәд «Мегафон» компань интернетиг өңгәр олзлх арһ эрмдгтә бичкдүдт өгв. Лаганя «Сюрприз» гидг хореографическ студин орлцачнрт телевизор белглгдв. Бичкдүд бийснь, эднә эк-эцкнр иим килмҗд ик ханлтан өргв. Элстин искусствин колледж седвәр һарһад, министерствс болн олна организац орлцулад кесн керг-үүлдвр буйнта сән керг болҗ цугтад тодлгдв.
Галина ХЕЙЧИЕВА
А. Зундугинован цоксн зург