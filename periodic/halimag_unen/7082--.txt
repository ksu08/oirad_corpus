Насн-җирһлән школд нерәдлә
13-01-2018, 09:42 
1958 җилин июль сард Н. К. Чудаев эк-эцктәһән төрскн һазртан ирсмн. Тер җил Черкесск балһсна педучилищд орҗ сурла. Болв эн дарук җилд тендәс Хальмгтан ирәд, мана Элст балһсна педагогическ училищд орсмн. Черкесскд седклд тааста Булһн Олядыковала харһла. Эдн хөөннь өрк-бүлән өндәлһлә. Сурһулян төгсәснә хөөн 1960 җилд "Гашунский" гидг хөд өскдг колхозин 3-ч фермд көдлсмн. 1962 җилд Чудаевихнә өрк-бүл 4-ч тойгта фермд ирәд үүлдв. Дәкәд һурвн җил давсна хөөн Николай Кичикович һашун селәнд тууҗин болн географин багшар көдлв. Авальнь Булһн Дюцеевна хальмг кел бичкдүдт дасхв.
Николай Кичикович 1966 җилд Ставрополь балһсна пединститут төгсәһәд, тууҗин болн обществознаня эрдмтә багш болв. Булһн Дюцеевна Хальмг государственн пединститутд "орс келн болн литератур" гидг эрдмәр медрл авла. Бичкдүдт дурта багшнр сурһуль-эрдмин олн зүсн эв-арһс олзлҗ, гүҗрҗ көдллә. Эдн даңгин хамгин сән технологийс көдлмштән олзлхар зүткҗ йовла.
1969 җилд һашун селәнә дундын школын коллектив Николай Кичиковичиг директорин үүлд суңһв. Чудаевихн талдан чигн багшнрла Н.Т. Олейниковала, М.Г. Плугар\xb8вала, В.Г. Бондаренкола, Е.А. Головковала, К.Б. Бадмаевала, А.М.Собылинла, Н.А. Олейниковала болн нань чигн улсла хамдан ниитәһәр көдләд, олн баһчудыг сурһад һарһла. Эдн чик хаалһ шүүҗ авхднь, күчр-күндиг чадмгар даахднь, ик медрл хоршахднь сәәнәр туслснь лавта.
Школ Н. К. Чудаевин җирһлд ик орм эзлдг бәәсмн. Энд хамдан көдлҗәх улсла байр-зовлңган хувалцҗ йовла. Николай Кичикович школд олн җилин туршарт сәәнәр көдллә. Тегәд чигн кесг дәкҗ района һардврин болн таңһчин сурһуль-эрдмин министерствин Күндллһнә һашгудар ачлгдла.
Н. К. Чудаев даңгин олнд үлгүр-үзмҗ болҗ йовла. Эн күн чаңһ неквртә, ямаран чигн кергиг ик даавртаһар күцәдг билә. Билгтә багш күүкд-көвүдт мана орн-нутгин, Хальмг Таңһчин тууҗин халхар ик медрл өгсмн. Соньнар бүрдәдг кичәлмүдт бичкдүд байртаһар орлцдг билә. Школд хамгин һол күн энтн сурһульч гиҗ багш тоолдмн. Тедниг оньдин күндлҗ йовсмн. Тегәд чигн Н.К. Чудаевин сурһсн сурһульчнр сән медрл, сурһмҗ өгсн багштан ода чигн ик ханлтта бәәнә.
Эн директорин үүлд бәәсн цагтан дала күчн-чидлән селәнә школын өргҗлтд өгсмн. Николай Кичикович сурһуль-эрдмин системиг делгрүллһнә кергт, школын материальн-техническ көрңгиг батруллһнд ик оньган өгч йовла. Багшнрин күч-көлсиг чикәр үнлтхә гиҗ зүткдг билә. Цецн һардач кезә сурһуль-эрдмин көдләчиг мөрәлхиг, кезә эднлә седклин күр кехиг меддг бәәсмн. Эн үгтә-күүртә, цаһан седклтә күн. Николай Кичикович Чудаевин нилчәр школд өөдән мергҗлттә, үүдәгч коллектив тогтагдла.
Күндтә Николай Кичикович, бидн, багшнр, Таниг әрүн седкләсн ончта өөнләтн йөрәҗәнәвидн! Та оньдин дөрвн цагт гем-шалтг уга бәәҗ, хөв-кишг эдлҗ, ут нас наслҗ, амулң сәәхн җирһтн!

Нина МАЦАКОВА,
Яшкулин района
һашун селәнә школын багш