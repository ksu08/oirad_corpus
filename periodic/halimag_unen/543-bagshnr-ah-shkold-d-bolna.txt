Багшнр ах школд дөң болна
07-10-2014, 19:33 | Таңһчин зәңгс
Одахн таңһчин цуг улс багшин өдриг темдгллә. Эн сән өдрт нерәдсн байрин ик хург Элстд болв, күндтә багшнр кесг мөрәһәр болн дипломсар ачлгдв, күндтә нер зүүв.
Адыковск, Алцынхутинск, Ачинеровск, Джалыковск болн Шарнутовск дундын школмудын болн Элстин 21-ч тойгта школын классин һардачнр КГУ-н ректоратын мөрәһәр ачлгдв. «Би КГУ - д сурнав» («Я выбираю КГУ») гидг марһанд эдн диилвр бәрҗ мөңгнә мөрәһәр болн дипломсар ачлгдв. Күндтә ачлвриг эднд КГУ-н проректор Дмитрий Лапушко бәрүлҗ өгв.
Эн нүүрлгч школмудын төрскнч седклтә багшнрин тоод Чевлянова Ольга Чимидовна (Элстин 21-ч тойгта школ), Мергульчиева Гиляна Геннадьевна (Хар һазра района, Мергульчиевин нертә Адыковск школ), Будиева Татьяна Федоровна (Көтчнрә района Алцынхутинск школ), Очир - Горяева Оксана Валериевна, (Лаганя района Бембеевин нертә Джалыковск школ), Лиджаева Валентина Боваевна ( Хар һазра района Ачинеровск школ), Мучкаева Бембә Дорджиевна, (Сарпан района Шарнутовск школ) кергтән цуг седклән өгч көдлҗәнә.
Эднәс кесгнь Хальмг госуниверситет төгсәҗ сән белдвртә специалистнр болсмн. Давсн җил эдн арвн негдгч классмудын һардачнрнь болҗ сурһульчнртан чигн мана таңһчин һоллгч вузд орҗ суртн гиҗ селвг өгч эврән КГУ-д ямаран белдвр авсан кичәлмүдтән келҗ өгчәв. Аштнь көвүд - күүкдәс кесгнь «Математика», «Химия», «Зоотехния», «Юриспруденция», «Экономическая безопасность», «Информатика» болн нань чигн эрдм шүүҗ авад ода Хальмг университетд сурчана.
Тиим кевәр эн багшнр сурһульчнр дунд иргч эрдмән шүүҗ авлһна халхар ик көдлмш кесмн, теднд чик хаалһ шүүҗ авлһнд дөң болсмн. Эдн КГУ-д сурч йовсн селәнә болн балһсна нертә улсла харһлтс келә, КГУ-н тускар документальн болн видеофильмс хәләв, эн ул деер күүндвр кев.
Эднә дөңгәр чигн эн җил КГУ-д орх саната абитуриентнрин то зөвәр өсв, нег ормд орхин төлә тавн абитуриент эн җил марһлдв, тегәд цуг факультетд оютнриг бюджетин ормд орулҗ авлһна зура күцәгдв, мөңгән өгәд сурдг оютнрин то чигн зөвәр өсв. Тиим күцәмҗд күрхин төлә КГУ -н багшнр болн оютнр җил болһн талдан регионмудар, мана таңһчин райодар йовҗ школмудын сурһульчнрла, багшнрла, эк -эцкнрлә харһна, теднд эврәннь вузин тускар келҗ өгнә, кесг сурврт хәрү өгнә, видеофильм үзүлнә, концерт тәвнә, тиигәд кесг сурһульчнр эрк биш КГУ-д сурх седкл зүүнә. Эднд дәкәд мана таңһчин школмудын багшнр, классин һардачнр дөң болна. Эднә нөкцлт цааранднь чигн өсәд йовтха.
ТүРВәН һуна