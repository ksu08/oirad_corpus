Москвад ончрсн олн үртә өрк-бүл
27-11-2018, 10:19 
Шидр Москва балһснд "2018 җилин сән гисн өрк-бүл" гидг Цугәрәсән марһан төгсв. Эврәннь региондан диилвр бәрсн өрк-бүлмүд терүнд орлцҗ, "Баахн өрк-бүл", "Олн үртә өрк-бүл", "Өвкнриннь авъяс хадһлҗах өрк-бүл", "Селән һазрт бәәдг өрк-бүл" болн "әрәсән алтн өрк-бүл" гидг номинацст хоорндан дөрлдв. Ут тоодан эн җил марһанд 329 өрк-бүлин документс орулгдв, теднәснь 85-нь шүүҗ авад, финалд орлцх зөв өггдсмн. Теднә тоод Элст балһснд бәәдг тавн үртә Наталья Чужаеван болн Эдуард Мучкаевин өрк-бүл билә. Ноябрь сарин 23-д марһана аш диглгдҗ, эднә өрк-бүл "Олн үртә өрк-бүл" гидг номинацд диилвр бәрснә туск байрта зәңг ирв.
Эн амрлһна өдрмүдт эдн Москва балһснас хәрҗ ирв, тегәд бидн марһана туск тодлврарн хувалцхиг сурвидн. Айта, Саша, Алан, Виталина болн Бадня түрүн болҗ Москва орв. Отхн Бадня көвүн арвн сарта, бичкн болв чигн эн хол хаалһиг сәәнәр дааһад, гем уга цуһар хәрҗ ирв. Марһана бүрдәһәчнр соньн программ белдҗ, Москва балһсар экскурсь бүрдәв, байрин хургт нертә артистнр орлцв.
- Бидн "Космос" гиичлүрт бәәһәд, тенд концертн залд байрин керг-үүлдврмүдт орлцвидн. "Олн үртә өрк-бүл" гидг номинацд далн һар өрк-бүл орлцв, тедн дунд диилвр бәрснь маднд ик байр-бахмҗ үүдәв. Эн марһаг әрәсән күч-көлснә болн социальн харслтын министерств җирһлин күнд таалд туссн бичкдүдиг дөңнлһнә саңла хамдан бүрдәҗ давулна. Марһан өөдән кемҗәнд давулгдв, бидн Москвад давулсн өдрмүдиг кесгтән тодлхвидн, нег үлү бичкдүдт цугнь таасгдв. Бичкдүдин төлә мастер-классмуд болв, эдн олн зүсн кегдлмүд кеҗ, марһаст болн нааддт орлцҗ сергмҗтәһәр амрв,- гиҗ Наталья Бадняевна келв.
Мана таңһчд "Сән гисн өрк-бүл" гидг марһан май сард болсмн. Терүнд номинац болһнд диилвр бәрсн өрк-бүлмүдин документсиг Цугәрәсән марһанд орлцхин төлә илгәсмн. Марһана бүрдәһәчнр теднәс Чужаевихнә-Мучкаевихнә өрк-бүлиг шүүҗ авв. Цугәрәсән марһанд белдвр кехд эднә өрк-бүлд Хальмг Таңһчин социальн делгрлтин болн күч-көлснә, сурһуль-эрдмин болн сойлын министерствс дөң-тусан күргсмн. Н. Чужаеван келсәр, эднд цугтаднь хальмг костюмс йилһгдв, өрк-бүлин видеопрезентац кехд дөң күрггдв, таңһчин улсин үүдәлтин Цутхлңгин хореограф эднлә "Чичрдг" би дасҗ, соньн программ белдв. Марһанд орлцсн өрк-бүлмүдәс зуг эднә болн Башкирәс, Тываһас, Якутяс ирсн элчнр келн-улсин хувцан өмсв гиҗ Наталья Бадняевна келнә, тегәд эднлә цуһар зурган цокулхар седв. Альдас эдн ирсәр цуһар соньмсҗ, хальмг хувцн йир ке-сәәхн болҗахиг әмтн темдглв.
- Цугәрәсән марһанд диилвр бәрсн йовдл мана өрк-бүлд ик байр үүдәв. Мадниг терүнд орлцхд дөңгән күргсн цуг улст бидн ик ханлтан өргҗәнәвидн. Энтн зуг мана өрк-бүлин күцәмҗ биш, энтн мана таңһчд бәәдг олн үртә улсин диилвр болҗана. Иим марһас ик урмд өгнә, тегәд таңһчин болну, Цугәрәсән болну керг-үүлдврмүдт, марһаст шунмһаһар орлцҗ, хальмг улсин сойл делгрүлҗ, мана өвкнрин авъяс-заңшал медүлҗ йовтн гиҗ цугтаднь дурдҗанав. Эн марһан һурвн җилдән давулгдҗана, мана таңһчин элчнр эрк биш дииләчнрин тоод орна. Андрюшкеевихнә болн Нарин-Шариновихнә өрк-бүлмүд урднь диилвр бәрсмн, ода бидн дииләчнрин тоод орвидн. Эн марһанд диилвр бәрсн өрк-бүлмүд "Сән гисн өрк-бүлмүдин күндллһнә дегтр" гидг хураңһуд орна, терүг дииләчнрт белглнә. Экин өдр угтҗ иим марһанд диилвр бәрснь нанд хойр дам байрта болв, - гиҗ Наталья Чужаева келв.

Наталья ДАВАЕВА