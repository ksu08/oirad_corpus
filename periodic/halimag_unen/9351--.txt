Баһ Дөрвд селәнд сойлын Гер шинрүлгдв
28-11-2018, 09:43 
Өцклдүр Хальмг Таңһчин Толһач Алексей Орлов Баһ Дөрвдә районд көдлмшч кергәр одв. Тенд капитальн ясврин хөөн района цутхлң Баһ Дөрвд селәнә "Юбилейный" гидг сойлын Гер ясврин хөөн байрин бәәдлд секгдв. Байрин керг-үүлдврт таңһчин сойлын болн туризмин министр Хонгор Эльбиков орлцв.
Баһдөрвдәхн күндтә гиичнриг шинрүлгдсн сойлын Герт ду-бииһәрн тосч, билг-эрдмән үзүлв. Ик Бухс, Ханата, Тундутово болн Плодовитое селәдин сойлын гермүд болн района бичкдүдин көгҗмин школ үүлдвриннь туск һәәхүл белдҗ гиичнрин оньгт тусхав. "Родные напевы", "Теегин айс", "Харада" гидг коллективс байрин кергт орлцхар ирсн гиичнриг болн бәәрн улсиг хальмг-орс ду дуулад, домбр цокад шуугатаһар тосв.
Дарунь байрин хург эклв, цуһар шинрүлгдсн сәәхн залд орҗ суув. Хальмг Таңһчин Толһач Алексей Орлов йөрәлин үг келәд, цөөкн җил хооран нурад унҗах сойлын Гер шинрүлгдснь ик байр үүдәҗәнә гив. "Дорас өсч йовх бичкдүд иим сән таалд школын хөөн билг-эрдмән делгрүлҗ чадхмн. Ода энд района болн селәнә керг-үүлдврмүд давулгдх, әмтнә байрар эн гер дүүрхнь лавта",- гиҗ Алексей Маратович келв.
Таңһчин Сойлын болн туризмин министр Х.Эльбиков селәнә әмтиг цаһан седкләсн йөрәҗ, эн җил манна таңһчд 12 селәнә сойлын гер ясгдв, удл уга үстин района үст болн Целинн района Троицкое селәнд бас капитальн ясврин хөөн сойлын гермүд секгдхмн гив. Шинрүлгдсн сойлын Гер селәнә делгрлтд туслх, бәәрн әмтиг хамцулх гиҗ дааврта һардач йөрәлин үгдән темдглв.
Баһ Дөрвд селәнә муниципальн бүрдәцин толһачин үүлиг цаг зуур дааҗах Евгений Эрдниев болн РМО-н толһач Саранг Лиджиев объектин капитальн ясврт дөң-тусан күргсн болн шунмһаһар орлцсн улст Ханлтын бичгүд бәрүлҗ өгв. Сойлын герин медлд үүлддг коллективс болн Келн-улсин оркестр сәәхн концерт үзүлҗ, цуглрсн әмтнә чикнә хуҗр хаңһав.
Келхд, сойлын Гер 1978 җилд эдлврт орулгдсмн, тер цагас авн капитальн ясвр энд кегдәд уга билә. Селән һазрин делгрлтин федеральн программар энд реконструкц келһнд 10 сай шаху арслң йилһгдсмн, "Тепло-Эксперт" гидг ООО ясврин көдлмшиг күцәв. Сойлын Герин директор Вера Мукабенован келсәр, энд усна сурвлҗн орулгдв, хувцан сольдг немр бәәрн тосхгдв, шам углҗ тәвгдв, кабинетмүдт сән таал тогтагдв, терзмүд сольгдв, учрежденя эргндк һазр бас шинрүлгдв, энд бичкдүд нааддг площадк ода бәәнә. Сойлын Герин медлд 15 негдлт үүлднә, терүнд 200 шаху күн орна. Темдглхәс, 2009 җилд әрәсән сойлын министр Авдеев нааран ирснә хөөн эднд кинопроектор йилһҗ өггдсмн, тегәд ода фильм үзүлх таал бәәнә.
Эн өдр Хальмг Таңһчин Толһач "Дербеты" гидг спортивн зал одҗ хәләв. Эн объект бәәрн улсин мөңгәр тосхгдсмн, ут тоодан 4 сай арслң олна дөңгәр цуглулгдсмн. Ода энд селәнә көвүд сул бөк бәрлдәнә болн боксин секцд өңгәр орна, эдниг СССР-ин ачта тренер Сергей Монкуров болн Алексей Горяев дасхна.
Района администрацд болсн харһлтд Баһ Дөрвдә РМО-н толһач Саранг Лиджиев таңһчин Толһач Алексей Орловд социальн-экономическ бәәдлин тускар зәңгләд, социальн объектсин үүлдврин, олна малын үвлзлһнә йовудын тускар тооцаһан өгв. Хамгин түрүнд района толһач сойлын Герт капитальн ясвр келһнә төр хаһллһнд дөң-тусан күргснд Алексей Маратовичд ханлтан өргв. Темдглхәс, ода районд җалвин өрн уга, үвлин дулаллһна кемд цуг учрежденьс белн бәәнә, олна мал бүрн-бүтн үвлзхин төлә кергтә хот бас бәәнә. Района сурһуль-эрдмин болн эрүл-менд харлһна учрежденьс үүлдҗәнә, тенд цуг кергтә специалистр бәәнә. Района больницд автономн котельн углҗ тәвлһнә төр хаһлх кергтә гиҗ С.Лиджиев келснд таңһчин толһач дөңгән күргх үгән өгв. Района хол селәдт модульн ФАП углҗ тәвлһнә төриг бас хаһлх кергтә гиҗ А.Орлов келәд, кергтә цаасан белдтн гив.
Тер өдрин бийднь таңһчин Толһач района цутхлң селәнд шинрүлгдсн хаалһс хәләв, Тундутово селәнд одв. Эн җил Баһ Дөрвд селәнд Диилврин 40 җилин өөнин, К.Марксин нертә уульнцсин болн 2-ч микрорайона хаалһсин ясвр күцәгдв. Бәәрн хаалһсиг яслһнд таңһчин бюджетәс 10 сай арслң, района бюджетәс болхла 2073,910 миңһн арслң йилһгдсмн. Тундутово селәнә бәәрн күүкд күн Ирина Кныршан седвәрәр энд әрүн чонҗ экләд тосхҗана. Ода энд чонҗин ул тосхгдсн бәәнә. Тер мет Тундутово селәнд эн зунар артезианск ус бурһудлһна көдлмш күцәгдв, удл уга терүг эдлврт орулхмн. Энүгәрн таңһчин Толһачин көдлмшч харһлтс төгсв.

Наталья ДАВАЕВА
И.Музраеван цоксн зургуд