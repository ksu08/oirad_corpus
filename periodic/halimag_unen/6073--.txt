Хошуда улст нерәдсн вальс
28-06-2017, 12:33 
Көгҗмч - композитор Андрей Эрдниевин
үүдәлтин тускар мана таңһчд кесг күн меднә. Кесг хальмг селәдин, эгл улсин тускар сәәхн дууһан эн үүдәсмн. Композиторин санлынь тевчҗ "Хошуда вальс" дууна нотынь барлтн гиҗ сурхар седләв. Эн дууг Андрей Баерхаевич эврән үүдәсмн гиҗ келҗ болҗана. Яһад гихлә би орс келәр үгинь бичләв, хальмг келнд көгҗмч эврән терүг орчулсмн, дәкәд көгҗминь үүдәсмн.
Эн дууна үгинь би кесгтән ухалҗ үүдәләв, тиигчкәд тер үгинь бидн хоорндан телефоһар күүндәд буру-чикинь йилһҗ авчалавидн,
хөөннь эн төрәр Элстд харһад күүндҗәләвидн. Андрей Баерхаевич гиичмһә, йирин күн болҗ һарсмн, би гертнь чигн гиичд одлав.
Ухата-тоолврта, сән седклтә, һольшг күн бәәсинь Андрей Баерхаевичиг нам харһад уга бәәтл һанцхн дууһарнь, үүдәлтәрнь йилһҗ авлав, үзлцсн саамд тер мини тоолвр чик болҗ һарад бәәв. Намаг оньдин дөңнәд бәәдмн, мини шүлгүдин хураңһу һарһлһнд дөң болхар седҗәсмн. Би Интернет болн компьютер олзлхшув, тегәд Андрей Баерхаевич цуг текстиг эврән барлад белдхәр седҗәсмн.
Зуг би зөвән өгсн угав, эн туст би эврәннь тоолвртав. Хамгин түрүнд би бийиннь төлә бичдүв, нанла әдл әмтн баһ биш гиҗ тоолҗанав. Аштнь үүдәврән онц дегтрт һарһҗ барлхар адһҗасн угав. Зәрм шүлгүдән би бас кесг газетд илгәләв.
"Хальмг үнн" газетәр дамҗад композитор Андрей Эрдниевин үүдәгч күцәмҗин тускар медҗ авчалав, терүнәс чигн һундлта зәңгиг умшлав. Зуг терүг медҗ йовсн улсин зүркнд, композиторин үүдәврмүдт терүнә туск санл хадһлгдх.

Нина НАТЫРОВА,
пенсьт бәәх күн, Сарпа селән


Хошуда вальс


үгнь Натра Нинан


Айснь Эрднин Андрейин


Сарул хальмг теегт
Сәәхн Сарпа герлтнә,
Эңкр селәндән хошудахн
Эвлүн нииһәр җирһнә.
Давтвр:
Сарпа, Сарпа буйнта
Седклим авлсн һазр
Аав-ээҗин сәкүсн,
Ач иктә Төрскн.
Олн дундан хошудахн
Олмһа чадмгарн йилһрнә,
Кезәңк өвкнрин зөөриг
Килмҗән өгч хадһлна.

Давтвр.

Җил ирвәс хошудахн
Җигтә кевәр оңдарна,
Кееһәр тосхсн школнь
Кеермҗ болҗ дүңгәнә.

Давтвр.

Мануртсн өргн аһуднь
Малнь олар идшлнә,
Хошуда малчнрин нернь
Холд һарч туурна.