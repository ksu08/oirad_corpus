Троицкое - Элст маршрутын төр хаһлгдх
22-08-2018, 10:13 
Сүл цагт "Вконтакте" болн талдан чигн сайтыг олзлачнр көлгн-күчнә төрин туск ухан-тоолврарн хувалцна. Маршрутн таксин төр босхҗ, эдн көлгн-күчнә то дегд баһ болҗана, автобусмуд маршрутасн эртәр һарна гиҗ темдглнә.
Нурһлҗ көлгн-күчнә төриг Троицкое селәнә әмтн босхна. Учрнь - бәәрн әмтнә ик зунь Элстд көдлнә, өрүн эрт босв чигн балһснд күрхд йир күнд.
Удл уга Троицкое-Элст маршрутар йовдг әмтнә төр хаһлгдх гисн ицл бәәнә. Шидр Хальмг Таңһч болн ПАО "ЛУКОЙЛ" хоорнд Элст балһсна көлгн-күчнә логистик делгрүллһнә бооцан батлгдв. Эн бооцаһар август сарин чилгч күртл хотл балһснур ПАЗ тамһта 15 шин автобус ирхмн.
Шидр Элстин сити-менеджер Окон Нохашкиев балһсна администрацин ЖКХ-н, тосхлһна болн көлгн-күчнә заллтд авч ирх көлгиг олзта-тустаһар олзлх даалһвр өгв. О.Нохашкиевин келсәр, хол маршрутмуд һарута болв чигн, немр көлгн балһсна захд бәәдг уульнцс күртл йовдг болх.
АЛЕКСәН Санҗ