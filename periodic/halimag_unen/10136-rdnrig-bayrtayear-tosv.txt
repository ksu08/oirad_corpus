«өөрднриг» байртаһар тосв
23-01-2020, 09:39 | Таңһчин зәңгс » Сойл
«өөрднр» бииһин Театрин артистнр амрлһна өдрлә өнчн көгшд шаңһа хәләврт бәәх герт одад, тенд концерт үзүлв. Дигтә 11 часла көгшд адһм угаһар эврәннь актов залд цуглрҗ ирв. Тәәз деер эдниг көгҗм татҗ «өөрднр» театрин көгҗмин оркестр тосв. Хальмг бииһин айсмуд цуглрсн улст сергмҗ үүдәҗ, байрин седкл зүүлһв. Көгҗмин айсиг дахулад артистнр ду дуулад, баһ цагинь теднд тодлулв.
Театрин солистнр С. Бадмаев, В.Китаева дуулсн дуудыг әмтн таасад кесгтән альх ташҗ ниргв. Намҗл Болдырев мөрн хур татад, мөрнә гүүдл медүлсн айс чигн көгшдт таасгдад бәәв. Эн гертәсн һарад, йоста концертд одснла әдләр эмгд, өвгд байрта бәәв. Концертин чилгчәр оркестрин татсн айсиг дахад кесгнь нам бииләд чигн бәәв.
Эн герин сойлын халх үүлдвриг бүрдәдг көдләч Людмила Эрдниевна Андропован келсәр, «өөрднр» театрин артистнр нааран даңгин ирнә. Көгҗмчнрнь билгән үзүлнә. Гастрольмуд хоорнд биичнр чигн энд ирҗ, көгшдт сергмҗ үүдәнә. Бичкдүдин «Теңгрин ки» коллективнь медәтнрт йир таасгдна. Элә кевтә эргәд, һәрд мет җиврән делснлә әдл һаран өргҗ биилсинь хәләхләрн көгшдин нүднәснь нульмсн асхрна. Тегәд январин 19-д билгән үзүлсн артистнриг эмгд - өвгд байрта кевәр тосв.
Дарунь театрин көгҗмин оркестр болн дуучнр эрмдгтә бичкүдин герт одад, концертән үзүлв. һучн җилә өөнән темдглҗәх «өөрднр» Театр буйнч седклин үүлдврән цааранднь чигн делгрүлҗ, әмтнд билг-эрдмәрн байр белглҗәнә.Театрин администраторин келсәр, январин 24-д эдн Троицкое селәнд одх.
җИРһЛИН Кермн