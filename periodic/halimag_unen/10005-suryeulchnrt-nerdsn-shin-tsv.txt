Сурһульчнрт нерәдсн шин төсв
22-10-2019, 10:38 | Таңһчин зәңгс » Сойл
Н.Пальмовин нертә Келн-улсин музей сурһульчнрт нерәдсн шин төсв үүдәв. «Музейный код. Я экскурсовод» гиҗ нерәдгдсн төсв бичкдүдиг школд орсн кемәснь авн музейин үүлдврлә таньлдулх күцлтәһәр секгдсн бәәнә.
Эн сурһмҗин чинртә ик төсвиг һардҗ күцәҗәх музейин директорин дарук Ирина Новомлинован келсәр, күүкд-көвүд бичкнәсн авн искусствла таньлдҗ өстхә гисн ик төриг музейин көдләчрн тиигҗ хаһлҗана. Зу шаху җилин туршарт музей бичкн хәләһәчнрлә көдлдг баһ биш дамшлт хоршасмн. Байн тер дамшлтан олзлад, музейин көдләчнр өдгә цага шин эв-арһ олзлхар шунҗана. Цагин йовуд дахсн тиим нег программнь шидр экләд үүлдв.
Хальмг этнокультурн гимназин, Хальмг келн-улсин гимназин, Элст балһсна 17-ч тойгта дундын школын сурһульчнр музейин эн төсвд орлцҗана. Музейин экспозицсин дөңгәр сурһульчнрт тууҗин йовдлмудын туск медрлиг гүүнәр медүлх күцл өмнән тәвҗ үүлдҗәхин тускар Галина Сергеевна Чимидова келнә. Наадна йовудт дүрмүд үзүлҗ, мультимедийн янз олзлҗ, күүндврт бичкн хәләһәчнриг орлцулҗ, квест-наадна бәәдлтә керг-үүлдвр күцәлһн ода музейд йирини йовдл болҗана. Насарн 7-с авн 14 күрсн күүкд-көвүд шин тоотар соньмсдгинь, ямаран нег соньн зәңг медхәр зүткдгинь тоод авад, музейин көдләчнр үүлдврән эклв. Сард эн кергт дөрвн час йилһгдҗәнә. Лекцсин, күүндврмүдин, экскурсь-зуульчлһна болн интерактивн нань чигн янзар занятьс давҗахмн. Музейин көдләчнр Мария Дорджиева, Виктор Убушаев, Цаган Шарапова һурвн сарин туршарт занятьс давулҗ, теднд сурһулин йовудт дөң болх медрл өгхәр шунҗана.
Музейин делкәлә таньлдлһиг тууҗас эклснь сән болх гиҗ тоолад, сойлын-гегәрлтин программ ухалҗ һарһв. Олн зүсн төрәр сурһульчнрт цәәлһвр өгх болҗ эдн темдглҗ авв. Насна дигәс иштә эклц болн дундын школын сурһульчнрт музейин үүлдврин туск медрл өггдхмн болҗана. Экологин төрәр соньн программс белдгдв. «Красная книга Калмыкии» гиҗ тернь нерәдгднә. «Я приведу тебя в музей» гидг әңгд музейин экспонатсин дөңгәр сурһульчнрт төрскн һазр-усна тускар келҗ өгхмн. Сентябрин 26-д программин эн әңгәр сурһульчнрла көдлмш эклв.
Йириндән болхла, шин эн төсв диг-дараһар күцәгдҗ, сурһульчнриг музейин үүлдврлә, экспонатмудын дөңгәр тууҗин йовдлмудла, төрскн һазрин байн зөөрлә болн нань чигн тоотла өөрхн таньлдуллһн болҗана. Талданар келхлә, энтн сурһульчнрт төрскн һазр-усна тускар немр ик медрл өглһн болҗана. Школын программд орҗах материал деер музейин экспозицсин дөңгәр музейин көдләчнрин һардврт сурһульчнр орн-нутгиннь болн таңһчиннь тускар сәәнәр, иләр медҗ авхмн. Музейд болҗах харһлтс экскурсин, наадна, марһана болн нань чигн олн зүсн янзар давхмн. Цуг эннь сурһульчнрин соньмслтыг икдүлҗ, медрлинь өргҗүләд, шин эрдмлә таньлдулхмн болҗана. Цагнь ирәд, кесгнь багшнр, экскурсоводмуд, номтнр, шинҗләчнр болх, тер болн нань чигн медрлин эклц тоотыг эн программин йовудт сурһульчнр медҗ авх. Аштнь сурһульчнр «Музейин хамгин сән экскурсовод» гидг марһанд орлцҗ, дасч авсн медрлән үзүлҗ дипломсар болн үнтә мөрәһәр ачлгдхмн болҗана. Эннь сурһульчнрт сән урмд өгчәнә. Программ җилин туршарт күцәгдхмн.
җИРһЛИН Кермн