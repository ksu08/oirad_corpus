Бурхн Багшин сурһаль делгртхә!
19-06-2019, 11:44 | Таңһчин зәңгс » Бурхн-шаҗна төрәр
Урҗ өдр «Бурхн Багшин Алтн сүм» гидг Цутхлң хурлд Бурхн Багшин гегән төрҗ һарсн, гегәрлтин хаалһд орсн болн амулңта таралңгин орнд залрҗ һарсн һурвн ик әрүн керг-үүлдврнь учрснд нерәдсн байрин керг-үүлдврмүд болв. өрүн эрт 4 часла Цутхлң хурлд нәәмн цер авлһна йосрхл күцәгдв. Терүнә хөөн 9 часас авн ик мөргүл болв. үрс сарин кемд цаһан седкләсн күцәсн керг, бурхн-шаҗна йосрхлд орлцсн йовдл күн болһна буйиг кесг сай дәкҗ икдүлҗ туста болна гиҗ әрәсәд, Моңһлд болн СНГ-д XIV Дала ламин гегәнә күндтә элч, Хальмгин шаҗн лам Тэло Тулку ринпоче келв.
Мөргүлин өмн шаҗн лам бурхн-шаҗна, эрүл-чик авг-бәрцәр бәәлһнә болн нань чигн төрәр сурһаль өгв. Сүл цагт зәрм әмтн бийән лам болҗахан зарлад, әмтнәс мөңг авад, олн зүсн йосрхл күцәҗ, бийиннь сә хәәҗ үүлдҗәхин тускар шаҗн лам бас келв. «Би удан цагтан эн төр босхсн угав, болв әмтиг мекләд, олна организац бүрдәһәд, Цутхлң хурлас салу үүлдвр күцәҗәх йовдл намаг үүмүлҗәнә. Нег тиим организац Бурхн Багшин төрҗ һарсн өдриг «Элст» гиичлүрин өөр сар хооран давулв. Эндр бидн мана Багшин һарсн өдр темдглҗәнәвидн, цер авх улст шишлң йосрхл күцәгдх. Эндр олн әмтн нааран ирснь мини седкл байрлулҗана. Мана Цутхлң хурл олн зүсн конференц, «төгрг ширә», семинар, марһа болн нань чигн керг-үүлдвр бүрдәҗ давулна. Эндр мана мөргүлд Германь орн-нутгас ирсн журналистнр хальмг улс үрс Сариг яһҗ темдглдгин, бурхн-шаҗн яһҗ делгрҗәхин туск фильм цокҗ авчана. Мана хурл әрәсәд бәәтхә, Европд хамгин ик хурл болҗана, тегәд мана таңһчур кесг туристнр ирнә. Эндр болҗах мана мөргүл мана Багш Дала лам гегәнә төлә, көрстә һазр деер бәәх цуг әмтә-киитә юмна төлә, таңһчин цецгәрлтин төлә күцәгдҗәнә»,- гиҗ Тэло Тулку ринпоче келв.
Хальмг Таңһчин Толһачин үүл дааҗадг Бату Хасиков мөргүлд орлцсн улсиг Бурхн Багшин төрҗ һарсн өдрлә йөрәв. «Бурхн Багшин җирһл болн үлдәсн ном-сурһальнь маднд үлгүр болна. Бурхн келсн үг гиҗ иткхмн биш. Хамгин түрүнд бийдән итктн, гиҗ Бурхн Багш келсмн. Тегәд күн болһн келсн үгдән эзн болтн, кесн кергтән дааврта болтн, бурхн-шаҗна сурһалиг делгрүлтн. Эндр шаҗн лам маднд келсн үг чик гиҗ санҗанав. Цуһар чик авг-бәрцәр бәәҗ, цевр ухата, сән седвәртә болх зөвтә. өөрән бәәх улст бидн өр-өвч болҗ, мана җирһл ясрхин төлә бийәсн эклх зөвтәвидн. Бидн нааран цевр уха зүүҗ, цаһан седкләсн ирнәвидн, хурлд бидн цуһар эгл улс болҗанавидн - гиҗ Бату Сергеевич йөрәлин үгдән келв.
Эн мөргүлд Шри Ланка орн-нутгас авч ирсн Бодхин модна урһц болн Бурхн Багшин әрүн шүтән олна оньгт тусхав. Шри Ланка орн-нутгин ламнр мөргүлд орлцҗ ик кезәңк ном умшв. Эн ламнр КалмГУ-д сурчана гиҗ шаҗн лам келсиг цуһар байртаһар тосв. Хуучн авъясар мөргүлин өмн мацг бәрдг ээҗнр болн «Тилопа» цутхлңгин гешүд шаҗн ламд цецгәһәр, цаһан идәһәр, зер-земшәр дееҗ бәрүлҗ өгәд, хадг татв.
Мөргүлин хөөн хурлын библиотекд Муутл гевш әрк уушго болн тәмк татшго улст цер авлһна йосрхл кев. Нег сардан, цөөкн сардан, җилдән болн насн-җирһлиннь турашрт цер авсн улс чик авг-бәрцәр бәәх үгән өгв. Хөөннь Муутл гевш цер бәрлһнә төрәр сурһаль өгв. Тер өдрин бийднь асхар Цутхлң хурлын эрст Бурхн Багшин шүтәг залҗ, ламнр терүг әрвслҗ, олна оньгт тусхав. Олн әмтн шүтәнд мөргҗ, Бурхн Багшин гегәнә сурһаль делгрҗ йовтха гиҗ зальврв.
Наталья ДАВАЕВА