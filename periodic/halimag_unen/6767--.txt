һартан өөтә эк
25-11-2017, 09:56 
Би арв һар җилдән багшар көдлләв, ода бичкдүдин садын сурһмҗлач болнав. Тегәд эн цагин эргцд олн эк-эцкнр харһв. Зәрмснь эврә күүкдтән йир эңкр: даңгин арднь орад, цугинь медәд, тодлад, кергтә ямаранчн тоот көдлмшин йовудт орулад, чадсарн дөң-тусан күргәд йовна.
Эндр цуг экнрин нарт-делкән Өдрлә ирлцүләд тиим нег күүкд күүнә тускар келхәр седләв. Элла Сарангова - баахн наста эк. Лиза күүкнь хойр җилин эргцд мана "Солң" нертә бичкдүдин садт орна. Тегәд түрүн өдрәс авн экнь даңгин садур ирәд, күүкнь яһҗ сурчана, ямаран керг-үүлдврт орлцна, ямаран программар күүкдт сурһмҗ өггднә гиҗ соньмсна, эврә нилчән күргнә.
Келхд, минь эн күүнә седвәрәр мана багд кесг соньн булңгуд секгдв. үлгүрлхд, медицинск цутхлң: энүнд күүкд-көвүд эмчин эрдмәр соньмсна. Бийән сәәхрүллһнә салонд бичкдүд үсән хәәчлүлҗ, визажист чигн болҗ наадна. Хальмг келнә болн сойлын булң бәәнә. Бас болхла йиртмҗин тускар медрл өггднә. Эннь цуһар мана бичкдүдт әвр таасгдна, цуһараднь олзта-туста болна. Сурһмҗлачнрт бас көдлмштнь ик дөң-тус болна.
Эврән Э.Сарангова олн үртә өрк-бүлд һарсмн, экнь бас чадсарн күүкдин бәәдл-җирһлд шунмһаһар орлцдг билә. Кемр эк үртәһән ниитәһәр бәәхлә, нег хәләцтә, нег тоолврта, нег-негән меддг болхла, тиигхлә дорас өсчәх үй эрк биш эврә эк-эцкнрлә, элгн-саднла бат залһлда бәрҗ йовх. Эннь мана орн-нутгт чигн олзта-орута болх.
Тегәд эндр сән өдрлә мана учрежденя һардач Л.Б.Оргадыкова, мана багин сурһмҗлачнр Элла Петровна Саранговад цаһан седклин ханлт өргҗәнә! Цаарандан чигн кергән сәәнәр күцәҗ, олн әмтнд тусан күргҗ, сән-сәәхн йовтн гиҗ Олн Бурхдас сурҗанавидн!
Галина БЕМБЕЕВА,
33-ч тойгта "Солң" нертә бичкдүдин
садын сурһмжлач