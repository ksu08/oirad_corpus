Дала ламин гегән зу наслхмн
31-01-2017, 16:58 
Калачакра номин цәәлһврт орлцсн олн улс ик чинртә зәңг соңсв. Калачакраг товчлсн январин 14-д болсн номд орхар ирсн улсла харһад, кесн күүндвртән Дала ламин гегән зун наснас үлү нас зүүхәр бәәхин тускар келв.
"Тадн нанд ут нас зүүлһнә пуджа гидг мөргүл нерәдвт, - гиҗ Дала ламин гегән келв. - Арвн миңһ һар җил бәәтхә гиҗ тадн зальврвт. Болв тиим бәәдл учрхнь маһд. Тер бийнь нанд ордг зүүднә тәәлвринь болн нань чигн ончта темдгүдиг шинҗләд бәәхлә, би эн орчлңд зуунас үлү җил, келхәс, 113 җил бәәх болҗанав. Тернь йир сән болх билә. Тегәд би зун наснд күрхв, гиҗ би иткҗәнәв. Тегәд цуг тадн эрүл-менд, хөв-кишгтә бәәтн. Бичә зовтн".
Эн келсн үг деернь немҗ келхлә, эн төрәр Мана Ик Багш давсн җилин апрелин эклцәр Гелуг школын хурлмудын ах багшнрла харһсн кемдән түрүн болҗ келсмн. Тиигхд эрүл-мендм бат, ухан-седклм хурц, тегәд зуунас үлү нас зүүх бәәдлтәв, гиҗ келснә тускар мана газет бичлә. Ригад болсн номин хәәрлһнд орлцсн зәрм улсла харһхларн чигн Күңкл Багш зуунас үлү наснд күрхин тускар келсинь әмтн тодлна.

ҖИРһЛИН Кермн