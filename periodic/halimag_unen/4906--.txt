Шаңһа демәр патьр хулдҗ авна
17-01-2017, 10:58 
Кезәд чигн гер-бүүрин төр хамгин чинвртә төр гиҗ тоолгдна. Өдгә цагт балһсдт эн төр хурц. Яһад гихлә патьрмуд йир үнтә. Дәкәд болхла күн болһнд банк ипотек өгхш, юңгад гихлә бичкн җалвта улст бүүр хулдҗ авлһна төлә мөңг өгйәһәр өгхәр седхш. Эннь медгдҗәнә, сар болһн кредитин мөңг өгхин төлә җалвнь
күртшго.
Мана орн-нутгт, тер дотр таңһчд гер-бүүрин таалан ясруллһна туст олн зүсн шаңһа программс үүлдҗәнә. Тегәд чигн льготн категорьт ордг иргнмүд шаңһас дем авч, деернь эврә хүв мөңгән немәд, патьр хулдҗ авх арһта болхмн. Келхд, Элст балһсна 7-ч микрорайонд бәәдг Мария Санджиева маднла эврә дамшлтарн хувалцв. Эн күүкд күн урднь өрк-бүләрн 1-ч микрорайонд общежитьд бәәдг бәәсмн. Олн җилин эргцд патьрин чеерүдт темдглгдсн бәәсмн. Энүнәс нань эрмдгтә эцкнь гер-бүүрин таалан ясруллһна төлә дөңцл
мөңг авлһна чеерүдт орулгдсн бәәҗ. Тегәд нег дәкҗ зурһан җил хооран намрин сүүләр эцкднь 320 миңһн арслңга дөңцл мөңг өгсмн. Тиигхд тер мөңгнә кирцәһәр общежитьд бичкн хора авч болхмн билә. Общежитьд бәәһәд бәәҗ, дәкәд нег өрәһәр ю кехмб гиҗ санад бәәв. Тегәд эврәннь хораһан хулдад, тер шаңһа дем авад, зүсн-зүүл банксас мөңг өгйәһәр авч деерәснь немәд, онц патьр хулдҗ авсн болдг. Тер бичкн болв чигн дөңцл мөңгиг эс авсн болхла, ода күртл общежитьд бәәх биләвидн гинә. Арвн тавн җил общежитьд бәәһәд хальшрв, сән таал уга олна герт зуг цаг зуур эс гиҗ цөөкн җил тесч бәәҗ болхмн. Зуг җирһлиннь туршарт общежитьд бәәһәд, тенд насан чиләхиг кенд чигн дурдшгов гиҗ Мария маднла тоолврарн хувалцв. Терүнәс нааран дөңцл мөңгнә кемҗән өссмн, ода эрмдгтә улст гер-бүүрин таалан ясрулхин кергт өгдг демин мөңгн 450 миңһ һар арслң тогтаҗана.
Тегәд чигн шаңһа дем олн улст урмд өгнә, эдн эврә бүүртә болх күслдән күрнә. Ямаран чигн өрк-бүл гер-бүүр хулдҗ авхла, энтн эднә бүлд хамгин чинртә болн байрта йовдл гиҗ тоолгдна. Нег үлү олн үртә өрк-бүлмүдт энтн ик хөв-кишг мөн. Яһад гихлә государствин, бәәрн йосна дөң угаһар гер-бүүрин төриг хаһлхд күчр-күнд болна. Энүнә тускар одахн Элстд учрсн байрта йовдл герчлҗәнә. Шин җилин өмн өргнд хотл балһснд "Элст балһсна баахн өрк-бүлмүдиг гер-бүүрәр тетклһн" гидг программ күцәлһнә йовудт арвн хойр баахн өрк-бүл гер-бүүрин сертификат авв. Эннь нурһлҗдан өнр-өсклң өрк-бүлмүд шин бүүртә болв.
"2013-2020 җилмүдт Хальмг Таңһчд гер-бүүрин тосхлтыг делгрүллһн" гидг государственн программ мана таңһчд бәәдл-җирһлд тохрагдҗана. Эн программас иштә зәрм багмудын иргнмүд гер-бүүрин таалан ясрулҗ чадҗана. Өдгә цагт эн шаңһа программд иим категорин иргнмүд: дәәнә ветеранмуд, эрмдгтә әмтн, гемтә-шалтгта үртә өрк-бүлмүд, дәәни көлд орҗ, цергә үүлдвр күцәсн ветеранмуд, радиационн аюлын уршгиг уга келһнә керг-үүлдврмүдт орлцсн улс, урднь цергә халхд үүлдҗ, амрлһндан һарсн улс, бичкн цагтнь ВИЧ-хальдвр хальдсн улс болн эднә эк-эцкнр, киитн Ар үзгин һазрас нүүҗ ирсн әмтн, төрскн һазрасн эврә биш дурар нүүҗ ирсн улст тоолгдсн әмтн, бичкндән өнчрсн болн эк-эцкнрин хәләвр уга үлдсн улс, теңгрин аюл, бачм йовдл учрснас көлтә эврә бүүр уга үлдсн улс орна.
Таңһчин тосхлтын, көлгн-күчнә болн хаалһин эдл-ахун министерствин кесн то-дигәр, 2013 җиләс авн мана таңһчд 1189 күн федеральн болн таңһчин бюджетәс дөңцл мөңг авч, гер-бүүрин таалан ясрулсмн. Келхд, Төрскән харсгч Алдр дәәнә 186 ветеран, 89 эрмдгтә улс болн гемтә үртә өрк-бүлмүд патьр хулдҗ авч чадв. Чернобылин аюлын уршгиг уга келһнд орлцсн 91 күн гер-бүүрин сертификатын мөңгән һарһҗ, шин бүүртә болцхав. Теңгрин аюлла харһад, эврә гер уга үлдсн 2 иргн, цергә үүлдврән төгсәһәд, амрлһнд һарсн 1 иргн гер-бүүрин шаңһа сертификат авч, патьр хулдҗ авсн болдг. Бичкндән өнчәр үлдсн 154 күүнд
гер-бүүрин таалан ясруллһна төлә демин мөңг өгсмн, 199 күүнд шишлң гер-бүүр нәәмәдллһнә бооцаһас иштә шин патьр өгсмн. Бичкнднь ВИЧ-хальдвр хальдсн улс болн эднә эк-эцкнрин тоод орсн 19 күн гер-бүүрин таалан ясруллһна төлә дөңцл мөңг авсмн. Гер-бүүрин кредит авсн 448 баахн өрк-бүлд бас демин мөңг өгсн болдг. Тегәд чигн олн улс шаңһа программст орлцҗ, эврә бүүртә болх әрүн күслдән күрнә. Энүнәс нань мана таңһчд
күсдундур миңһ һар өрк-бүл экин капиталын мөңг олзлҗ, гер-бүүрин таалан ясрулсмн. әмд
күн арһта гидг. Арһлад күч-көлсәрн мөңг олад, деернь шаңһас дем авад, гер-бүүрин төрән хаһлҗ болхмн.

Маргарита АРЗАЕВА