өөдән цолта лам таңһчд ирв
08-10-2014, 17:50 | Таңһчин зәңгс
Хальмгин шаҗн ламин үрврәр таңһчд Дрепунг Гоманг хурл-университетин ах багш, гевш-лхарамб Йонтен Дамчо баралхҗ ирв. Октябрин 7-д Бурхн Багшин Алтн сүмд ик цолта гиичин нернд шишлң мөргүл болв.
Энткгин һазрин хамгин ик хурл болҗах Дрепунг Гомангд хальмг һазрас одсн олн баһчуд шаҗна ном дасҗана. Теднә кесгинь Йонтен Дамчо сурһҗ йовсмн. Гүн медрлтә лам урднь бийнь баһ наста гелңгүдт шаҗна ном дасхҗасмн. өөдән цолта багш мана таңһчд бәәсн дөрвн өдрин туршарт олн улст номин цәәлһвр өгхмн. Асхн болһн Цутхлң хурлд ик багш олн улст Арья Нагарджунан номин цәәлһвр өгч, медрлән гүүдүлхд туслхмн. Октябрин 9-д әмтн Цаһан Дәркин ик номд орҗ, ут нас зүүлһнә йосрхлд хамдан зальврҗ чаджана. Ут нас наслхд, эрүл-мендән батлхд, ухан-санаһан цеврлҗ авхд туслх Цаһан Дәркин номиг давсн сард шаҗнд шүтдг олн улст ик багш Т. Пакчо цәәлһҗ өгсн бәәсмн. Тер номд орсн улс медсән улм гүүдүлҗ, шаҗна дәкн нег цәәлһвр авх хөвтә болҗана.
Арья Нагарджуна Цутхлң хурлын эргнд бәәх әрүн арвн нәәмн багшин, гүн номта ламнрин негнь болҗана. Терүнә бичсн «Бодхичиттын цәәлһвр» гидг әрүн номин һол учр-утхиг Йонтен Дамчо һурвн асхна кемд шаҗнд шүтдг, шаҗна номар соньмсҗах улст цәәлһҗ өгхмн. Тиигәд шаҗн лам Тэло Тулку ринпочен седвәрәр таңһчд ик номта болн өөдән цолта ламнр ирҗ, шаҗна номин цәәлһвр өгчәхнь ик чинртә керг болҗана. Гертәсн хол һазрт һарч йовлго эврәннь һазртан номин хәәрнд күртнә гисн басл ик кишг болҗана. Хальмгин элчнр Йонтен Дамчола Энткгин һазрт 2012 җилд харһсн билә. Ода гевш лхарамб Хальмгт ирҗ ном хәәрлҗәнә.
Дрепунг Гоманг хурлын ах ламиг зурһан җиләр үүлднь орулна. Зурһан җил давсна хөөн гелңгүд Дала ламин нернд ах багш болх улсин нерд заагдсн цаас орулҗ өгнә. Гевш Йонтен Дамчо эврәннь үүлдән Дала ламин зәрлгәр орулгдсмн. Гевш Амдо провинцин Такшанг Лхамо гидг бәәрнд 1940 җилд төрсмн. 1959 җил Китд Төвдиг дәәлҗ авсна хөөн Энткгин һазрур орһҗ һарсмн. Энткгин өмн үзгт Гоманг хурлыг шинәс босхҗ авлһар көдлмш кесн җирн гелңгин негнь Йонтен Дамчо бәәҗ. өдрин дуусн теегт көдләд, эдн хотд кергтә урһц урһаҗ авдмн. Асхнднь шаҗна номин ард орҗ, номан геелго хадһлсн болҗана. Шаҗиг йосна цуг зокалар хадһлхин төлә номта дегтрмүдиг шинәс цааснд буулһҗ бичәд, номиг олна олзллһнд тиигҗ орулсн болҗана. 1984 җилд гевш гелуг халхин университетск шүүвриг йилһән сәәнәр өгәд, гевш лхарамб гидг номин өөдән цол зүүв. Дрепунг Гоманг хурлд ах Багшиг Кхен ринпоче гиҗ нерәднә. Ик хурлын төсвсиг күцәһәд, Францд, Моңһлд, Америкин Негдсн Штатд гевш лхарамб одад, шаҗна номин цәәлһвр өгч йовсмн. өдгә цагт Хальмгин әмтн ик цолта ламин номин цәәлһврт орх хөвтә болв.
Ушкана Сувсн
Н. Шалдунован цоксн зургуд