Билгтә артист болн зурач Лиҗ Очиров
11-01-2018, 10:17 
Лиҗ Эрдниевич Очиров 1914 җилд Цаһан Нур селәнд төрсн билә. Хө мөстәднь энүнә экнь өңгрв. һурвтадан эцкән гееһәд, өнчрәд үлдв. Анкетд юм бичсн цагтан ямаран өдр болн сард һарсан эн бичдго билә. Өнчн үлдсндән тер меддго бәәсн бәәдлтә. Баһ Дөрвдә өнчн бичкдүдин герт долан класс төгсәһәд һархлань, көвүн билгтәһинь үзсн багшнр Əәдрхнүр хальмг школур йовулна. Энд көвүнә эрдмнь йир сәәнәр илдв. Артистическ билг деернь зург зурдг эрдмтә бәәснь медгдв. Əәдрхнә художественн техникумд сурһульчнриг шүүҗ авчасн кемлә бичкн хальмг көвүнә билгтнь нертә орс зурач болн багш П.Власов оньган өгв. Эн багшин селвгәр Лиҗ хөөннь художественн техникумд орҗ сурсмн.
Əәдрхнә драматическ школыг төгсәснә дару Лиҗ 1930 җилд Саратовин художественн училищд орҗ сурв. әмтнлә дарунь таньлддг, үгтә-күүртә көвүн бәәрн зурачнрла таньлдв. Кесгләнь үүрләд, зурачнр терүг дөңнәд, зург зурх, кеерүлин көдлмш кех даалһвр авхларн терүг дахулдг билә. Тер кемд Лиҗ кесг плакат зурв. Теднәс хойрнь йир сән болад, госиздатын халхар барлгдсн билә. Болв хая харһдг көдлмшәс олсн мөңгн күртдго билә. Сурһульд кергтә материалмуд хулдҗ авх мөңгн күртлго бәәв. Лиҗ вокзалд, портд, базрт чигн сурһуляс сул цагтан көдләд, бийән теҗәх бичкн мөңг олдмн. Тиигҗ сурхд йир күнд билә, тегәд хойрдгч курсин хөөн 1932 җилд сурһулян үлдәһәд, Лиҗ Очиров төрскн селәнүрн хәрҗ ирнә. Селәнә советин һардвр энүг клубин һардачд тәвнә. Лиҗ Эрдниевичин бүрдәсн художественн самодеятельностин болн дүрслгч искусствин кружокд ордг баһчуд таңһчин хәләврмүдт күндтә орм эзлҗ, нер һардг болв.
Иигәд Лиҗ Очировин шунмһа үүлдврнь олнд темдгтә болв. 1934 җилд художественн Академь төгсәһәд ирсн Иван Нусхаев Лиҗиг Элстүр дуудҗ авв. Əәдрхнд сурчасн цагтан эдн нег-негән таньдг билә. Совнаркомин даалһврар үүдәгч организац тогтахар бәәсн Нусхаев үүрән эн кергт орлцулв. Алдр Октябрьск революцин хөрн җилин өөнд нерәдәд, таңһчин зурачнрин һәәхүл белдгдв. Эн төрәр 1937 җилд хург деер күүндвр кегдсн бәәҗ. Хойр зу һар көдлмш һәәхүлд тәвгдв. Профессиональн зурһан зурач болн эврә сән дурар үүлддг арвн хойр зурач һәәхүлд зургудан орулсн бәәсмн. Лиҗ Очиров арвн хойр көдлмшән олна оньгт тиигхд тусхасн бәәҗ. Василий Хомутниковин болн орден зүүсн күч-көлсчнрин зургуд эн зурсн билә. Эврәннь гергнә болн артистнрин зургуд чигн Лиҗ зурсмн. Тер зургудтнь тодлгдсн улс әмд мет, тиим оньг авлгч бәәдләрн әмтнд таасгдв. Күн болһна заң-авциг зурач үзүлҗ чадснь ик күцәмҗ болсмн.
Зургудын галерейиг һардсмн
Дарук җилднь чигн таңһчин һәәхүл бүрдәгдв. Энүнд Лиҗ Очиров шин зургуд белдв. Онц күүнә зургас нань әмтн олар орулгдсн, җирһлин бәәдлиг үзүлсн зургуд тер белдсинь әмтн үзв. Зурачнрин үүлдвр шунмһа болҗахинь, үүдәгч билг-эрдминь өсчәхинь үзәд, искусствин кергәр үүлддг заллтын медлд государственн зургудын галерей бүрдәх шиидвр авгдсмн. Элстд эврә зургудын галерей секгдсн билә. Терүг һардлһна көдлмш Лиҗ Очировд даалһгдсмн.
1939 җилд "Родина" кинотеатрт Хальмгин зурачнрин тооцана һәәхүл бүрдәгдв. Терүнднь зурач Владимир Фаворский орлцсмн. "Җаңһр" эпосиг кеерүлх зургуд белдхәр материал хәәҗ ирсн нертә зурач хальмг зурачнрин үүдәврмүдиг үзв. Эн һәәхүлд Лиҗ Очиров эврәннь "Автопортрет" үзүлснь темдгтә. Зургуд зурлһна болн олна үүлдвр шунмһа кевәр делгрҗәсн бийнь, зурачнрин бәәдл-җирһлнь сән таал уга бәәсмн. Тер цага газетмүдт бичгдсәр, зурачнр Л. Очиров болн И. Нусхаев му бичкн хорад бәәхинь, тендән хонад, тендән зурад, тиим сән биш бәәдлд эдн үүлдҗәсинь медхд йир күчр.
Болв зурачнр, таңһчин цуг улс мет, өөрдҗ йовх "Җаңһрин" тәвн зун җилин өөнд белдәд, күнд тоотан мартад гүҗрҗ көдлв. СССР-ин зурачнрин Ниицәнә президиум хальмг зурачнрт дөң болх шишлң комиссь бүрдәсн билә. Элстд ирәд, көдлснәннь хөөн Москвад ирхләрн комиссин гешүд президиумд тооцаһан өгәд, бәәрн зурачнрин үүлдврин тускар келҗ өгдг бәәҗ. Зурач Лиҗ Очиров шишлң сурһульнь тату болвчн ик билгтә болн зурлһна өвәрц янзта гиҗ тедн темдглсмн.
Лиҗ Очиров болхла, көдлмш болһнан ик дигтәһәр, кесгтән ясҗ зурдг бәәсмн. Түрүләд зургин харинь һарһад, әмтнд үзүләд, тедн таассна дару тер зурган өңгтә ширәр зурҗ, йоста өңг-бәәдлднь күргдг бәәҗ. "Автопортретан" эн кесг дәкҗ чиклвр орулҗ зурсмн. Күнд һарта Саврин зургиг эн бас тиигҗ зурсмн. Хальмгин һучдгч җилмүдин искусствд Лиҗ Очировин "Автопортрет" хамгин сән гисн үүдәвр болҗана. Зурач терүгән кесг җил зурснь темдгтә. Ода чигн тер зургиг хәләһәд, Лиҗ Очиров ямаран күн бәәсинь, ямаран ухан-тоолврта, ямаран заңта бәәсинь медсн болнавидн.
Энүг Фаворский үнллә
Тер җилмүдт Лиҗ Очиров СССР-ин зурачнрин Ниицәнә гешүн болсмн. Тер кемд В.Фаворский зурачнрин үүдәврмүдиг сәәнәр үнләд, бийиннь зургиг, "Җаңһрт" нерәдсн композициг зааһад, олн-әмтнәннь зурлһна эрдмиг эн цааранднь делгрүлҗ йовна гиҗ зааҗ. һәәхүлд Л. Очировин зургудын өөр әмтн оларн цуглрҗ, таасҗ хәләдгинь тер бас темдглв. Кеерүлин көдлмш кедг арһинь эн темдглв. Театрин зәрм наадыг зурач болҗ кеерүлсмн. Туульсар зургуд зурхар зөрглсмн. Заяни билгтә зурачд профессиональн белдврнь тату болҗ генүлҗәнә. Артистическ үүлдврт оньган өгәд, эн халх билгән Очиров күцц делгрүлҗ чадҗахш гиҗ СССР-н зурачнрин Ниицәнә келн-улсин комисссин бюро темдглсн бәәҗ. "Җаңһрин" өөнд нерәдәд һарсн "Хальмг улсин билг-эрдм" гидг дегтрин кеерүлиг Лиҗ Очиров күцәсмн. Өвкнрин зурлһна эрдмәр ул авад кесн зургуд йир сән болҗ. Дәәнә өмн һарчасн дегтрмүд дунд кеерүлин халхарн эн дегтр йир соньн болсиг цугтан темдглнә. "Җаңһрин" өөнд нерәдсн керг-үүлдврт Лиҗ Очиров шунҗ орлцсмн.
Терүнә дару ик зург зурхар, Петр хан хальмг хаанла харһсн кемиг үзүлхәр белдвр кесмн. Зуг дән экләд сансн санаһан күцәх арһ өгсн уга. Зургуд зурх зурань олн бәәсмн.
1942 җилд зунар артистнр Лаганя сойлын герт "Кенз байн" гидг наад тәвсмн. Наадн төгсәд, әмтн герүрн хәрәд уга, артистнр сценическ хувцан тәәләд уга бәәтл Лиҗ Очировиг "олн-әмтнә хортн" гисн хар гөрәр гемшәһәд, бәрәнд авсмн. Тер үүсрт уга худл зәңгәр билгтә эн күүнә җирһлин әмнд күрсмн. Хөрн нәәмтә билгт тиигәд худл гемшәврәр түүрмд орсмн.
1967 җилд эн зурачин үүлдврин тускар бичсн искусствовед болн зурач Иван Ковалев таңһчин прокуратурт эрлһ орулҗ өгәд, И.Нусхаевин болн Л.Очировин нердиг цеврдүлҗ авсмн. Терүнә үүлдврт хаҗһр йосн биш үүл уга болад, Л.Очировин туст уголовн кергнь хаагдсна тускар Хальмг АССР-н прокуратур 1967 җилин сентябрин 2-т тиим шиидвр авсн бәәҗ.
Йириндән тер цага газетмүдин халхсиг умшад, архивин материалмуд хәләһәд, Лиҗ Очиров йир ик шунлтта, даңгин көдлмш кеһәд йовдг бәәсинь үзҗ өврнәч. Өдр болһн репетицс, нааднд орлцлһн, тер хоорнд зургуд зурх цаг олх кергтәлм. Тиим дүүрң җирһләр артист болн зурач Лиҗ Очиров бәәсмн.

Галина ХЕЙЧИЕВА