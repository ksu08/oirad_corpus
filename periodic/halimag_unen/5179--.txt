Хальмг сойлын бат ул-сүүрнь
21-02-2017, 14:19 
Җил болһн бидн төрскн келнә нарт-делкән өдр темдглнәвидн. Делкәд чигн кесг келн мартгдҗ йовна, тегәд тиим өдр йилһсн болҗана. Болв мадниг тер тоот төвкнүлх зөв уга. Улм ик оньган бидн хальмг келндән, терүг шинәс босхлһнд болн өргәр тархалһнд өгх зөвтәвидн.
Келн юунас эклнә гихлә - өрк-бүлд ээҗ-аавнь хальмгаһар келҗ ачнр-зеенрән дасхх зөвтә. Болв эндрк медәтнрин ик зунь төрскн келән медхш, юмнас, кенәс чигн эмәлго ачнрлаһан орсаһар күүндснь соңсгдна. Тедниг хөрдг күн чигн уга.
Йирдән медәтә күн баһчудт үлгүр болҗ хальмгаһар күүндх зөвтә, адг ядхдан эврәннь элгн-садтаһан, өрк-бүлдән. Тегәд келән меддго улсиг дасхҗ, курсмуд секхмн. Сән үлгүр эн туст Хальмг телеүзл үзүлҗәнә, энд курсмуд секв, болв медәтә улс тедн дунд үзгдҗәхш.
Хальмг келн ода һаза соңсгдхш. Тегәд тер эндүг чиклхин кергт олн әмтн орлцдг керг-үүлдвр өргәр, җилд арв дәкҗ, сар болһн бүрдәх кергтә. үлгүрнь, хальмг келнә, сойлын, баһчудын, медәтнрин өдр, школмудын театрмудын хәләвр, баһчуд дунд хальмг дууна сән өдр болн нань чигн олна нәр -наад кехмн. Тиигчкәд хальмг кел меддг улс тедниг һардх зөвтә, тиигхлә әмтн хальмг кел соңсх, келән дасхар седх.
Төрскн кел бичкдүдин садт болн школд дасна, болв садын төлә сән учебник уга, школын сурһульчнрин төлә "үйнр"гидг сән учебник экләд тогтагдҗана, ода зуг эклц классмудын төлә бәәнә. Садмудын төлә хальмг келтә сурһмҗлачнриг, школын багшнриг онц программар белдх кергтә - хамгин түрүнд эдн сәәнәр хальмгаһар келх зөвтә, зуг келдг күн бичкдүдиг дигтә-даратаһар дасхҗ чадх.
Ода хальмг келнә специалистнриг Хальмг университетд болн Элстин педагогическ колледжд белднә, болв теднә белдврнь цааранднь ясрулгдх зөвтә. Хамгин түрүнд тер специалист хальмг келән сәәнәр медх, келнә байн көрңгинь олзлҗ келх чигн, бичх чигн зөвтә. Тернь амр биш неквр. Болв ода тиим сән мергҗлттә көдләчнр бичкдүдин садмудт болн школмудт кергтә болсн деерән "Хальмг үннд", радиод болн телеүзлд кергтә болҗана, зуг тедн олдхш.
Яһад гихлә тележурналист дарунь нег соңсхвр һардҗ хальмгаһар сәәнәр келх зөвтә, "Хальмг үннә" редакцд ирәд статья, зәңг хальмгаһар бичх даалһвр авна, школд чигн хамгин түрүнд сурһульчнран хальмгаһар келдгиг дасхх йоста. Болв эврәһәрн күүндҗ чаддго күн сурһульчнран яһҗ дасххмб? Тиим үлгүр болхла ода бәәнә. Тернь хамгин түрүнд сурһулин заведеня керг мөн. Хальмгаһар сәәнәр бичхин, келхин төлә зуг хойрхн-һурвхн җилдән шишлң программар дасхх кергтә, тиигхлә хальмг келнә билгтә багшнриг, журналистнриг болн бичәчнриг чигн белдҗ сурһмҗлҗ болҗана. Түргәр кел дасдг кесг эв-арһ, методик бәәнә, терүг олзлх кергтә. һазадын келиг сурһульчнр яһад ахр болзгт дасад авчкна? Келн уга болхла юн чигн күцгдшго.
Цааранднь болхла келән дасхар седҗәх баһчудт, бөдүн улст, медәтнрт бас шишлң учебникүд, эврән дасдг дегтрмүд кергтә, эднә седвәриг ухата улс дөңнх гиҗ нәәлҗәнәв. Тернь бас дамшлтта багшнрин болн номтнрин керг.
Эндр төрскн келән, сойлан, авъясан делгрүлхин, босххин төлә йир сән таалта цаг. Зуг олна
күчәр, төрскнч улсин ухаһар тер өөрхн ухата хәләциг уурулҗ, талвңд, уульнцд һарч хальмг бииһән, дууһан дасҗ, терүг олнд медүлҗ, мана өвкнрин чилшго зөөриг цуг делкәд тархаҗ йовий. Тиим сәәхн цаг ода ирсн бәәнә, тер таалыг олзлад улан залатнрин келән болн сойлан делгрүлий!

ТүРВәН һуна


Мана үнтә зөөр

Февралин 21-д бидн төрскн келнә нарт-делкән Өдр темдглнәвидн. Эн өдрлә олн улсиг таңһчин Толһач Алексей Орлов йөрәв. "Төрскн келн - энтн олн улсин хамгин үнтә зөөрнь болн келн-улсин сойлын һоллгч тоотнь болҗана. Келн - улсин һоллгч үндсинь, сойлынь хадһлхин болн терүг делгрүлхин төлә хамгин түрүнд төрскн келндән оньган өгх кергтә.Төрскн келән хадһллһн, даслһн болн тевчлһн энтн эврә келн-улсин сойлдан, тууҗдан эңкр болхин сурһмҗ өглһн болҗана. Эндр бидн эрк биш төрскн келән хадһлҗ, дорас өсч йовх үйнрт мана үнтә зөөриг күргҗ өгх зөвтәвидн!" - гиҗ Йөрәлин бичгт келгдҗәнә.
Тер мет эн Өдрлә олн улсиг таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов йөрәв.