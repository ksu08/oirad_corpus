Билгтә бичкдүд энд өснә
18-09-2018, 11:29 
Одахн Ик Буурла районд бичкдүдин немр сурһулин Гер секлһнә байрин керг-үүлдвр болсн билә. Терүнд кесг гиичнр ирҗ, района бичкдүд билгтә болн һартан өөтә болҗахиг ил үзв. Байрин керг-үүлдврт орлцачнрин оньгт бичкдүдин һарин кегдлмүдин һәәхүл тусхагдв, "Торһа" болн "Нотка" ансамбльмудын күүкд-көвүд билг-эрдмән үзүлв.
Ик Буурла района немр сурһулин Герин һардач Нина Аджадыкован келсәр, энд 150 күүкн-көвүн сурна. Эднә төлә олн кружок болн негдлт үүлднә. Технологин багшнр З.Николаеван болн И.Мукабенован һардврт бичкдүд арсар, сувсар, цаасар, давста һуйрар, олн зүсн тасмар болн нань чигн тоотар ке-сәәхн кегдлмүд кенә, хатхмр хатхна.
- Урднь бидн шишлң бәәрн уга биләвидн. Тегәд иим ке-сәәхн үүдәлтин Гер тосхснд бидн КТК-Р компаньд болн таңһчин һардврт ик ханлтан өргҗәнәвидн. Ода энд хореографин, хорин, һарин үүдәлтин шишлң кабинетмүд бәәнә, өдгә цага оборудовань углҗ тәвгдв, тегәд энд олн зүсн концерт болн марһа давулхин төлә цуг таал тогтагдв. Района керг-үүлдврмүд давулхин төлә залд ик тәәз болн 250 күн суух орм бәәнә. Ода бидн немр шин кружокмуд секҗ чадҗанавидн. Селән һазрт бәәдг бичкдүд билг-эрдмән делгрүлҗ, нер һарч өлзәтә сән үрд болҗ өсхин төлә иим таал тогтагдснь маднд ик гидг байр-бахмҗ үүдәҗәнә, - гиҗ Нина Николаевна келв.
Тәвн җил хооран бүрдәгдсн "Торһа" ансамбль эн җил ончта өөнән темдглхмн. Савр Дорчеевин һардврт үүлдҗәх ансамбль эндр әрәсән олн-әмтнә үүдәлтин ачта коллективин нер зүүнә. Эдн төрскн Ик Буурла һазрин нериг таңһчдан бәәтхә, әрәсәд болн нарт-делкәд чигн өөдән бәрҗ, хальмг улсин бииһин эрдм болн сойл делгрүлҗ йовна. Эн коллективд биилҗ йовсн бичкдүд өсәд-босад, эрдмәрн көдлҗ йовна. Болв эднә җирһлд би онц орман эзлнә. Ода эн ансамбльд орлцҗ йовсн улс ончта өөнән темдглхәр белдврин көдлмш кеҗәнә. Өөнин байр цуг района байр болхнь лавта.
"Нотка" гидг эстрадн дууна үлгүр-үзмҗин ансамбль районд болн таңһчд болдг марһаст бас шунмһаһар орлцна. Эн ансамблиг һардҗах Санал Окняев дорас өсч йовх бичкдүдиг сурһна. Бийнь эн еңсг сәәхн дуулна. Байрин хургт орлцсн улсин чикнә хуҗр хаңһаҗ, күндтә гиичнриг билг-эрдмәрн өврүлв. Урднь эдн района баһчудын цутхлңд занятьс давулдг бәәсмн. Ода болхла эднә төлә сарул хора болн сән аппаратур бәәнә. Тегәд бичкдүд болн багшнь йир байрта бәәнә.
Района бичкдүд таңһчин марһаст даңгин орлцҗ, нер һарна гиҗ темдглх кергтә. Ик Буурла күүкд-көвүд 2000 җиләс авн "КТК - билгтә бичкдүдт" гидг марһанд шунмһаһар орлцҗана. Эн марһанд диилвр бәрсн сурһульчнр өсәд-босад, эндр бийснь дорас өсч йовх бичкдүдин билг-эрдм делгрүллһнә халхар көдлҗәнә. Тиигәд, Эвелина Лиджиева Хальмг Таңһчин симфоническ оркестрт көдлнә, Санал Чедыров Ямало-Ненецк автономн округд келн-улсин сойлын Цутхлңд хореограф-постановщик болҗ үүлдҗәнә, Загид Каминов "Салехард" гидг олн-әмтнә бииһин ансамбль һардҗана. Эдн үүдәлтин түрүн ишкдлән района бичкдүдин немр сурһулин Герт кесмн.
Эн җил эн марһанд района бичкдүд бас орлцад, удл уга Москвад болх 3-ч девсңд билг-эрдмән үзүлх зөв авв. "Торһа" ансамбль, Герензел Окняева болн Иляна Устинова мана орн-нутгин хотл балһснд болх марһанд орлцхмн гиҗ байрин хургт келгдв. Цуһар эдн хальмг улсин сойлла олн әмтиг таньлдулҗ эрк биш диилвр бәрҗ хәрҗ ирх гиҗ санҗанавидн.

ДООҖАН Наталья
ЗУРГУДТ: \u201cТорһа\u201d билҗәнә; кегдлмүдин һәәхүл
И.Музраеван цоксн зургуд