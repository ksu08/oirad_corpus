Өвкнриннь тууҗан сергәҗ
26-09-2017, 16:58 
Удлго, сентябрин сарин 29-д, таңһчин улсин
үүдәлтин Герин ул деер "100 җил хооран бәәсн хальмг көвүн болн күүкнә нег өдр" гидг келн-улсин хоорндк фестиваль болх. Эн
керг-үүлдвр таңһчд бәәдг олн келн-улсин элчнрин хоорндк хәрлцәнә залһлдаг, иньгллтиг батруллһнд нилчән күргхмн.
Фестиваль бәәдл-җирһлин күнд бәәдлд туссн бичкдүдт дөң болдг Саңгин дөңнлһәр "Солң"("Радуга") социальн-реабилитационн федеральн грантов төсв күцәлһнә йовудт бүрдәгдҗәнә. әмтнә социальн теткврин таңһчин комплексн цутхлң эн төсвиг ухалҗ һарһад давулҗана.
Эн төсв 2016 җилин апрель сарас авн Элстд бәәдл-җирһлд тохрагдҗана. Энүг күцәлһнә йовудт олн зүсн керг-үүлдврмүд давулгдв. Цергә-патриотическ лагерьмүд көдлв, спортивн наадд, квест-наадд, спортивн марһас, соньн улсла харһлтс бүрдәгдв. Күүкд Аһш балһснд экскурьст одв, һарин эрдм, мөр ундг дасв, Ут тоодан 300 һар күүкн-көвүн олн зүсн
керг-үүлдврмүдт орлцв. Эн бичкдүдин болн эк-эцкнрин төлә мана таңһчин, талдан регионмудас чигн ирсн дамшлтта психологуд болн специалистнр тренингүд давулв.
Фестивалин йовудт элстихн болн балһсна гиичнр төсвд орлцачнр болн балһсна школмудын
үүдәгч командс белдсн театрализованн нәр-наадыг хәләҗ чадх. Тер мет үүдәлтин көдлмшин һәәхүл болх, келн-улсин хот-хоолар тоохмн. Хальмг кел, амн үгин зөөрин үүдәврмүд сәәнәр меддг, нәрн шинҗ, шаһа наадҗ чаддг әмтн билгән һарһҗ үзүләд, белгүдәр ачлгдх.
Эн өдрин бийднь "Солң"("Радуга") төсв күцәлһнә аш диглгдх. Конференцд насни дигт күрәд уга күүкдин керг-төрин комиссьмүдин, уйн наста баһчудын керг-төрин эңгүдин, әмтнә социальн харслтын, сойлын, спортын болн баһчудын политикин халхар үүлдг күцәгч йосна органмудын элчнр орлцх. Бичкдүдлә көдлдг әмтнә социальн теткврин райодын комплексн цутхлңгудын болн Элст балһсна сурһуль-эрдмин организацсин специалистнрин төлә эрдминнь туст тренингүд бүрдәгдхмн.

Маргарита АРЗАЕВА