Хамгин чадмгнь диилв
03-12-2019, 10:02 | Таңһчин зәңгс » Спорт
Одахн Элстд шалтгта улсин нарт-делкән өдриг темдгллһнә йовудт таңһчин спортын болн баһчудын политикин, адаптивн физкультурин болн спортын таңһчин Цутхлң, «әрәсән паралимпийск комитет» гидг Цугәрәсән олна ниицәнә региональн әңг «Адаптивн физическ культур шалтгта бичкдүдин реабилитацин эв-арһ» гидг төрәр «төгрг ширән» сүүр болн таңһчин паралимпиад бүрдәҗ давулв.
«Ойрат-Арена» цутхлңгин сүүрин залд болсн «төгрг ширән» сүүрт адаптивн физкультурин нилчәр гемтә-шалтгта бичкдүдин реабилитацин төрмүдин тускар күүндвр болв. Керг-үүлдврт таңһчин правительствин Ахлачин негдгч дарук Боова Бадмаев, спортын болн баһчудын политикин министр Дорджи Шикеев социальн делгрлтин, күч-көлснә болн әмтиг көдлмшәр тетклһнә министр Марина Ользятиева, нань чигн дааврта улс орлцв. Сүүрт орлцачнр паралимпийск җисәнә эндрк бәәдлин болн иргчин тускар, адаптивн физкультурин, сурһулин болн социальн учрежденьст эрмдгтә улсин төлә таал тогталһна туст үүлдврән шунмһадулхин тускар ухан-тоолврарн хувалцв.
Таңһчин параспартакиад байрин бәәдлд секгдв. Темдглхд, җил ирвәс параспартакиадт орлцдг улсин то икдәд йовна. Эдн җил ирвәс спортивн белдврән ясрулад, улм өөдән үзмҗ үзүлхәр зүткнә. Темдглхд, спортсменмүд Евгений Тагиев болн Очир Босхомджиев әрәсән чинртә гисн марһаст орлцҗ, нүүрлгч ормс эзлнә. Эдн әрәсән спортын мастерин цол зүүх зөвтә болсмн. Дәкәд болхла орн-нутгин паралимпийск хамцу командсин резервн ханьд орулх шиидвр авгдсн болдг. өөмлһнә, армспортын, дартсин, пауэрлифтингин, мини-футболын, гиигн атлетикин, канат татлһна, боччан, ширә деер нааддг теннисин, гирь өрглһнә марһаст ут тоодан 200 һар күн орлцв. Эдн дунд күүкд болн көвүд, күүкд улс болн залу улс орлцв.
Марһана дииләчнр болн призермуд Кубокар, медальмудар, Күндллһнә һашгудар болн үнтә белгүдәр ачлгдв. Элст балһсна Хургин депутат Г.Аюшеван болн Улсин Хуралын (Парламентин) депутат О.Халгаевин седвәрәр хамгин сән спортсменмүдт немр мөңгнә мөрә бәрүлҗ өггдв.
МАНҗИН Маргарита