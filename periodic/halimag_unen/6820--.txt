Орс келнә чинринь өөдлүлҗ
02-12-2017, 09:56 
- Мана семинарт олн гиич ирсн бәәнә, цугтан эдн орс кел эврәннь орн-нутгтан болн делкәд тархаҗ йовна, тиим дамшлтыг Хальмг ГУ-н багшнр бас хоршасн бәәнә, эднә нилчәр кесг орн-нутгудт орс келнә цутхлңгуд көдлҗәнә, цаг ирвәс эднә тонь икдәд йовна,- гиҗ семинариг байрин бәәдлд сексн кемд ректор Бадм Салаев онц темдглв.
Тер мет Пушкинә нертә орс келнә институтын кафедрин һардач Светлана Ельникова, "Орс делкә" ("Русский мир") саңгин сурһуль-эрдмин программсин заллтын һардач Виктор Буянов, Хальмг университетд үүлдҗәх Конфуцийин нертә институтын директор, Өвр Моңһлын университетин доцент Чжен Фань болн нань чигн күндтә гиичнр йөрәлин үгән келәд орс кел тархалһнд, һазадын орна оютнриг дасхлһнд Хальмг ГУ-н ик нилчиг темдглҗ нөкцлтән өргҗүлх санаһан медүлв.
Пленарн сүүрт РАН-а Дагестанск номин цутхлңгин келнә болн литературин институтын директор, профессор Магомед Магомедовин соңсхвр соньн болв. Ода эднә республикд 3 сай күн бәәнә, эдн 32 келн улсиг элчлҗәнә, тер тоод 18 келн эврә бичмр уга. 1938 җилд Дагестанд цуг келиг кириллицд орулв, тегәд орс кел дасхлһнд эн керг бас нилчән күргв.
Республикин өмн үзгт азербайджан кел олзлҗасмн, тер мет кумыкск болн аварск келәр талдан захд күүндҗәсмн. Ода һоллгчдан цугтан орсаһар келнә. Мана таңһчд мет, Дагестанд баһчуд төрскн келән мууһар меднә, цуг сурһульчнрин 90 процентнь төрскн келән медхш, гиҗ профессор темдглв. Яһад гихлә терүг олзлдг аһунь баһрад йовна. Тер мет төрскн келән меддг, уул заагт бәәсн әмтн тендәс нүүҗ җирһлин таалан ясрулхар седнә, эдн чигн келән мартна. Тегәд эн төриг Дагестанд хаһлх күцл тәвгдҗәнә.
Цааранднь РАН-а Виноградовин нертә орс келнә институтын нүүрлгч көдләч Светлана Савчук орс келнә электронн көрңгиг олзллһна корпус номтнрт болн йирин улст орс келнә күчр-күнд тоотыг түргәр даслһнд, селвг авлһнд ямаран ик дөң күргхин тускар келҗ өгв.
Хальмг улс 1970-1990 җилмүдт орс кел яһҗ олзлҗасна тускар Хальмг ГУ-н профессор Тамара Есенова тодрхаһар келҗ өгв, баһчуд хальмг келән мууһар меднә гиҗ бас темдглв. Талдан чигн номтнр сүүрт илдкл кев. Пленарн сүүрин чилгчәр Хальмг ГУ болн РАН-а Виноградовин нертә орс келнә институтын, дәкәд әрәсән гидромелиоративн университетлә нөкцлтин туск бооцан батлгдв.
үдин хөөн һазадын орна оютнрт орс кел дасхлһна, орчуллһна төрәр һурвн секцин сүүр болв. Энд әрәсән, СНГ-н болн һазадын орна вузмудын багшнр дамшлтарн хувалцҗ кесг төрәр илдкл кев. Тиим кевәр эднә хоорнд нөкцлт өсҗ орс кел делкәд тархалһнд дөң болҗана. Эдниг Хальмг университет негдүлҗәхнь бас ик чинр зүүҗәнә.
ТүРВәН һуна