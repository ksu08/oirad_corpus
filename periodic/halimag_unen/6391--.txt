әрәсән ачта юрист болсндан бахтна
28-09-2017, 16:42 
Дөнтәдән Алиса күүкн эк-эцктәһән хол Сиврүр туугдснь ода күртл уханас һархш. Тиигхд Мишкинихн Красноярск крайин Минусинск балһснд тусв. Түрүн даруһан бәәрн орсмуд хальмгудт дурго болад, урһачнр, кү иддг улс гиҗ му нүдәр хәләҗ холаһур давҗ һардмн. Хәрнь, бән-бәәҗ эднлә иҗлдәд ирхлә, хальмгуд көдлмшч, кен-негндән ээлтә, цаһан седклтә болҗахинь орсмуд медәд нам эднлә үүрлдг болв.
Минусинскд бичкн Алиса эклц школд орад, 1959-ч җилд таңһчурн нүүҗ ирәд Цаһан-Амна дундын школ төгсәсн болдг. Баһасн авн күүкн юрист болхар шиидәд, 1961-ч җилд Д.Курскийин нертә Саратовск юридическ институтд орв. Ах сурһулин хөөн Алиса Никаноровна таңһчин Целинн района улсин зарһин улсин зарһчин үүл дааҗаһад, 1965-ч җилд Элст балһсна улсин зарһин зарһчд суңһгдсмн. Көдлмштән дааврта, неквртә болдг
төләдән эн хамдан үүлдҗәсн үүрмүд дунд тоомср олҗ күндлгдҗ йовв. Таңһчин Деед зарһд болхла Алиса Мишкина 1969-ч җиләс авн экләд үүлдв, 1976-ч җилд эн зарһин ахлачин дарукд батлгдсн болдг. Йирдгч җилмүдин чилгчәр ачта амрлһндан һартлан Алиса Никаноровна энд күцәмҗтәһәр үүлдв.
Бийнь бичкндән цааҗла харһсндан тууврт бәәсн хальмгуд хоолцаһан зовлң үзсинь, муулян эдлҗ түрҗ йовсинь медсн зарһч цааҗлгдсн улсин зөв тогталһнд ик оньган өгч, зарһин дамшлтыг гүүнәр шинҗлсн мөн. Хөөннь энүг олзлад, ирлцңгү кергүдиг ахр цагин болзгт үнн-чикәр хәләдг болсмн.
Хальмгин зарһчнрас түрүн болҗ А.Мишкина 1983-ч җилд РСФСР-ин Деед зарһин пленумд предприять-организацст һару учрасн күч-көлсчнрин материальн дааврин туск илдкл кеһәд олна оньг авлсмн. Нег үлү җил болһн шаңга мал һарутсн йовдл Хальмг Таңһчин улсин эдл-ахуд харшлтан күргҗәхиг онц темдглсн болдг. Эн туст келгдсн сүв-селвгүдинь КАССР-ин Деед зарһин зарһчнр тоод авч, ирлцңгү кергүдин чинринь өөдлүлсн мөн.
Зарһд чик шиидвр һарһҗ батлхас урд ю-күүһинь оньгасн алдлго, зуг заканла ирлцҗ үнн-чикәр үүлдх кергтәг Алиса Никаноровна бийнь сәәнәр медсн деерән баһчудт чигн селвглдг бәәсинь эдн мартхш. Нег үлү залу-гергн хойр салҗах саамд эднә үрдин хәләц-тоолврнь бас оньгт авгдх зөвтә, иим кергүдиг адһад хәләҗ болшго, гиҗ А.Мишкина даңгин келдгнь басл орта юмн.
Урдк җилмүдт зарһчнр ик җалв авдго, өдр-сө уга гилтә көдлмштән бәәх, ик зуудан гертксән, өрк-бүлән чигн хаяд үүлдх кергтә бәәсн бийнь Алиса Никаноровна хөвдән һундхш. әрәсән Федерацин ачта юрист А.Мишкинә нерн 1995-ч җилд орн-нутгин хамгин сән гисн 100 зарһчин тоод орв, "әрәсән Федерацин зарһин системд ач-тус күргсн төлә" гидг II девсңгин медаляр эн ачлгдв. РФ-н Деед зарһин медлд бәәдг Зарһин департаментин медаль чигн тоомсрта, күндтә зарһчин өрчиг бас кеерүлҗәнә.
Ут цагин эргцд эн зарһч кедү баһчудт нүдн-амн болҗ, җирһлин хаалһднь орулсн болх! Эндр таңһчин Деед зарһд зарһчар үүлдҗәдг Иван Басангов А.Мишкинәг эврә багшт тоолҗ, даңгин тевчҗ күндлнә. Кен-негнднь сана зовгч, арһ-чадсарн нөкд болгч заң-авцта Алиса Никаноровна гиичлүлмхә седклтәһинь бас цугтан меднә. Кесн хот-хоолнь шимтә, әмтәхн, өмссн хувц-хунрнь чигн зокаста, айта гиҗ үүрмүднь бахтна.
Дигтә-тагта, гүн медрлтә, ик дамшлтта эн зарһчин тускар Элст балһсна зарһин ахлач Борис Кензеев бас бүлән үгмүд келнә. А.Мишкинә бүрдәдг семинармудт бидн келсинь хавлҗ, оньган өгч соңсҗ, хөөннь эврә үүлдвртән олзлдг биләвидн гиҗ Борис Эрдниевич ханлтта бәәхән медүлнә.
Хальмг Таңһчин Деед зарһин зарһч Анна Пюрвееваг бас А.Мишкина көдлмшт орулҗ авсн бәәҗ. Багшиннь үлгүрәр ода Анна Аршаевна таңһчин зарһчнр дунд тоомср олҗ, үнн-чик седклтәһәр үүлдҗ йовна. Нег хәләцтә, келсндән күрдг, заканд итклтә, һольшг Алиса Никаноровна кенднь чигн нөкд болҗ дөңнсинь мартҗ болшго гиҗ ода Деед зарһин көдләчнр келдгнь мел зөвтә тоот.

Любовь ПЮРВЕЕВА