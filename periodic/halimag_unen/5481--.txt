"Теегин айс" - бичкн билгтнрин урмд
11-04-2017, 11:59 
Хальмг государственн телерадиокомпань җил болһн "Теегин айс" гидг марһа бүрдәнә. Эн марһан олн дунд ик тааслт олҗ, сән авъяст тохрҗана. Урднь кегдҗ йовсн марһанд сүл цагт завср һарла. Болв КГТРК-г Михаил Ткачев толһалсн цагас авн терүнд шин йовуд өггдв. Эн җилә марһан Хальмг телеүзлин тәвн җилин өөнд нерәдгдҗ кегдҗәнә.
Иигәд давсн җил болсн марһан олн дунд ик тааслт олв. әмтн ик дуртаһар Интернетар дууһан өгәд, хамгин билгтә бичкн дуучнриг болн көгҗм татдг билгтнриг йилһҗ авла. "Теегин айсин" гала-концерт Бамб цецгин фестиваль болҗасн кемлә үзүлгдснь бичкдүдт чигн, цуг улст чигн ик урмдта болн чинртә үүлдвр болла.
Таңһчин билгтә бичкн дуучнр болн көгҗм татдг баһчуд "Теегин айст" орлцна. Хотл балһсна болн райодын школмудын сурһульчнр эн марһаг даңгин күләнә, эртәснь белдврән эклнә.
Телемарһа бүрдәлһнд телеүзлин көдләчнр таңһчин сурһуль-эрдмин болн номин министерствлә хамцу үүлдҗ белдврин көдлмш кенә. Марһанд таңһчин цуг бичкдүдиг олар орлцулх күсл тәвҗ, терүг зонмудар келһн бас авъяст тохрҗана. Марһана йовуд дөрвн әңгәр хувагдҗ, эфирт үзүлгдҗәнә. Түрүн әңгнь март сарин 11-д әмтнә оньгт тусхагдв. Терүнд Элст балһсна школмудын болн Целинн района сурһульчнр орлцв.
Билгтә бичкдүд баһ болн ах багин насна кемҗәһәр марһанд орлцҗана. Онц дуучнр, дууна багмуд эрдмән үзүлҗәнә. Кезәңк болн өдгә цага хальмг дуд бичкдүд дуулҗахинь үзҗ болхмн. Домбр цокдг, саратовск гармуль татдг бичкдүд чигн баһ биш бәәхинь, багшнр тедниг арднь орҗ дасхҗахиг марһан бас илдкҗәнә.
- Җил ирвәс марһанд орлцачнрин то өсәд йовна, - гиҗ телеүзлин редактор Тамара Надбитова келнә. - Мана һол күсл - дорас өсҗ йовх бичкдүдин тооһас билгтә бичкдүдиг йилһҗ авад, теднә цаарандк делгрлтд тусан күрглһн. Дәкәд болхла, дууна болн көгҗмин
дөңгәр төрскн келндән дурта бичкдүд өсхд дөң болх төр өмнән тәвсн бәәнәвидн. Давсн җил марһанд невчкн сольвр орулад шин номинац орулсн биләвидн. Тернь ямр нег көгҗмин зевсг татдг бичкдүдиг марһанд орлцулх арһ өгв. Давсн җил марһана ашнь байрин бәәдлд Бамб цецгин фестиваль болсн кемд диглгдлә. Эн җил чигн "Теегин айсин" гала-концерт Бамб цецгин байрла болхмн".
"Улан зала" мөрән лауреат, Хальмг Таңһчин искусствин ачта үүлдәч, Келн-улсин оркестрин ах дирижер Савр Катаев жюриг толһалҗана. Таңһчин сурһуль-эрдмин болн номин министрин дарук Герман Санджарыков, таңһчин сойлын болн туризмин министерствин әңгин һардач Татьяна Васильева, Хальмг Таңһчин ачта артистк Анна Очкаева, Нарт-делкән болн әрәсән марһасин лауреат, нертә дууч Эрвена Оргаева жюрин ханьд орҗана. Марһанд орлцх бичкдүд эврәннь ду дуулсн, көгҗм татсн видеоматериалыг телеүзлин хайгар илгәсиг жюрин гешүд оньган өгч хәләһәд, зональн марһанд орлцх күүкд-көвүдин нердиг йилһсн билә. Тиигәд марһан экллә. Түрүн әңгд кен орлцсинь мадн келләвидн. Марһана хойрдгч әңгд Хар һазра, Лаганя, үстин района күүкд-көвүд орлцв. Эн соңсхвриг телеүзлин көдләчнр Комсомольск селәнд цокҗ авв.
Садовое селәнд һурвдгч соңсхвр бичҗ авгдла. Приютное селәнд болсн марһан чигн соньн болв.
Телемарһана жюрин күндтә элч Орн-нутгин Хүүвин депутат Марина Мукабенова билгтә бичкдүдиг даңгин дөңннә. Тер мет эн марһанд ордг бичкдүдт Хальмг Таңһчин күндтә иргн Иван Басангов толһалҗах "Мана зөөр" гидг буйнч седклин олна саң бас ик дөң болна. Марһаг белдҗ давулдг үүдәгч багин нерн деерәс журналист Роза Грицкова бичкдүдт цаган, медрлән нөөлго билг-эрдм дасхҗ, төрскн келндән дурта болхднь туслҗах багшнрин болн эрдмин һардачнрин ик ач-тусиг темдглҗәнә.
Күндтә олн телехәләһәчнр марһана йовудыг оньган өгч хәләтн. Хамгин сән дуучнриг болн
көгҗм татдг билгтә бичкдүдиг йилһҗ авлһнд тадн интернет-сайтын дөңгәр дууһан өгәд, орлцҗ чаджанат. Тогтсн авъясар соңсхвр болһна хөөн терүнд орлцсн билгтнрин жюрин хамгин өөдән үнллһ олсн күүкд-көвүд гала-концертд орлцх зөв авхмн. Интернетар дууһан өглһн зональн марһасин хөөн эклв. Өөнин җилә "Теегин айс" урдк кевәрн бичкн билгтнриг байрлулв.

Галина ХЕЙЧИЕВА