Экин сурһмҗар
06-12-2018, 10:34 
Яшкуль селәнд бәәдг Ольга Сангаджиева бичкнәсн авн үүл бәрҗ, ке-сәәхн хувц-хунр уйна болн өлгнә. Школд сурчасн цагтнь экнь күүкндән беелә өлгдг дасхсмн хөөннь Ольга талдан чигн хувц өлгдг дасв. Тер цагас авн эн күүкд күн то-томҗ уга хувц, махла өлгв.
- Экмдн мел үүл бәрҗ, хара суудго билә. Бийнь һартан өөтә болад, эн дөрвн күүкндән уйдг болн өлгдг эрдм дасхв. Экиннь үлгүрәр бидн цуһар билгтә, һартан эвтә болҗ өсвидн. Бичкндән би юм уйдг машинкәр биидән болн дү күүкдтән, эднә наадһаст майг, бүшмүд уйҗ кеерүлдг биләв. Җил ирвәс дамшлт хоршаһад, күлт чигн уйҗ, хамг юмн үнтә цагла өөрхн элгн-садан хувцлдг биләв,- гиҗ Ольга Дорджиевна келнә.
Дәкәд О.Сангаджиева өлглһнә дегәһәр ке-сәәхн хувц өлгдг эрдмтә. Хойр күүкндән болн көвүндән эн олн зүсн кегдлмүд өлгдг бәәсмн. Ода ачнр-зеенрнь ээҗнь өлгсн хувц өмснә. Келхд, күүкднь болн зеенрнь энүнә өлгсн хувц өмсәд кеерхлә, әмтн өврҗ, һарарн өлгснд иткхш.
Ик кезәнәс авн хальмг өрк-бүлд күүкн күүнд эк сурһмҗ өгдг бәәсмн. Бадмаевихнә өрк-бүлд олн үртә эк Цаган Баировна күүкдтән чик сурһмҗ өгсмн, күүкднь цуһар һартан өөтә улс болҗ өсв. Эндр күүкднь бийснь ээҗнр болад, ачнр-зеенртән медсән зааҗ өгчәнә. Ольга Дорджиевнан келсәр, күүкднь болн зе күүкднь бас үүл бәрхдән дурта. Хойр күүкнь юм уйна, өлгнә, Деляра ууһн күүкнь зург зурхдан дурта. Цөөкн җил хооран Гиляна зе күүкнь ээҗән сувсар хатхмр хатхдг эрдмәр соньмсулв. Ода ээҗнь сул цагтан сәәхн зургуд хатхна, энүнә кегдлмүд нүд авлгч сәәхн болна. Келхд О.Сангаджиеван һарин эрдмин кегдлмүд района болн таңһчин керг-үүлдврмүдт, марһаст болн һәәхүлд олна оньгт тусхагдна. Дәкәд күүкд күн олн зүсн цецгә урһана. Гертнь кесг өвәрц цецгә бәәнә, һазань болхла хаврин эклцәс авн намр төгстл цецгәс цецгәрҗ, седкл байрлулна. Урднь Ольга Дорджиевна Яшкулин района больницд ах тоочар көдлҗ йовсмн, тегәд кабинетднь бас олн зүсн цецгә урһдг бәәсмн.
Герин эзнь Яшкул Хараевич бас һартан эвтә, бәрсән кедг күн билә. Эн Яшкуль селәнә школд, Н.Пальмовин нертә Келн-улсин музейин филиалд көдлҗ йовла. Эн модар олн зүсн кегдлмүд кедг бәәсмн.
- Би ода ачта амрлһнд бәәнәв, тегәд дурта керг күцәхин төлә цаг бәәнә. Дассарн сул цагтан ямр нег үүл бәрҗ, олн ачнр-зеенртән махла, өөмс, беелә өлгнәв. үүл бәрсн цагтан би олн уха туңһаһад, давсн цаган тодлад, чееҗәрн амрнав. Ямр нег хувц экләд өлгәд, көдлмшән төгсәхләрн байрлнав. Ачнр-зеенрм бүлән үгән келәд, мини өлгсн беелә болну, махла болну йир дулан болна гиҗ келхлә, нег үлү седклм байрар дүүрнә,- гиҗ Ольга Дорджиевна келнә.