Редакцд ирсн бичгүдиг оньган өгч хәләдг билә
08-11-2017, 09:43 
В.Иванова редакцд ирсн бичгүдиг әңгүдт түгәҗ өгдг билә. Бидн, журналистнр, таңһчин олн зүсн һазрас ирсн бичгүдиг икәр соньмсҗ умшдг биләвидн. Эдн сәәхн хальмг келәр селәнә болн эврә бәәдл-җирһлин тускар бичдг билә. Сәәнәр көдлдг малчнриг, трактористнриг, багшнриг болн нань чигн улсиг магтад бичдмн. Эднә бичгүдәс бидн дала юм медҗ авдг биләвидн. Келхд, медәт Муутян Инҗә, нертә багш Өлзән Софья (Элст балһсн), көгшә Овшин Нәдвд (Баһ Дөрвд селән) болн нань чигн улс хальмг улсин тууль-тууҗин, домгудын, авъясмудын тускар бичдг билә. үстин района Эрднихн селәнә бәәрн күн Лиҗин Саңһҗ төрскн һазр-усна тууҗиг олнд медүлдмн. Нер һарсн журналист Наран Илишкин һазадын орн-нутгудт бәәдг мана тоомсрта хальмгудын тускар бичдг билә. үстин района Цаһан Амн селәнд бәәдг Александр Лиджанов хальмг келнә төрт һол оньган өгдг бәәсмн. Эднә бичгүд, статьяс баахн журналистнрин көдлмшт сән дөң-түшг болдмн.
"Хальмг үннә" редакцд нег чигн бичг геедрдг уга билә. Валентина Манджиевна бичгүдиг газетд цаглань һарлһиг бүрткҗ хәләдг бәәсмн. Тегәд чигн журналистнр бичгүдиг удан бәрлго хәләһәд барлдмн. Бидн умшачнран сәәнәр меддг биләвидн. Эдн редакцд ирәд, Валентина Манджиевнала болн журналистнрлә улан чирәһәрн харһад күүнддг билә. Цаһан Сарин, Зулын өмн-өргнд эдн маднд боорцгуд, кампадь-балта авч ирәд, мадниг халунар йөрәдг бәәсмн. Бидн цаһан седклтә көгшдин йөрәлд багтад, сәәнәр көдлдг биләвидн.
Валентина Манджиевна редакцин эркн төрмүд хаһллһнд бас орлцҗ йовла. Йирдгч җилмүдт журналистнрлә хамдан үстин районд одсинь тодлнав. Тиигхд би эн района куратор биләв. Бидн селәдин бәәрн улсла харһад, "Хальмг үнн" газет бичүлҗ авлһна төрәр күүндләвидн. Тер цагт штатн биш зәңгчнрлә бас соньн харһлтс болдг билә. В. Иванова теднә сурврмудт тодрха хәрү өгдмн. Тедниг соньмсулҗах төрмүдәр цәәлһвр чигн кедг бәәсмн. "Хальмг үннд" бичгүд бичдг улст бүлән үгмүдән келәд, тедниг дөңндг билә.
Валентина Иванова төрскн газетдән бас ач-тусан күргсн күн. Ачта амрлһнд бәәсн цагтан редакцд ирәд, коллективин бәәдл-җирһләр соньмсдг билә. "Хальмг үннд" болҗах сән хүврлтсиг медәд, икәр байрлдмн. һундл төрхд, Валентина Манджиевна сәәһән хәәлә. Болв энүнлә хамдан көдлҗ йовсн журналистнр, техническ көдләчнр энүнә көдлмшинь өөдәнәр үнлҗ, энүг ханлттаһар тодлна. Эн ик даавртаһар көдлҗ, "Хальмг үннә" өргҗлтд болм тәвцән орулсинь цуһар темдглнә.


БОСХМҖИН Валентина