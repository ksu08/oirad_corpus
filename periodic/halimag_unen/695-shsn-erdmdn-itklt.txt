Шүүсн эрдмдән итклтә
24-10-2014, 20:26 | Таңһчин зәңгс
Хальмг госуниверситетд оютнрин цуг халхин белдврт һол оньган өгнә. Хамгин түрүнд оютн сән специалист болх зөвтә, тегәд эрдминнь дамшлтыг гүүдлүллһнд ода һол оньг өггдҗәнә. үлгүрнь багш болхар седҗәх күн школд оч, кичәл яһҗ бүрдәдгиг, сурһульчнрин псхилогийинь, теднд яһҗ сурһмҗ өгхинь сәәнәр медхлә ик туста болхнь лавта. Тиигчкәд баһ наста багшнр « җилин багш» гидг марһанд орлцна, медрлән, ах сурһульд авсн белдврән үзүлҗ чидлән сөрнә.
Мел тиим янзта амр биш марһаг һурвн җилин туршарт Хальмг госуниверситет бүрдәҗәнә. «Багшин эрдмин дамшлтыг хоршалһна түрүн ишкдл» гиҗ эн нерәднә. Тиим кевәр оютнр 4-ч - 5-ч курсас авн яһҗ күн марһанд орлцдган, талдан оютнрла яһҗ дөрлддгән сәәнәр медҗ авна. Тернь хөөннь таңһчин йоста марһанд орлцхин төлә сән түшг болхнь лавта.
- Бидн таднд цугтадтн күцәмҗ дурдҗанавидн. Марһанд орлдцгиг дастн, чидлән, медрлән сөртн, терүндән итктн. Чаңһ заң -бәрцтә, чидлдән итклтә, саалтг -боомтгас әәдго улс болтн! –гиҗ эднд жюрин ахлач, КГУ-н ректор Бадм Салаев дурдв. Жюрин гешүдин тоод Элстин школмудын багшнр, профсоюзин һардачнр орлцв.
Түрүләд иим марһан багшнриг белддг цуг факультетмүдт бүрдәгдлә, теднә дииләчнрнь ут турштан зурһан күн болв, эдн университетин ашлгч марһанд орлцх зөв авв. Эднә неринь заахла иим – Алина Черкасова «һазадын орна филологий» гидг специальностьд дасна, 5 -ч курст сурна, гуманитарн факультетин элч. Хальмг филологин болн дорд үзгин келнә факультетд Даяна Цебекова диилвр бәрсмн. Хальмг болн һазадын кел эн дасна, 5-ч курст сурна.
Инженерн -технологическ факультетд Айса Абушинова йилһрв, «Безопасность жизнедеятельности» гидг эрдм дасна, 4-ч курст сурна. Математикин физикин болн зәңгллһнә технологийсин факультетиг марһанд Казахстанас ирсн Александр Козлов элчлв. Магистратурин негдгч курст эн сурна.
Педагогическ сурһуль-эрдмин болн биологийин факультетин дииләчнь Цагана Лиджигоряева болсмн. Биология эрдмән тавдгч курст эн дачана.
Дундын профессиональн сурһулин факультетд йилһән сәнь Алексей Адъянов болсмн, эклц классин багшин эрдмәр 4-ч курст эн сурчана.
Ашлгч марһана түрүн девсңд эдн бийиннь тускар келх зөвтә бәәсмн. Цугтан эдн сән келвр белдсмн. Болв йилһән сәәнәр математикин болн физикин факультетин элч Александр Козлов белдсмн гиҗ нанд сангдна. Казахстанас ирсн болн ода Хальмг Таңһчд олсн үүрмүдән хамцулад хасг болн хальмг кел бийиннь келвртән орулҗ келсмн. Тиим кевәр физикүд болн математикүд хоорндан ни-негнәр бәәҗ, олна кергүдт юмнас эмәлго орлцна гиҗ лавтаһар келҗ болҗана.
Алина Черкасова бас үүрмүдтәһән соньн наад тәвв. Багш күн ю болв чигн чадх зөвтә. Терүг Алексей Адъянов иткүлв. үүрмүдтәһән наад тәвәд, өдгә цагин би бииләд, жюрин оньг авлв.
«Решение педагогических ситуаций» гидг девсңд марһанд орлцачнр чик шиидвр түргәр олҗ авх зөвтә бәәсмн. Энд биолог Цагана Лиджигоряева болн физик Александр Козлов йилһрв гиҗ келҗ болҗана, эдн түргәр чик шиидвр олҗ жюриг иткүлв. Наадк орлцачнрас эн девсңд Даяна Цебековаг темдглҗ болхмн.
Дәкәд орлцачнр «Постигая азы мастерства» гидг шинрүллһнә төсвән жюрид медүлх зөвтә бәәсмн. Энд бас Александр Козлов, Алексей Адъянов, Цагана Лиджигоряева йилһрв. Александр Козлов түрүләд Хальмг госуниверситетд Казахстана ик сурһулин хойрдгч курст сурчахдан стажировкд ирлә, тиигхд мана КГУ энүнд йир икәр таасгдсмн, тегәд сурһулян энд цааранднь сурхар шиидсмн. Ода магистратурт астрофизик дасчана, мана нүүрлгч багшнрин дамшлтла, академик Пүрвә Эрдниевин үүдәсн УДЕ-н технологийлә таньлдҗана.
Дәкәд цуг орлцачнр мастер-класс үзүлв. Аштнь университетин ашлгч марһнд түрүн ормиг Алина Черкасова эзлв. Энүг марһанд белдсн КГУ-н багш Кекеева Т. З. болн Алина хойр дурта орн-нутгтан одх зөв авсмн, тиим ачлвр дииләчд өггдҗәнә.
Хойрдгч ормд Алексей Адъянов болн терүнә багш Нембрикова Е.В. һарв. Эдн арвн тавн миңһн арслңга хойр мөрәһәр ачлгдв.
һурвдгч ормд Цагана Лиджигоряева болн терүнә багш Босхомджиева Е. В. эзлв – эднд 12 миңһн арслңга хойр мөрә өгв. Цуг орлачнр «Университетская Ника» гидг көшәр ачлгдв. Нүүрлгч ормд эс һарсн оютнрт 10 миңһн арслңга мөрә өггдв.
Тиигҗ эн һурвдгч марһан төгсв. Терүнд орлцхд амр биш бәәснь лавта. Тиим болв чигн уйн наста оютнр медрлән, арһ чидлән агсҗ өөдән ашт күрв, кесг тоот дасҗ авв. Эднд күцәмҗ дурдҗанавидн.
Түрвән һуна