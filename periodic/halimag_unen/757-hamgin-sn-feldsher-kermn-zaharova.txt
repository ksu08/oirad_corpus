Хамгин сән фельдшер - Кермн Захарова
31-10-2014, 16:59 | Таңһчин зәңгс
Одахн Москва балһснд «Лучший специалист со средним и медицинским фармацевтическим образованием» гидг Цугәрәсән марһан болв.
Мана таңһчас эн марһанд өөдән мергҗлттә, дамшлтта эмчнр орлцад, һурвн күн нүүрт һарв. Теднә негнь Элст балһсна «Түргн дөң» станцин ах фельдшер Кермн Захарова. Кермн Сергеевна «Хамгин сән фельдшер» гидг номинацин лауреат болв.
Энүнә келсәр, Цугәрәсән марһан «Россия» гидг ик концертн залд давв. Терүнд әрәсән эрүл-менд харлһна министр Вероника Скворцова орлцад, эмчнриг йөрәхләрн җил ирвәс эн марһан, делгрлт авчахиг, эрүл-менд харлһна халхин көдләчнрт урмд өгч хамцулдгиг темдглв.
- Эннь мел чик. Юңгад гихлә мадн, дамшлтарн хувалцҗ, цуһар нег-негләрн үүрләд, сән нәәҗнр болувидн. Эн марһанд әрәсән 60 шаху регионмудас эмчнр орлцв.
Түрүләд күн болһн больнициннь, көдлмшиннь туск видеоролик үзүлв. Жюрин гешүдт дииләчнриг йилһхд амр биш болв. Юңгад гихлә әрәсән регионмудын больниц болһнд сән эмчнр көдлнә.Тиим болв чигн марһана ашар 24 күн нәәмн номинацд диилвр бәрв.
Иим дааврта керг-үүлдврт түрүн болҗ орлцсн бийнь, хоршасн дамшлтнь, мергҗлтнь Кермн Сергеевнад туслв гиҗ саңгдна. .
Кермн эмчин эрдмлә насн-җирһлән залһҗ, хөрн дөрвн җилин туршарт «Түргн дөң» станцд көдлсндән бийән хөвтә тоолна. Күүкдиннь төлә эн эрдм шүүҗ авлав гиҗ эн келнә.
Кема хәрд һарад, алтн болсн Дина болн Эльвира хойр күүктә болсн цаг билә. Күүкднь мел гемнәд бәәдг билә, тегәд Кермн эмчин эрдм дасхар шиидәд, Элст балһсна Т.Хахлынован нертә медицинск училищиг алтн медаляр 1991 җил төгсәһәд, «Түргн дөң» гидг станцд күч-көлснә хаалһан эклв.
Шинкн сурһулян төгсәсн нанд көдлдхд күнд биш билә, гиҗ эн тодлна. Юңгад гихлә энүнлә хамдан өөдән мергҗлттә, дамшлтта эмчнр көдлҗ йовсмн. Е.С.Адудова, Т.С.Усунцинова, АШ.Хокшанова, Т.И.Манунова, Н.Д.Васильченко баһ наста Кемад нүдн-амн болад, сүв-селвгәрн дөң-тусан күргдг бәәсмн.
Долан җилин эргцд К. Захарова ах фельдшерар станцд көдлҗәнә. Энүнлә хамдан 130 шаху күн көдлнә. «Түргн дөң» станцин ах эмч Николай Владимирович Гучиновин нилчәр күнд көдлмш күцәҗәх эмчнрин төлә хот уудг, цаг зуур амрдг хораст сән таал тогтагдв. Баһ наста эмчнриг чигн цуһар дөңнхәр адһна. Иим үүлдврәс иштә эднә коллектив ни-негн, кезә чигн нүүрт йовна.
үлгүрнь, эн җил эдн эрүл-менд харлһна көдләчнрин сән өдрт нерәдсн КВН-д орлцад нүүрт һарв. Дәкәд болхла автомобилистнрин сән өдрт нерәдсн марһанд җолач В.Малород хойрдгч орм эзлв, ода Керм әрәсән марһанд ончрв.
Энтн зуг мини диилвр биш, энтн цуг мана коллективин көдлмшин күцәмҗ. Коллективдән би көдлмшин туст кен –негнднь чаңһ неквр тәвнәв. Нег үлү даалһсн кергиг тохнятаһар күцәдгиг баһчудт дасхнав, эс тиигхлә чадмг, өдгә цагин некврлә ирлцҗәх эмчнриг өскхд берк, - гиҗ «Түргн дөң» станцин ах фельдшер Кермен Захарова келнә.
Жанна Кекеева
Зургт: «Түргн дөң» станцин ах фельдшер Кермн Захарова
А.Зундугинован цоксн зург