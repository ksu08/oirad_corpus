Нертә җаңһрчиг йөрәв
04-04-2019, 16:48 | Таңһчин зәңгс » Сойл
Урҗ өдр, апрелин 2-т, таңһчин Толһачин үүлиг цаг зуур дааҗах Бату Хасиков җаңһрч Владимир Каруевла харһҗ, терүг һарсн өдрләнь йөрәв. Эдн кесг җилин туршарт үүрлҗ йовна. әрәсән болн делкән спортын аренд ик күцәмҗ болн ончта диилвр бәрсн боксин бәәр бәрлдәнд Бату Хасиков хальмг җаңһрч дуулҗах «Ээҗин дууна» айст ринг деер һарч ирдг бәәсмн, тиим зөвиг Владимир Каруевас авсмн.
- Би эн җил 62 нас зүүвүв. Намаг һарсн өдрләм йөрәснднь Бату Сергеевичд ханлтан өргҗәнәв, хальмг олн улст нүдн-амн болҗ йовтха. Нанд Чиңһс хаана мөртә дәәчиг тодлсн зург белглв. Кезәңк мана дәәчнр болн теднә залачнр делкән тәвн келн-улст шагшавдын цааҗин бичг үүдәҗ заясмн. Тиим кевәр эдн мана келн-улсин нериг цуг делкәд туурулсмн. Тиигҗ аштнь мана өвкнр кесг сән тоотыг эврәннь тууҗин йовудт үүдәсмн.
Ямаран үүлдвр түрүн кемдән таңһчин Толһачин үүлиг дааҗах күн күцәх гиҗ әмтн чирмәҗ күләҗәнә. әмтнәс кезә чаңһар некхән, кезә тедниг дөңнхән һардач күн медх зөвтә гиҗ селвгән келләв. әмтн мана һардач сән керг күцәв гиҗ байрлад йовтха, тиим күцәмҗин төлә бас рингд мет ноолдх кергтә гиҗ келләв. «Би таңһчдан тусан күргхәр нааран ирүв, тер күслдән күрхин төлә нег мөслгч кевәр үүлдхүв», - гиҗ Бату Сергеевич ухан-тоолвран нанд медүлв. Тиим үгнь мадниг байрлулҗана, цааранднь юн болхинь хәләй, - гиҗ Владимир Оконович тоолвран журналистнрт келв.
Хальмг улс әрәсән тууҗд ик тәвцән орулсн келн-улс. Алтн Ордан цагт мана өвкнр девшлт орс һазрт авч ирсмн, тогтун биш цагт орс һазриг польшин деермчнрәс харсчасмн, Крымин һазриг бас сулдхсмн, Крымин деермчнрин алвнас Москваг гетлсмн, гиҗ җаңһрч цәәлһв. һардач күн өр-өвч седклтә болх зөвтә, тиим седкл уга болхла, тер күүнд нам арвн кү залх арһ өгхмн биш гиҗ кезәнә Чиңһс хан келсмн.
Давсн җилин намрар намаг Моңһлын президент гиичд дуудад, намаг «җаңһр» дуулҗ өгтн гиҗ сурв. Моңһлд ода мана дуулвриг дуулхш. өрәл сардан би тенд бәәвүв, җаңһрчин кергән күцәвүв. Түүнә хөөн Моңһлын һардач кергән күцәмҗ бәрҗ дуусад, кезәңк эпосмудыг дөңнлһнә туск зәрлгән батлв, тернь йир сән. Тиим дуулвр энтн теңгрин, деедсин белг. Урднь бурхн-шаҗн уга цагт тер дуулвриг әмтн үүдәсмн. Тер эпос шагшавдын кесг заавр хадһлҗасмн, тиим заавриг маднд теңгр, бурхн, космос өгсмн. Апрелин 15-д Моңһлын телеүзлин журналистнр ирҗ «Моңһл делкән нер туурсн зун күн» гидг төрәр фильм цокҗ авх, би тер 100 күүнә тоод бас орлав, тегәд эдн нааран ирҗ мана таңһчиг, мана таңһчин тууҗиг үзүлхәр бәәнә, тиим өргн программ эдн күцәх.
Цааранднь би Моңһлур йовх зөвтәв. Тенд IX-ч зун җилд Бурхн Хавдун гидг һазрт мана өвкнр бәәсмн. Хойр ах-дүүһин алвт бәәҗ, ахаснь дөрвн өөрд улс, дүүһәснь моңһл улс эк-захан авсмн. Тиигәд тернь ик чинртә тууҗлгч һазр болҗана. Тер һазрт одад би әдс авхар бәәнәв, эндр өдр хальмгудын таңһч бәәнә, хальмг келән, сойлан, тууҗан хадһлҗанавидн гиҗ келхәр седҗәнәв. Кемр бидн келән болн сойлан хадһлхла, мана олн улс улм икәр хамцҗ, күчән икдүлх гиҗ күүндврән нертә җаңһрч товчлв.
ТүРВәН һуна