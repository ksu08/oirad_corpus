Шин умшачнриг тосҗ авв
12-09-2014, 17:41 | Таңһчин зәңгс
А. Амур -Санана нертә Келн-улсин библиотекд җил болһн соньн нег керг -үүлдвр күцәлһн сән авъяст тохрв. Сурһулин җил экләд хойр долан хонг болҗ йовх кемлә баһчудыг эврәннь хораст библиотек цуглулҗ авна. үүдән секәд. оютнр болсн күүкд -көвүдиг библиотекин көдләчнр дегтрин делкәлә таньлдулна.
Олн зүсн керг - үүлдвр болдг залд баһ наста билгтнрлә харһлт болв. Шидр давсн нарт=делкән фестивалин орлцачнр баһ наста дуучнр болн көгҗмчнр хоолдан шахҗ дууллһна эрдмән үзүлв. Шишлң школд дуулдгиг сурад, фестивальд орлцснаннь тускар келҗ өгв.
«Кен-негән күндлҗ бәәлһн болн өдгә цага сойл» гидг төрәр болсн видеопрезентац оютнрин оньгиг эзлв. Терүнә дару искусствд дурта баһчуд «Образная память прошлого» гидг дегтрлә таньлдв. Дегтрин тускар түүрвәч, искусствоведеня доктор Светлана Батырева келҗ өгв.
«Хар һазрин экологий» гисн төсв чигн ик соньмслт үүдәв. Эн һазрин йиртмҗлә болн әмтә тоотла эн төсв цуглрсн улсг таньлдулв. Орс шаҗна әрүн үүлдәч Сергий Радонежскин үүдәгч үүлдвриг үзүлсн видеопрезентацд баһ биш улс цуглрв. «әрәсә түрүн делкән дәәнд» гидг дегтрин презентацд таңһчин ачта артистк Тамара Параева болн симфоническ оркестрин артистк Валентина Сергунова (фортепиано) орлцв.
Сойлын җилд болсн эн керг-үүлдвр давсн цагин дотр библиотек олн умшачнрлаһан хамдан кесн тоотыг тодлулад, медрлин олн халхар энд бәәх дегтрмүдиг сурһульдан болн олна үүлдвртән олзлҗ болхинь үзүлв. Библиотекин көдләчнрин дөңгәр кедү соньн тоотд орлцҗ болхинь чигн эдн медҗ авв. Оютнрт эн өдр йир сәәнәр тодлгдв.