Хоорндан нөкцҗ үүлдхмн
12-05-2018, 10:23 
Моңһлас ирсн тоомсрта гиичнр таңһчин Толһачд белгүд бәрүлҗ өгв. Хальмгин һазрт ирсндән ик гидгәр байрта-бахмҗта бәәнәвидн гив. Дайвийням Батсайхана келсәр, Увс әәмгт 80 миңһ һар күн бәәнә, эднәс 40 миңһн дөрвд, 30 миңһн хошуд, нань чигн уңг-тохмта улс бәәнә. Цуг эдн хальмг келн улст өөрхн болҗана. Хальмгин болн Моңһлын хоорнд экономикин халхар нөкцҗ үүлдх арһ хәәх кергтә. Келхд, урднь Моңһлд асрҗасн тохма бод мал Хальмгт өскҗәнә. Эн туст номин-шинҗллтин көдлмш күцәхлә сән болхмн. Тер мет Моңһлын баһчуд Хальмгт ирәд, Хальмгин баһчуд Моңһлд ирәд, нег-негнәннь келн-улсин сойлла, авъяс-заңшалмудла таньлдҗ, бас оютнр чигн сурһуль сурч чадҗана гив. Тегәд чигн Хальмгин болн Моңһлын хоорндк хәрлцәг улм өргҗүләд делгрүлхин туск күүндвр болв.
Маргарита АРЗАЕВА