әрк, пиив уудган мартх кергтә
17-09-2018, 14:59 
Эрүл бәәлһнә Өдрт нерәдгдәд "Хальмг үнн" газетин редакцд "төгрг ширән" сүүр болв. Терүнд таңһчин наркологическ диспансерин ах эмчин үүл цаг зуур дааҗах Марина Хохлова, "Сулда" гидг шишлң медицинск дөң күргһлнә цутхлңгин медпрофилактикин әңгин һардач Галина Очирова болн эмч Евгения Пономарева, журналистнр орлцв. Харһлтыг "Хальмг үнн" газетин ах редактор Менке Конеев нүр үгәр секв.
М.Хохлован зәңглсәр, сүл кесн то-дигәр диспансерин тоод 2351 күн бәәнә, теднә тоод насни дигт күрәд уга 6 бичкдүд болн 333 күүкд күн. Хәрнь, сүл җилмүдт мана таңһчд наркологическ диспансерин тоод орсн улсин то баһрҗахнь темдглгдҗәнә. Яшкулин болн Приютна райодын улс әрк-чаһр икәр эдлдгнь илдкгдв гиҗ Марина Анатольевна келв. Эн җилин түрүн өрәлд стационарт 210 күн эмнлһ авв. Таңһчин наркологическ диспансерт эмнлһ авсн улсин төлә эн җил реабилитацин палат секгдв. Хаалһин харулын көдләчнр эн җил 394 күүг медицинск шинҗллтд орулв, тедн дундас 83 күн согтуһар көлгн-күчән залҗ йовснь илдкгдв. Насни дигт күрәд уга бичкдүдиг эмчнрин шинҗллтд орулхин төлә эднә эк-эцкнрин зөв кергтә болна. Эн җил зуг тавн күн шинҗллтд орсмн.
Мана орн-нутгт 2017 җилд әмтн дунд 43 процентнь әрк уудго бәәсн болхла, өдгә цагт зуг 0,6 процент тогтана гиҗ Галина Очирова күүндврт орлцҗ келв. Эрүл-менд харлһна нарт-делкән организацин тоолврар әрәсә әрк уудг орн-нутгудын тоод орна. Күүкд улс болн бичкдүд әрк, пиив уухдан дурлдгнь әәмшгтә болҗана. Нег үлү саата күүкд улс тәмк татдг, әрк уудг болхла, эднә үрнь иргчдән бас му даслтд дурта болхнь лавта. Тегәд әмтн дунд чик авг-бәрц батруллһна, спортар соньмсуллһна халхд көдлмшиг шунмһадулх кергтә. Дорас өсч йовх баһчуд спортын, сойлын халхар күцәмҗ авсн күүкд-көвүдәс үлгүр авч, цогц-махмудан батрулҗ, билг-эрдмән делгрүлҗ үүлдх зөвтә гиҗ Галина Николаевна ухан-тоолврарн хувалцв.
- Мана әңгин көдләчнр таңһчин сурһуль-эрдмин учрежденьсин оютнрла болн сурһульчнрла дарунь харһҗ, чик авг-бәрцин төрәр күүндвр тогтана. А.Амр-Санана нертә Келн-улсин библиотекла, Т.Хахлынован нертә медицинск колледжла, Б.Городовиковин нертә КалмГУ-ла, таңһчин спортын болн баһчудын политикин министерствлә бат залһлда бәрҗ үүлднәвидн. КалмГУ-н номин библиотекд эрүл-мендин клуб үүлднә, медицинск учрежденьсин улд бас иим негдлтс болн клубмуд бәәнә. Эн җил бидн Элстд бәәдг СПО-н учрежденьсин общежитьмүдт одад, баһчудла олн зүсн керг-үүлдвр давулвидн,- гиҗ Г.Очирова келв.
Эмч Евгения Пономареван келсәр, сүл цагт баһчуд спортар болн чик авг-бәрцәр соньмсҗ, тәмк татлһн болн әрк уулһн эднд җирһлднь күцәмҗ бәрхд харш күргхиг медҗәхнь байрта. Сүл цагт балһсна микрорайодт спортивн сооруженьс болн стадионмуд секгдв, тенд баһчуд олар цуглрна. Олимпийск нааддт диилвр бәрсн Алина Макаренко болн Мингиян Семенов баһчудт үлгүр болна, күүкд-көвүд бас иим ик күцәмҗд күрхәр зүткнә гиҗ Евгения Ивановна темдглв.
Наталья ДАВАЕВА
И.Музраеван цоксн зург