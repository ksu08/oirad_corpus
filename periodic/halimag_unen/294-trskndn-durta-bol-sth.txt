Төрскндән дурта болҗ өстхә
08-09-2014, 17:35 | Таңһчин зәңгс
Одахн Элстд «Калмыкия» гидг таңһчин зәңгллһнә агентствд «Патриотическое и интернациональное воспитание молодежи» гидг төрәр «төгрг ширән» сүүр давв. Эн керг-үүлдврт Хальмг Таңһчин спортын, туризмин болн баһчудын политикин министр Александр Гедерим, сурһуль-эрдмин болн номин министрин дарук Раиса Дякиева, «Жерлестер» гидг хасг келн-улсин сойлын цутхлңгин ахлач Хатимула Идрисов, «Согласие» олна-сойлын бүрдәцин һардач Умар Эльжуркаев, «Кобзар» украинск келн-улсин ниицәнә һардач Владимир Омельчак, Дагестан Республикин правительствин элч Магомед Умалатов, Хальмгт үүлддг Олна палатын һардач, әрәсән Герой Баатр Гиндеев, нань чигн һардачнр орлцв. «Төгрг ширән» сүүриг «Калмыкия» РИА-н һардач Сергей Долгих секәд, мана таңһчд олн келн улс бәәнә гив. -Тегәд мадн күүкдтән, ачнр-зеенртә уңг-тохминнь, альд төрснәннь тускар келҗ өгх зөвтәвидн. Мана үрн-саднд сурһуль-эрдмин учрежденьс тууҗин, нань чигн халхар чик медрл өгх зөвтә. өдгә цагт тууҗин дегтрмүд олн болад, сурһульчнрт тууҗиг дасхд күнд болҗана. Тегәд эн төриг әрәсән һардвр оньгтан авад, нег төсвәр дегтр барас һарһх кергтә гиҗ шиидсмн, эннь чик тоолвр . Иим бичкн-бичкн төрәс баһчудын иргч бәәдл тогтна, тегәд мадн терүгинь оньгасн алдлго, чик хаалһ теднд зааҗ өгхлә, төрскндән дурта баһчуд өсхнь маһд уга,-гиҗ С.Долгих келв.
Сүүрт орлцсн Хальмг Таңһчин спортын, туризмин болн баһчудын политикин министр Александр Гедеримин кесләр, эн төр ода йир икәр хурцгдв, тегәд төрскндән дуртабаһчуд өскхин төлә мадн, бөдүн улс, цугинь кех зөвтәвидн. Харм төрхд, сүл цагт баһчуд Интернетд цаган давулна. Иим бәәдлиг уурулхин төлә спортивн, политикин, социальн халхин төрмүдт эдниг орлцулҗ соньмсулх кергтә. Баһчудыг чик хаалһд орулҗ сурһмҗ өгхин төлә әрәсән һардвр «Селигер», «Таврида», нань чигн баһчудын форумс давулна. Терүнд шунмһа, седвәртә баһчуд хурҗ, ухан-тоолврарн хувалцна, нег-негнәннь седкл сәәхн медҗ, медрл хоршана. Таңһчин билгтә күүкд-көвүд соньн төсвс тогтаҗ, терүгән харсна. Хөөннь мадн терүгинь бәәдл-җирһлд тохранавидн. Эн төсв, баһчудыг чик хаалһд орулҗ өсклһнд туста. Харм төрхд, мадн бийсмдн баһчудт сән үлгүр болхшвидн. Эн туст бас ухалх цаг ирв. Мана министерствин специалистнр баһчудла ик көдлмш кенә, ветеранмудла, өдгә цагин баатрмудла харһлт бүрдәнә. Олн үртә өрк-бүлмүдиг дөңнҗ, олн зүсн керг-үүлдвр давулна. Украин орн-нутгт болҗах дән цуг әмтиг үүмүлҗәнә, эн туст бас баһчудт цугинь цәәлһҗ өгнәвидн гиҗ министр келв.
«Согласие» гидг олна сойлын бүрдәцин ахлач Умар Эльжуркаев школмудт ветеранмудла, нер туурсн улсла ,медәтнрлә харһлтс олар давулх кергтә гив. өдгә цагт күүкд-көвүд өдр-сө уга компьютерин ард сууцхана, нүднә харань муурна. Эн төрт эк-эцкнр, школын эмчнр оньган өгх зөвтә. Мадн, медәтнр, бас соньн харһлтс, керг-үүлдврмүд давулх зөвтә. Мана бүрдәцин гешүд соньн харһлтс бүрдәхдән белн гив.
Иим сән седвәр мадн чигн дөңнх санатавидн гиҗ сүүрт орлцсн «Жерлестер» гидг хасг келн-улсин сойлын цутхлңгин ахлач Х.Идрисов, «Союз украинского народа Калмыкии «Кобзар» гидг бүрдәцин һардач В.Омельчак болн Дагестан Республикин правительствин гешүн Магомед Умалатов ахта келцхәв. Сүүрт орлцсн Хальмгт үүлддг күүкд улсин Ниицәнә ахлач Лидия Лебедеван тоолврар, өдгә цагин баһчуд ухата, номта, зуг тедниг чик хаалһд орулх кергтә.
- Энүнә төлә эк-эцкнрлә бат залһлда бәрҗ үүлдх кергтә. Иим үүлдврәс иштә чик хәләцтә, эк-эцкдән, төрскн һазртан дурта улс өсхмн. Дорас өсч йовх баһчуд йир сән, ахр цагин эргцд олн зүсн медрл авч чадна, мадн теднд нүдн-амн болх зөвтәвидн. Ирх җил Төрскән харсгч Алдр дән төгсснә 70 җилин өөн темдглгдх, тегәд Хальмгин, тер тоод әрәсән героймудын, нердиг, теднә баатр йодвлмудын тускар багшнр сурһульчнртан келҗ өгх зөвтә. Телеүзлин көдләчнр эднә тускар соньн сюжет, төсв белдх зөвтә, - гиҗ Л.Лебедева сүв-селвгән келв.
Мана баһчуд төрскнч, иньглгч седклтә улс болҗ өстхә гиһәд мадн хамцу үүлдх зөвтәвидн гиҗ «төгрг ширән» сүүрт орлцачнр күүндв. Дәкәд болхла баһчудын халхар үүлдҗәх әрәсән һардврт эврәннь сүв-селвгән орулҗ, онц бичг бичхәр шиидв.