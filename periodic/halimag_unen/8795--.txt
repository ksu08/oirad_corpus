Как вырастить вешенки Об этом знают юннаты
26-09-2018, 11:21 
Таңһчин гиичнр
100
Ср, 26.09
Хаалһд һарий гиһәд
Хальмг Таңһчур күрәд ирцхәв
Йисн җил хооран, 2009-гч җилд, Өвр-Моңһлын "Одн TV" гидг телеканалын "Сойл эрднь" соңсхврт хальмгудын тускар кесг һарц үзүлгдв. Энүнд соңсхврин түүрвәчнр хальмгин сойлын, эрдм-сурһулин болн нань чигн тоотын тускар үзүлцхәв.
Сарң өдрлә мини нәәҗ, Хальмг государственн университетин оютн Кармана Арвн Өвр-Моңһлас ирсн гиичнрлә одад таньлдый гиҗ дуудсмн. Келхд, харһлт мини бәәршлҗәх герин хаҗуд болв. Хам-хоша герт гиичлдг әмтн "Одн TV" телеканалын журналистнр бәәҗ гиҗ алң боллав. Кесг җил хооран интернетд "Сойл эрднь" соңсхвриг хәләһәд, иргчдән "Одн TV-н" көдләчнрлә харһлт учрх гиҗ сансн угав. Бәәдл-җирһлд зәрмдән иим өвәрцтә йовдлмуд чигн учрдг мөн.
Эн җилд "Одн TV"-д "Замд гаръя" гидг шин соңсхвриг һарһҗ эклв. "Замд гаръя" гидгнь "Хаалһд һарий" гисн утхта үг. Эн соңсхврин көтләчнр моңһл уңг-тохмта олн-әмтн бәәдг һазриг эргәд эдн яһҗ бәәдгин тускар үзүлнә. Август сарин эклцәр телеканалын элчнр әрәсән Алтай Республикд одцхав. Тенд кесг өдрин туршт бәәрн улсла харһад, көгшдүдлә күүндәд, йир соньн һарц кесмн. Энүнд Алтайин тууҗ, сойл болн өдгә цагин бәәдл-җирһл үзүлгдлә.
Келхд, Алтай Республикд одсн цагт Өвр-моңһлын журналистнрлә хамдан нег хальмг залу йовсмн. Эннь болхла Өвр-Моңһлын государственн университетин докторант, моңһл келтә улсмудын амн урн үгин зөөриг шинҗләч Босхмҗин Мергн. Эн залу тохмарн Яшкулин район Гашунский гидг селәнәс. Хальмг государственн университетән төгсәһәд, Өвр-Моңһлд одад кесг җилдән тенд сурһуль сурҗ йовна. Алтайин һазриг эргәд йовхд, Мергн Өвр-Моңһлын нәәҗнртән тусан күргв. Орс келтә болад, орчулач болҗ нөкд болв. Бас соңсхвр белдлһнә көдлмшт чигн орлцсмн.
Алтайас нутгтан хәрҗ ирснә хөөннь, журналистнр Хальмгур йовх шиидвр авцхав. Хальмгин туск һарц кехәр Элстүр һурвн күн ирв, эннь көтлгч болн хойр оператор. Хальмгт ирәд, Өвр-Моңһлын журналистнр Яшкулин районд одв. Тенд бәәдг Моңһл орн-нутгас болн Шинҗәнәс ирсн малчнрла, бәәрн улсла чигн харһв. Элстд болхла эдн Хальмг номин цутхлңгин номтнрла болн Хальмг государственн университетин багшнрла харһсн билә. Хальмг филологин болн дорд үзг шинҗллһнә институтын директор Лиҗин Миңгиян эднд Китдт болн Моңһлд сурчах хальмг оютнрин тускар болн Элстд сурчах Моңһлын болн Китдин оютнрин тускар келҗ өгв.
Бас эдн Хальмг университетд сурчах Шинҗәнә, Өвр-Моңһлын болн Моңһл орн-нутгин әмтнлә харһв. "Хальмгт һазадын оютнр олн, тедн дунд моңһл оютнр бас цөөкн биш. Бидн болхла Хальмг, Моңһл болн Китдин Өвр-Моңһлын хоорнд тогтсн залһлдаг үзүлх саната биләвидн. Тегәд болсн харһлтс нанд туста болхмн. Хальмг һазр маднд таасгдв. Эн зунар Алтайд одлавидн, зуг тенд әмтнлә күүндҗ чаддг уга биләвидн. Энд болхла келән меддг улс цөөкн болв чигн хая-хая харһгдад бәәнә", - гиҗ гиичнр келнә.
МАНҖИН Санл