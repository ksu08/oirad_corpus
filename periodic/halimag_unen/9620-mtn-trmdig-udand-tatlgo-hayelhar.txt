әмтнә төрмүдиг уданд татлго хаһлхар
15-03-2019, 18:23 | Таңһчин зәңгс » Эндрк өдрин төрәр
Март сарин 13-д таңһчин Толһачин Олна приёмнс секгдв. Таңһчин цуг райодт болн хотл балһснд экләд үүлдҗәнә. Келхд, Элстд 6 Олна приёмн секгдсн болдг. Эннь «Родина» сойлын цутхлңд, А.Пушкинә нертә цутхлң балһсна библиотекин 1-ч тойгта филиалд (8-ч микрорайон), ИКИАТ-ын бәәрнд (Хомутниковин уульнц, 111-ч тойгта гер), Элстин педагогическ колледжд, «Ойрат- Арена» спортивн командс белдлһнә Региональн цутхлң, Аршан поселкд (бәәрн администрацин гер) Олна приёмнс үлмҗ өдр, 10 часас авн 12 күртл болн 14-әс авн 16 час күртл көдлхмн. Энд олна ниицәсин элчнр әмтиг тосч, эднлә күүндҗ, төрмүдинь хаһллһнд нөкд болхмн.
өцклдүр «Калмыкия» таңһчин зәңгллһнә агентствд таңһчин Олна палатын һардач Бальджир Барыкова, Хальмгин Толһачин Олна приёмнсин һардачнр: Терек Дорджиев, Санл Шавалиев болн Валентина Гаряева брифингд орлцв. Эдн Олна приёмнс көдлснә түрүнк өдрин болн ямаран төрмүд хаһлсна тускар тодрхаһар келҗ өгв. Март сарин 13-д әмтнәс 50 эрлһн орв. Нурһлҗдан хаалһс яслһна болн тосхлһна, лифтс яслһна, шин уульнцсиг шамар, газар, усар тетклһнә, эргндк һазриг ясруллһна, олн давхр гер тосхлһнд хүв тәвц мөңгән өгч орулад меклгдснә болн нань чигн төрмүдәр әмтн ирҗ, нөкд болхиг сурв. Олна приёмнсин һардачнр күн болһниг оньган өгч соңсҗ, седклинь медлцҗ күүндҗ, дөң болхар зүткв. Эдн күцәгч йосна органмудын болн йос заллһна бәәрн органмудын һардачнрт телефоһар җиңнүлхләнь, теднь ямр нег төрәр цәәлһвр эс гиҗ хәрү өгцхәв. Зәрм төрмүд тер дарунь хаһлгдад бәәв. Тер мет юристнрин Ассоциацин элчнр кергтә цагтнь зөв-йосна халхин төрмүдәр цәәлһвр өгцхәв. Чинвртә төрмүдиг түргн кевәр хаһлҗ болхш. Тегәд әмтнәс эрлһнь авч, теднә төрмүдәр бичгүд бичҗ, ирлцңгү министерствст болн ведомствст илгәцхәв. Олна приёмнст ирсн улсин кесгнь эврә зөвән медхш, эврәннь төрән хаһлхар ямран ведомствд эрлһән орулхан, альдаран одхан чигн медхш. Тегәд нег үлү иим улст дөң кергтә болҗана.
Олна приёмнс секгдснь эгл улсин төлә ончта, айта йовдл гиҗ сангдна. Юңгад гихлә йирин күүнд ямта улсла харһдг арһ учрхш. Тер мет депутатнр чигн эврә суңһачнрла харһлт кехш, эднә төрмүдиг учртан авхш. Тегәд әмтн альд чигн бәәх, Элстд эс гиҗ района цутхлңд болну, селәнд болну йилһл уга ямаран чигн хайгар бәәх Олна приёмнд ирҗ, зовлңган медүлҗ, керг-төрән хаһлх нөк сурч чадҗана.
Приёмнсин үүлдврин туск зәңгиг бәәрн йос заллһна органмудын сайтд болн социальн сетьмүдт умшҗ болхмн. Ямаран болвчн төрмүдәр Хальмг Таңһчин Олна палатын 8 (84722) 40631 тойгта телефоһар җиңнүлҗ болхмн.
Маргарита АРЗАЕВА