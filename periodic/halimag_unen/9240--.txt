Балһсна тосхлтын төрәр күүндв
17-11-2018, 09:25 
Эн долан хонгт таңһчин правительствин Ахлач Игорь Зотовин һардврт балһсна тосхлтын комиссин дарани сүүр болв. Терүнд балһсна тосхлтсин закадын некврлә документсиг диглҗ авлһна, ямр нег тосхлтыг эклхин төлә зөв авлһна диг-дара батллһна, таңһчин ах архитекторин үүлд кандидатуриг йилһҗ авлһна болн нань чигн төрмүд хәләгдв.
Сүүрт хәләгдсн төрмүдәр таңһчин тосхлтын болн хаалһин эдл-ахун министр Кирилл Ботов, Элст балһсна администрацин толһачин дарук Бадма Манджиев, зәрм райодын толһачнр зәңгллһ кеҗ, мана таңһчд зөв угаһар тосхгдсн объектсин реконструкц давуллһна төлә көдлмшч баг тогталһна төр хәләв. Таңһчин тосхлтын министерствд болсн марһана ашар Баһ Дөрвдә района архитектор Галина Ашкатован кандидатур таңһчин ах архитекторин үүлд батлх шиидвр авгдв.
Мана зәңгч