Түргн дөң күрглһнә станцин көдләчнриг йөрәв
07-04-2018, 09:16 
Байрин хургин эклцәр түргн медицинск дөң күрглһнә станцин тууҗин болн эндрк өдр-бүрин туск фильм, хуучн цага зургуд үзүлгдв. Учрежденя ах эмч Н.Гучинов эн җилмүдин үүлдврин аш диглҗ, эндр коллектив өдгә цага эв-арһс олзлҗ, күцәмҗтәһәр үүлдҗәхин тускар келв. Хальмг Таңһчин Толһачин, правительствин болн эрүл-менд харлһна министерствин дөң-тусар көлгн-күчнә парк шинрүлгдв, материальн-техническ ул батрулгдҗана гиҗ ах эмч заав.
Н.Нуров Хальмг Таңһчин Улсин Хуралын (Парламентин) Ахлач А.Козачко илгәсн Йөрәлин бичгиг умшад, олн җилдән эн учрежденьд көдлҗ йовх улст парламентин Ахлачин Ханлтын бичг болн таңһчин правительствин Күндллһнә һашг бәрүлҗ өгв. Р.Нагаев Хальмг Таңһчин Толһачин Йөрәлин бичг умшад, зәрм көдләчнриг таңһчин эрүл-менд харлһна министерствин Күндллһнә һашгар ачлв.
- Селәнд нег күн бәәдг болв чигн, тер күүнд цаглань медицинск дөң күрггдх зөвтә гиҗ әрәсән эрүл-менд харлһна министерств неквр тәвҗәнә. Тегәд тана учрежденя улд өөрхн иргчд бачм дөңгин негдсн цергллт бүрдәлһнә төр хаһлгдҗана. Энүнәс иштә учрежденя материальн-техническ ул батрулгдх, шишлң программс олзллһн орулгдх, шишлң көлгн-күчәр теткгдх. Тана даавр икдх, болв тадн эн чинртә көдлмшиг күцәҗ чадхт,- гиҗ министр келв.
Байрин хургт орлцачнрин төлә таңһчин нертә болн бичкн билгтнрин концерт болв.

ДООҖАН Наталья