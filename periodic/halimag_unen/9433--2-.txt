Волонтерск җисәнд - 2 сай арслң
08-12-2018, 09:23 
Эн җил мана орн-нутгт волонтермудын җил зарлгдсн билә. Җилин туршарт олн зүсн керг-үүлдврмүд болн марһас давулгдв, волонтерск җисә делгрүллһнд ик оньг өггдв. Тиигәд одахн волонтермудын сән гисн дамшлт йилһҗ авлһна болн тархалһна "Сән кергүдин регион" гидг Цугәрәсән марһан зарлгдсн билә. Шидр Москвад эн марһана аш диглгдәд, терүнд диилвр бәрсн элчнриг ачлв. Дииләчнрин дунд мана таңһч бәәхнь йир байрта болв. әрәсән Президентин администрацин һардачин дарук Сергей Кириенко Хальмг Таңһчин правительствин Ахлачин дарук Б.Бадмаевд 2053300 арслңга сертификат бәрүлҗ өгв.
Эн мөңгн 2019 җилд мана таңһчд волонтерск җисә делгрүллһнд олзлгдхмн.Темдглхәс, мана таңһчин дамшлт сән гисн гиҗ тоолгдснь хара биш. Юңгад гихлә баһчудын төрмүдт мана таңһчд ик оньг өггднә, билгтә болн седвәртә баһ үйд цуг халхин дөң күрггднә. Эн марһанд "Волонтермуд-медикүд", "Диилврин волонтермуд" гидг Цугәрәсән волонтерск җисәнә региональн әңгүдин, "Хамдан" гидг бичкдүдин ассоциацин болн "Юнармия" организацин сурһулин программс болн керг-үүлдврмүд үзүлгдсн билә.
Регионмудын дамшлтыг болн бәәрн улсиг волонтерск җисәһәр соньмсулхин туст күцәгдҗәх көдлмш шинҗлҗ, региональн күцәгч йосна органмудын болн олна организацсин хоорнд бәәх нөкцлтлә таньлдҗ, дамшлт хоршахд эн марһан туслв. "Сән кергүдин регион" гидг Цугәрәсән марһанд 58 субъект орлцв, эднәс 26 элч дииләчнрин тоод орв. Ут тоодан федеральн бюджетәс 200 сай арслң волонтерск җисә делгрүллһнд йилһгдв. Эн марһаг әрәсән баһчудын керг-төрин агентств \u201cРоспатриот\u201d гидг цутхлңгин дөңгәр давулв.

ДООҖАН Наталья
ЗУРГТ: Хальмгин
делегац