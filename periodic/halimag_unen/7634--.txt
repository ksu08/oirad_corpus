Эңкр ээҗ - мана түшг
24-03-2018, 10:11 
Эднә өрк-бүл Красноярск крайин Аскаровск района Вторая Малиновка поселкд тусв. Түрүн җилмүд йир күнд болв, гесндән бүтн хот уга билә, тегәд гертәсн авч һарсн хувц-хунран бонцгт, өдмгт сольх кергтә болв. Бәәрн әмтн кү иддг улс ирҗ гиһәд, әәдг билә, болв дарунь тернь худл бәәсиг медв. Цаг давад, күүнә һазрт иҗлдәд, көдлмшән үнн-чик седклтәһәр күцәдг төләдән хальмгуд бәәрн улсла үүрлдг болв. Герин эзн Зоя күүктәһән токд көдлдг болв. һартан өөтә экнь, гертән хувц-хунр уяд, бас теҗәл олдмн. Ууһн Таня күүкнь сән күргнлә харһад, Канск балһс тал нүүв. Удан боллго мана эк Баазр Лиджинович Бальджиковла харһад, бас өрк-бүлән өндәлһв.
Мана эцк дәәнд орлцсмн, Широковск ГЭС-ин тосхлтд кесг зовлң дааҗ һарсмн. 1947 җилин декабрь сард эн мана экиг түрүн болҗ үзсмн. Нег дәкҗ баахн Зоя күүкн бешт өдмг болһҗасн цагла эднә герүр утц хулдҗ йовсн баахн залу орҗ ирв. "Өдмг болһҗ чаддг күүкн сән герин күүкд күн болхмн",- гиҗ эн дотран санв. Түрүн харһлтын хөөн эдн дәкәд нег дәкҗ хаалһд харһв. Ю-бис күүндәд, хойр баахн күн өөрхнәр таньлдв. Маңһдуртнь Баазр Лиджинович эцктәһән болн хөөт эктәһән зәңг орулв. Эк-эцкнь авдр белдәд, күүкән мордулв. Баахн өрк-бүл Разгуляевск сельсоветин Согласие селән тал нүүв. Тенд герин эзн мал хәрүлдг болв, Зоя Учуровна болхла кеер көдләд, эдн өрк-бүлән даав. Сиврт дөрвн үрнь һарв, зуг хойр күүкнь бичкн цагтан өңгрв. 1958 җилд эднә өрк-бүл цуг хальмг улсла хамдан төрскн һазрурн нүүҗ ирәд, Приютна района "ВЛКСМ-ин 40 җил" эдл-ахуд бәәршлв. Төрскн һазртан нүүҗ ирснә дару эднә өрк-бүлд дәкәд һурвн үрн төрв. Мана эцк комбайнер болҗ көдлҗ йовла, экм болхла токд көдлв.
1964 җилд Базр Лиджинович Ставропольск партшколыг йилһән сәәнәр төгсәһәд, Приозерн района селәнә эдл-ахун производственн заллтын испекторин үүлд батлгдв. Дарунь мана эцкиг партин халхар Целинн района Балковск селәнүр йовулад, тенд эдл-ахун ах агрономчин болн директорин үүлд тәвв. Мана эк селәнә бичкдүдин садт, дарунь школд ачта амрлһндан һартлан көдлв. Селәнә әмтн дунд Баазр Лиджинович тоомсрта, күндтә күн билә. Олн дунд күндллһ олсн төләднь Б.Бальджиковиг Балковск селәнә советин депутатнрин исполкомин ахлачд суңһв.
Мана эк-эцк хойр җирн тавн җилдән кен-негнәннь седкл медҗ, ицлтә түшг болҗ ни-негн бәәв. Байр-зовлңган әдл хувалцҗ, ямаран чигн төр учрхла сүв-селвгәрн хувалцдмн. Мана эк-эцк долан үрндән чик сурһмҗ өгәд, хаалһднь орулв. 2017 җилин май сарин 9-д мана эцк сәәһән хәәв. Харм төрхд, эцкмдн өрк-бүлән өндәлһснә 65 җилин өөн күртл өрәл җил үлдхлә мадниг үлдәв. Болв күнд цагла бидн мана эңкр экдән болн ээҗдән түшг болҗ, зовлңгинь әдләр хувалцвидн.
Эндр мана эк хөрн ач-зеедән болн хөрн нәәмн җич-зеенчртән нүдн-амн болҗ йовна. Моһа сарин 8-лә мана өнр-өсклң өрк-бүл эңкр экиннь болн ээҗиннь 95 җилин өөниг өргәр темдглвидн. Эн өдр Целинн района администрацин, селәнә муниципальн бүрдәцин һардвр манаһур ирҗ, Зоя Учуровнаг ончта өөнләнь йөрәв. Күч-көлснә ветеран, тылын орлцач, олн үртә эк З.Бальджикован ач-тусиг кесг ачлврар темдглсмн.
Эндр өдр чигн мана эк серглң, эрүл-менд бәәнә, күүкдиннь бәәтхә, олн ачнр-җичнриннь болн элгн-садна һарсн өдрмүдиг эн тодлна. Күн болһнд бүлән үг олҗ, сүв-селвгәрн, җирһлин байн дамшлтарн хувалцна. Олн ачнр-җичнриннь күцәмҗд байрлҗ, кен альд ямаран йовна гиҗ санна. Өрүн болһн серхләрн мана эк цугтаһинь тодлҗ, сән-сәәхн йовтха, хөвтә болтха гиҗ зальврна. Бидн болхла мана эк олн җилдән маднд түшг болҗ, маднд нарн болҗ мандлҗ йовтха гиҗ олн бурхдан сурнавидн.

Валентина БАЛЬДЖИКОВА,
Цаган ЛАРИЕВА
Целинн района Баһ-Чонс селән