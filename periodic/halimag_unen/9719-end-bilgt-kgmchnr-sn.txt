Энд билгтә көгҗмчнр өснә
07-05-2019, 11:38 | Таңһчин зәңгс » Сойл
Одахн Элстд, билг-эрдмин колледжин герт хотл балһсна бичкдүдин искусствин 1-ч тойгта школын 50 җилин өөниг өргәр темдглв. Байрин керг-үүлдврт бичкдүд, теднә эк-эцкнр, багшнр, школыг урднь төгсәсн улс олар хурв. Школын сурһульчнр өөнин ик концерт тәвҗ хоршасн медрлән үзүлҗ, билг-эрдмәрн байрлулв.
Бичкдүд болн арвтнр - цуг классмудын сурһульчнр Адъян Чонкушовин үүдәсн школын частр дуулҗ өгв. Бичкдүдин болн багшнрин хамцу оркестрин наадыг таңһчин искусствин ачта үүлдәч Савр Катаев һардв. Хөөннь оркестр Аркадий Манджиевин үүдәсн «Пролог» композициг наадҗ олн хәләһәчнриг байрлулв.
Дәкәд школын коллективиг ончта өөнләнь таңһчин правительствин Ахлачин үүлиг дааҗах Юрий Зайцев йөрәв. «Би эврән көгҗмин школд сурлав, олн улсин зевсгүдин класст багшнрас медрл авлав, тернь ик тусан нанд күргв. Күн болһнд үүдәгч кевәр көдлх эв-арһ эн сурһуль дасхна. Цуг седкләсн тадниг, күндтә багшнриг болн сурһульчнриг, цуг төгсәһәчнриг 50 җилин ончта өөнлә йөрәҗәнәв. Школын сурһульчнр эн асхн сән мергҗлтән үзүлҗәнә. Тадн цугтан, йоста артистнр кевтәһәр домбран айслулҗ цокҗ сәәнәр нааднат. Тана школ цааранднь чигн цецгәрҗ йовтха, сурһульчнрин тонь икдәд бәәтхә. Цуг сурһульчнр үүдәгч кевәр көдлдг әмтн болтха»,- гиҗ Юрий Викторович йөрәв.
Урднь Ю. Зайцев таңһчин Толһачин үүлиг цаг зуур дааҗах Бату Хасиковин Йөрәлин бичг умшҗ өгв. Школын коллектив 50 җилин туршарт нертәһәр көдлҗ нер туурсн кесг көгҗмчнриг, багшнриг, артистнриг сурһмҗлв. Элстин 1-ч тойгта ДШИ-н сурһульчнр эврәннь билг-эрдмән Энткгд, Чехийд болн нань чигн орн-нутгудт үзүлҗ мана таңһчин нериг туурулҗ йовна. Школын сурһульчнрт болн багшнрт, төгсәһәчнрт бат эрүл-менд болн хөв-кишг дурдҗанав, гиҗ Йөрәлин бичгт келгдв.
Цааранднь Юрий Зайцев 1-ч тойгта ДШИ-н багшнрт өөдән ачлвр бәрүлҗ өгв. Тер тоод Людмила Юрьевна Манжикова «Хальмг Таңһчин ачта көдләч» гидг күндтә нер зүүв, Бэлла Алексеевна Салынова болн Надежда Ивановна Галушкина Хальмг Таңһчин Күндллһнә һашгар ачлгдв.
Бичкдүдин билг-эрдмин школ 1969 җилд секгдлә, тер цагт энүг Бадма Сергеевна Катышева һардҗ йовсмн, школын шин әңгүд секлһнд ик нилчән күргсмн, цааранднь 15 җилдән школын директор болҗ Лариса Борисовна Летуева бас ончта күцәмҗ бәрҗ үүлдҗ йовла, ода школыг таңһчин сойлын ачта көдләч Герльта Сергеевна Цеденова һардҗана. 1-ч тойгта ДШИ-д ода 63 багш бичкдүдт бат медрл өгч, теднә билг-эрдминь делгрүлнә.
Концертин йовудт Штраусин, Рахманиновин болн нертә нань чигн композитормудын үүдәврмүдиг сурһульчнрин хор, багшнрин баг дуулҗ оркестр наадв. «Эрвәкә» ансамбль биилсн «Чичрдг» би бас цугтаднь таасгдв. Концертд сурһуль-эрдмин болн номин министрин үүлиг дааҗах Николай Манцаев, таңһчин болн балһсна министерствин болн ведомствин элчнр орлцв.
ТүРВәН һуна