Хальмг шүлгчнрин үүдәврмүд - әрәсән антологд
26-05-2017, 16:16 
"Современная литература народов России. Поэзия" гидг дегтр эн җилин хаврар барас һарв. әрәсән шүлгчнрин сән гисн үүдәврмүд орсн эн хураңһу йир соньн. Хальмг улсин
шүлгчнр Җимбин Андрейин, Нуура Владимирин, Эльдшә Эрднин, Хальмгин бичәчнрин Ниицәнә ахлач, әрәсән журналистнрин Ниицәнә гешүн Санҗин Николайин, шүлгч Раиса Шурганован шүлгүд ик чинртә эн хураңһуд орв.
Иим хураңһу һарһх кергтән тускар литературин халхар үүлдҗәх билгтнр урзн олнд келҗ медүлсн билә. Тиигәд литературин Җилд төрсн седвәр ода ирҗ, бәәдл-җирһлд тохрагдв. "әрәсән келн-улсин литературин туск программ" 2016 җилд батлҗ авгдв. Терүнд келн-улсин сойлыг делгрүллһнә, тедн хоорндк залһлдаг батруллһна, тедниг Цугәрәсән литературн йовудт өргәр орлцуллһна төлә цуг таал тогтах
керг-үүлдврмүд батлгдсмн. Литературиг, дегтр һарһлһиг болн терүг умшлһиг дөңнлһнә
бүрдәмҗин комитет барин болн олн дунд залһлдана төрәр бәәх Федеральн агентствла хамдан тер программиг белдҗ батлсмн. Тегәд әрәсән олн келн-улсин литературин антологий белдҗ барллһн темдглгдсмн. Шидр барас һарсн шүлгләнә антолог түрүн тиим һарц болҗана. Ода бичкдүдин литературин антолог белдгдҗәнә. Терүнд хальмг бичәчнрин үүдәврмүд бас орхмн.
Иим антолог белдҗ һарһлһна седвәриг "Литературная газета" һарцин ах редактор Юрий Поляков дөңнсмн. Орн-нутгин Хүүвин ахлач Сергей Нарышкин антолог белдҗ һарһлһна редакционн хүүвиг толһалҗана. Иигәд түрүн һарсн антологд хальмг шүлгчнрин шүлгүд орснь олн умшачнрин оньгиг авлхмн.

ҖИРһЛИН Кермн