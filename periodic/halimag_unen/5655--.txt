Тундутовихнә һазрт хурл босхгдх
02-05-2017, 17:48 
Апрель сарин 27-д Элстд таңһчин зәңгллһнә агентств дарани брифинг кев. Очра Номтын нертә "Зөөр" гидг таңһчин сойлын буйнч седклин саңгин һардач Нина Уланова болн саңгин көдләч Владимир Абнизов өдгә цагт
күцәгдҗәх үүлдврмүдин тускар журналистнрт келҗ өгв.
В.Абнизовин келсәр, эднә саң нойд Тундутовихнә һазрт хурл босхх болн этнопарк секх седвәр татв. Урднь тенд Гегәрлтин суврһн босхгдла, терүг 2011 җилд Богд гегән Дала лам әрүсллә.
Владимир Афанасьевич журналистнрт хурлын эскиз үзүлв. Хальмг Таңһчин ачта архитектор Владимир Гиляндиков энүнә төсв кеҗ. Өндр болн у-өргн хурл тосхгдх. Тундутовихнә һазр Волгоградск областин Светлоярск района Солянка селәнә медлд орна. Тегәд Нина Санджарыковна деер заагдсн района толһач Борис Коротковла хурлын болн этнопаркин төрмүдәр күүндлә. Толһач саңгин көдләчнрин сән седвәриг дөңнв. Волгоградск областин губернатор Андрей Бочаров бас чинртә керг-үүлдвриг медәд, зөвшәлән өгв. Объект тосхлһнд 50 сай арслң кергтә болх.
Саңгин һардач Н.Уланова хурл босхлһна төрәр РК-н Толһач А.Орловла бас харһлт кеҗ.
Көгшән тоолврар, эн хурл болн этнопарк ик чинртәһинь олнд медүлх кергтә. Объектин туск шишлң тооцан секгдхлә, таңһчин бәәрн улс демән өгч, эн буйнч кергт орлцҗ чадх.
- Дигтә 100 җил давсна хөөн нойд Тундутовихнә һазр босхҗ делгрүллһн ончта йовдл болхнь лавта. Тундутовихн Төрскндән итклтәһәр церглҗ йовла. Теднә баатрльг йовдлмудын тууҗ дорас өсчәх үйнриг сурһмҗллһнд ик туста болх. Дәкәд тиигәрән ирх туристнрт хальмг улсин тууҗ бас соньн болхнь лавта,- гиҗ Нина Санджарыковна ухан-тоолврарн хувалцв.

БОСХМҖИН Валентина