Антинаркотическ комиссин дарани сүүр
24-10-2014, 20:18 | Таңһчин зәңгс
Октябрин 23-д наркотикиг зөв угаһар олзллһна өмнәс ноолда келһнә комиссин дарин сүүр болв. Энүг Хальмг Таңһчин Толһачин даалһврар премьер министр Игорь Зотов һардҗ давулв. Эн керг-үүлдврт Астраханск областяр болн Хальмг Таңһчар үүлддг ФСКН-ә заллтын һардач Андрей Долбня, Хальмг Таңһчин Улсин Хуралын (Парламентин) Ахлач Анатолий Козачко. федеральн ах инспектор Александр Беляев, министерствсин болн ведомствсин һардачнр орлцв.
Хальмг Таңһчар үүлддг ФСКН-ә әңгин шин һардач Александр Чумаченкола цуглрсн улсиг Игорь Зотов таньлдулв. Элстин сити-менджерин үүл даасн Сегей Раровиг премьер-министр йөрәв.
Цааранднь урдк сүүрмүдт батлгдсн шиидврмүдиг күцәлһнә йовудын тускар Хальмг Таңчин сурһуль-эрдмин министр Николай Манцаев болн эрул-менд харлһна министр Руслан Нагаев тооцаһан өгв.
Н.Манцаевин келсәр, сурһуль-эрдмин заведеньсәр наркотикиг зөв угаһар олзллһна халхар баһ биш көдлмш кегднә. Сурһульчнр дунд эн төрәр күүндврмүд кегднә, олн зүсн марһас бүрдәгднә. Наркотик олзллһна туст күүкд-көвүдин хәләциг йилһлһәр тестировань кегднә. Спортын керг-үүлдврт баһчуд шунҗ орлцна.
Эрүл-мендин халхар эн туст бас темдгтә үүлдвр күцәгдҗәхин тускар Р.Нагаев келв. Таңһчин наркодиспансерин көдләчнр радиоһар болн телеүзләр кегддг соңсхврмудт орлцҗ цәәлһвр өгнә, газетмүдт статьяс барлна., нань чигн олн үүлдвр күцәнә.
Наркотическ урһмл икәр урһдг райодар терүг уга келһәр кегддг көдлмшин туск, наркоманиг хөрлһнә эв-арһ болдг зөв-йосна сурһмҗ өглһнә халх көдлмшин туск болн нань чигн төрмүд эн сүүрт хәләгдҗ, ирцңгү шиидвр батлгдв.