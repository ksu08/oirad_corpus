Шаҗна ах үүлдәчнрин харһлт
26-09-2014, 19:53 | Таңһчин зәңгс
Хальмгин шаҗн лам Тэло Тулку ринпоче өцклдүр Элстин болн Хальмгин архиепископ Юстинианиг «Бурхн Багшин алтн сүм» гидг хурлд тоов. Харһлтын эклцәр шаҗн ламин нөкд Хоңһр Эльбиков зеог Юстинианиг болн терүг дахҗ ирсн улсиг хурлар дахудад, терүг үүдәснә тууҗин тускар, Хальмгт шар шаҗна делгрлтин тускар келҗ өгв, хурлын кеерүл болгч зургуд үүдәлһнә тускар бас соньн кевәр келв.
Шаҗн лам Тэло Тулку ринпоче эврәннь резиденцд православн шаҗна ах үүлдәчиг тосв. Элстин болн Хальмгин архиепископ болснлань Юстинианиг йөрәһәд,манна таңһчд делкән һоллгч һурвн шаҗн әдлдән делгрҗ йовхиг темдглв. Эн керг-үүлдвриг цааранднь давулҗ күцәлһнд зерг Юстиниат нилчән күргх гиҗ ицҗәхән эн медүлв.
Архиепископ эврә нерн деерәс ринпочед ханлтан өргәд, шаҗна үүлдәчнр хоорндан нөкцҗ үүлдәд, эврә шаҗан делгрүлсн деерән, шаҗд хоорндк иньгллтиг батруллһнд туслх зөвтә гиҗ келв.