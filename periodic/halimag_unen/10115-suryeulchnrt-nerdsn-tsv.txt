Сурһульчнрт нерәдсн төсв
17-12-2019, 09:50 | Таңһчин зәңгс » Сойл
Н. Пальмовин нертә Келн-улсин музей сурһульчнрт нерәдсн сойлын төсв күцәсн билә. Тернь «Музейный код. Я - экскурсовод» гидг нертәһәр октябрин 26-с авн декабрин 8 күртл давулгдсмн. Таңһчин сойлын болн туризмин министерствин дөңгәр эн төсв күцәгдв. «үүдәгч улс» гидг Келн-улсин ик төсвд орҗах халхин кемҗәнд болсн керг-үүлдврт олн сурһульчнр орлцв.
Эн соньн керг-үүлдврт һурвн сарин туршарт орлцсн күүкд-көвүд сойлын халхар медрлән гүүдүлв. Музейин үүлдврлә өөрхн таньлдснь сурһульчнрт йир туста болв. үүдәгч үүлдврин ашнь чигн соньнар диглгдв. Сурһульчнр экскурсоводмуд болҗ, эврән белдсн экскурсьт олн әмтиг орлцулв. Экскурсь белдлһнд медрл заагч занятьс туста болв. Ут-тоодан тиим 12 занятьд сурһульчнр медрлән гүүдүлв. Музейин көдләчнрин болн багшнрин дөңгәр күүкд-көвүд эврә экскурсиг белдәд, олна оньгт тусхав.
Декабрин 8-д баһ наста экскурсоводмуд эврә төсвән цуглрсн әмтнә оньгт тусхаһад, ямаран соньн медрл дасч авсан үзүлв.
«Буддизм в Калмыкии» гидг нертәһәр Цутхлң хурлар кесн экскурсиг Хальмг этнокультурн гимназин сурһульчнр үзүлв. Багш Э. Батыреван болн куратор Ц. Шарапован һардврт эдн белдсмн.
А.Кичиковин нертә Хальмг Келн-улсин гимназин сурһульчнр белдсн төсв бичәч болн журналист Андрей Манганыкович Джимбиевд нерәдгдв. Видео болн слайд-шоу олзлсн театрализованн үүлдвртән Хальмг гимназин сурһульчнр Төрскән харсгч Алдр дәәнә орлцачин, нертә бичәчин бәәдл-җирһлин болн үүлдврин тускар келҗ өгснь соньн болв. Гимназистнр багш Т.Муткаеван болн куратор Г. Чимидован һардврт белдсн төсв «Литературн Элст» гидг туристическ маршрут секгдхлә, зөвтә орман эзлхнь маһд уга.
«Пройдусь по главной улице» гидг төсв белдсн Элстин 17-ч тойгта дундын школын сурһульчнр хотл балһснла ирсн улсиг таньлдулна. Багш Д.Саранговин болн куратор М.Дорджиеван һардврт сурһульчнр Элстин Ленинә уульнцар әмтиг дахулҗ йовад, цәәлһвр өгч, хотл балһсна сәәхн болн соньн тоотыг үзүлдг төсв белдв. Аштнь эн төсв түрүн орм эзлв.
Декабрин 12-т баһчудын медрл гүүдүллһнә сойлын эн төсвин ашнь байрин бәәдлд диглгдҗ, сурһульчнрт болн багшнрт ачлврмуд бәрүлҗ өггдв. Музейин директорин дарук Ирина Новомлинован келсәр, музей өсч йовх баһчудт медрл өглһнд уралан ишкдл кев, сурһулин заведеньсла залһлдан батрв. Музей сойлын болн тууҗин медрлин ик булг болҗахинь эн төсвин үүлдврт орлцҗ медҗ авв.
Сурһульчнрт эн керг-үүлдвр йир икәр таасгдв. Төрскн балһснаннь тускар эдн соньн олн тоотыг медҗ авв. үүрмүдән, ирсн гиичнриг күүкд-көвүд хотл балһсар дахулҗ, ке-сәәхн ормсин тускар келҗ чаддгиг эн төсвин кемҗәнд дасв. өсәд-босад, талдан һазрт сурһуль сурсн цагтан таңһчиннь тускар эдн соньнар келҗ өгхнь маһд уга. Дәкәд болхла, Келн-улсин музейд Хальмгин тууҗин болн сойлын туск олн экспонат бәәхнь, цуг тернь хальмгудын ик зөөр болҗахиг баһчуд сәәнәр медҗ авв.
УШКАНА Сувсн