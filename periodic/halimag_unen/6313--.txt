"Пентатоника" - көгҗмин байр
13-09-2017, 17:41 
Моңһл келтнрин өдгә цага көгҗмин фестиваль келһн мана таңһчд сән авъяст тохрв. Җил болһн сентябрь сард Хальмгин хотл балһсн көгҗмин хотл болҗ, олн улсин оньгиг авлна. Хальмг Таңһчин искусствин ачта үүлдәч, әрәсән композитормудын Ниицәнә гешүн Аркадий Манджиев эклцинь тәвсн фестиваль сойлын җирһлин ик чинртә йовдл болҗ, академическ көгҗмлә олн улсиг таньлдулҗана. Фестивалин эн гүн учр-утхинь болн олн улсиг негдүлҗәх чинринь эврәннь
Йөрәлин үгдән әрәсән сойлын министр
В. Мединский темдглв. Көгҗмин соньн эн
үүлдврт орлцачнрт әрәсән композитормудын Ниицәнә Əәдрхнә әңгин үүлдәчнр Йөрәлин бичгән илгәсмн.
Фестивалиг байрин бәәдлд секлһнд орлцҗ, Орн-нутгин Хүүвин депутат Батор Адучиев йөрәв. Моңһл келтнриг көгҗмин дөңгәр негдүлҗәх ик керг-үүлдвр күцәҗәх Аркадий Манджиевин ач-тусинь темдглҗ Хальмг Таңһчин Улсин Хуралын (Парламентин) Ахлачин дарук Николай Нуров цуг орлцачнрт ик күцәмҗ дурдв. Нарт-делкән чинртә эн фестиваль сүл җилмүдт әрәсән сойлын министерствин болн Хальмг Таңһчин сойлын болн туризмин министерствин
дөңгәр кегдҗәнә. Көгҗмин шин үүдәврмүд болн көгҗмчнрин шин нердиг секҗәх фестивальд цаһан хаалһ дурдсн Хальмг Таңһчин Толһач Алексей Орловин йөрәлиг таңһчин сойлын болн туризмин министрин дарук Галина Бадаева умшв.
Эн җилә фестиваль кемҗәһән өргҗүләд, моңһл келтнрин көгҗмәс нань талдан келн улсин
көгҗмиг программдан орулв. Дәкәд болхла дәкн нег ончнь дирижермүдин эрдмиг үзүлх ик күсл фестивалин бүрдәһәчнр тәвв. Тегәд түрүн өдрин бийднь зурһан дирижер эврәннь эрдмлә цуглрсн улсиг таньлдулв. Цуг дирижермүд нарт-делкән фестивальмудын лауреатнр, эврә эрдмдән күцәмҗ бәрҗ, нер һарсн билгтнр болҗана. Тернь Федор Сухарников. Москваһас ирҗ, "Пентатоникд" орлцсн дирижер Петр Чонкушовин фортепианон болн оркестрин төлә бичсн концертиг күцәв. Казанск консерваторьт сурчахдан хальмг композитор бичсн үүдәвриг билгтә дирижер соньн кевәр, өвәрцинь үзүлҗ күцәсинь цуглрсн улс таасв. Фортепианон партиг Гнесинәхнә нертә көгҗмин академин концертмейстер, кесг хәләврин лауреат Светлана Бембеева наадснь бас йир соньн болв. Залд күндтә гиич, композиторин аваль Любовь Чонкушова бәәснь бас ик урмдта болв.
Эн асхн йириндән Петр Чонкушовин "Хальмг сюитар" эклв. Эн үүдәвриг болн фестивалин түрүн өдриг хаасн П.Чонкушовин көгҗмиг дирижер Мерген Настинов олнд соңсхҗ медүлв.
Фестивалин кемҗәнд шин кесг үүдәвр олна оньгт тусхагдв. Иигәд композитор Гиляна Манджиеван фонограммин болн симфоническ оркестрин төлә бичсн сюитыг дирижер Вардан Бабаханян оркестриг һардҗ соңсхв. Хальмг келн улсин ут дууна кезәңк эрдмиг сергәҗ, терүг өдгә цага оркестрин көгҗмин айсла таарулҗ бичсн үүдәвр зөвәр соньн болв. Өдгә цага
көгҗмчнр урдк зөөриг ямаран кевәр олзлҗахнь, этническ көгҗмин меҗәһинь ямаран кевәр өргҗүлҗ болхинь Элстин олн соңсачнр үзв. Дирижер Вардан Бабаханян хальмг композиторин үүдәвриг татҗ үзүлсн деерән армянск көгҗмлә цуглрсн улсиг таньлдулв. Иигәд Арам Сатьяна дудукин болн камерн оркестрин төлә бичсн көгҗмиг дирижер оркестриг һардҗ, олнд соңсхв.
Китдин Өвр Моңһлас ирсн дирижер Лхагвасурен Банзар композитор Өлзә-Баяр симфоническ оркестрин төлә бичсн увертюриг, Аркадий Манджиевин хойрдгч симфониг оркестрин
көгҗмчнрлә хамдан моңһл дирижер олн соңсачнрт соңсхҗ медүлв. Заагдсн көгҗмин өвәрциг дирижер үзүлҗ чадсинь медүлҗ, әмтн альх ташлһар медгдәд бәәв.
Фестивалин шин үүдәврмүд дунд Савр Катаевин "Бумбин орн" гидг симфоническ сюитын хойр әңгләнь әмтн таньлдв. үүдәврин түүрвәч бийнь оркестриг һардҗ, көгҗмән үзүлв. Көгҗмчнрин тоод экләд орҗах Татьяна Адьянован нернлә болн көгҗмлә цуглрсн улс таньлдв. Рерихин зургудын төрәр бичгдсн үүдәвринь дирижер Мерген Настинов олнд соңсхҗ медүлв.
Евровидение марһанд цагтан диилвр бәрсн дууч Петр Налич ода көгҗм бичдг болсинь Элстин тәәз деер күңкнсн көгҗмнь медүлв. Фестивалин төлә шишлң бичгдсн энүнә көгҗмиг оркестриг һардҗ, дирижер Федор Сухарников олнд соңсхв.
А. Цебековин нертә Государственн хор фестивалин йовудт А.Манджиевин дууна үүдәврмүд соңсхв. Цугәрәсән хәләврмүдин лауреат, дирижер Ольга Сердюкова дурна туск һурвн тер дууг хориг һардҗ олн соңсачнрт медүлв.
Иигәд фестиваль хойр өдрин туршарт олн улсиг соньн олн көгҗмин үүдәврмүдлә, зурһан дирижерин эрдмлә таньлдулҗ ик байр үүдәв. Искусствин дәкн нег халхнь - академическ
көгҗмин делгрлт илдән үзҗ болхинь фестиваль медүлҗәнә.
әмтнд ик өргмҗ үүдәсн эн ик үүлдврин бүрдәһәч, композитор Аркадий Манджиевин келсәр, җирһлин йовуд дахад, фестиваль янзан соляд йовна. Терүгинь эн йисдгч фестивалин үлгүр деер ирсн улс үзв. Мадн цугтан ик делкәд бәәнәвидн. Көгҗмд меҗә уга. Тегәд эврә моңһл келтнрин көгҗмиг делгрүлсн деерән олна көгҗмин йовудт терүнә орминь батлҗ, цуг делкән зергләнд зөвтә кевәр күңкнх арһ хәәх кергтә. Мана тууҗин уңг-сүүрнь тер кевәрн бәәнә, терүг үзүллһнә янз, өдгә цагла терүг тааруллһн цагин йовудла ирлцх зөвтә.
Сойлын җирһлд ик чинртә йовдл болсн йисдгч фестиваль көгҗмин өөдән кемҗәнд давв. Иргчдән 10-ч өөнин "Пентатоника" нег үлү өргмҗтә болх гисн седклтәһәр фестиваль
көдлмшән төгсәв.

Галина ХЕЙЧИЕВА
Н.Горяевин цоксн зургуд