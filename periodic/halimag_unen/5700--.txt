"Диилврин вальс" цугтаһинь негдүлв
05-05-2017, 18:12 
Алдр Диилврин байрин өмн өргнд әрәсәд, тер тоод мана Хальмг Таңһчд, чинртә олн зүсн керг-үүлдврмүд бүрдәгдҗәнә. Келхд, ветеранмудла харһлтс болҗана, цергә төрәр марһас давҗана. Бичкдүд, баһчуд ах үйин улст ик ханлтан өргҗәнә.
Өцклдүр Элстд таңһчин Н.Пальмовин нертә Келн-улсин музейин коллективин седвәрәр "Бумбин орн" этнохотнд "Диилврин вальс" гидг көгҗмин-хореографическ байр болв. Энтн дәәнә болн күч-көлснә ветеранмудт, Алдр Диилврин 72 җилин өөнд нерәдгдв. Төрскән харсгч Алдр дәәнә цагт цергә сүркә бәрлдәнд орлцсн, тылд шунҗ көдлсн улс күндтә гиичнр болҗ энүнд орлцв.
РК-н сойлын ачта көдләч, музейин элч Марианна Усаева байрин нәр-наадна программиг чадмгар һардв. Тер өдр ке-сәәхн хувцта уйн барабанщикүд байриг эклв. РФ-н Орн-нутгин
Хүүвин депутат Батор Адучиев йөрәлин үг келәд, ветеранмудын кесн ач-тусинь темдгләд, эднд ханлтан өргәд, ут нас, бат кишг дурдв. "Мадн тадна зөрмг йовдлмудыг меднәвидн. Тегәд чигн тадна өмн сөгдҗәнәвидн. Мана орн-нутгин цергчнр Төрскән харсгч Алдр дәәнд диилснь ода чигн ик чинртә. Бидн туурмҗта тууҗиг кезәд чигн мартшговидн", - гиҗ Батор Канурович келв.
Музейин директор Ирина Мучаева эднә коллективин нерн деерәс ветеранмудыг әрүн седкләсн йөрәв, эднд сәәхн цецгүд белглв. Байрин йовудт музейин ах номин көдләч
М. Усаева зөрмг салдсин туск ду дуулв.
Таңһчин драмин болн комедин Орс театрин артистнр театрализованн нәр-наад (режиссернь Владислав Константинов) олн әмтнә оньгт тусхав. Баахн артистнр шүлгүд умшад, дуулад, дәәнә цагиг сергәһәд, ветеранмудт бас ханлтан өргцхәв.
Тер өдр "Байн тег", "Миңһн байр" гидг нертә бичкдүдин бииһин ансамбльмуд эврә үүдәгч программсан бас ветеранмудт белглв. Элст балһсна 10-ч тойгта дундын школын вокальн баг кесг ду дуулв. Төрскнә, залу-зөргин, туурмҗин дуд ветеранмудт урмд өгцхәв. Тегәд эдн байрлад, уйн артистнрт ик ханлтан өргв.
Таңһчин бичкдүд, баһчуд Алдр Диилвр делдәд, эднд хөвтә җирһл белглсн улсиг икәр
күндлдгиг эн сәәхн байр ил медүлв. Эн керг-үүлдврт ветеранмудын ачнр, җичнр олар орлцсинь бас темдглх кергтә. Тегәд үйнрин залһлдан тасрҗахш, нам биш улм батрад йовна. Эн байр бас энүнд сән нилчән күргснь лавта.

БОСХМҖИН Валентина