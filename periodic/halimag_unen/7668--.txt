"Өөрд түмн" фестиваль иньгллтиг батрулх
28-03-2018, 10:08 
Май сарла мана таңһчд ик кемҗәтә "Өөрд түмн" гидг фестиваль болхмн. Моңһлд эн керг-үүлдвр кесг җиләс нааран бүрдәгдҗәнә, 2013 җиләс авн энүнд Хальмг Таңһчин, Тыван, Алтайин, Бурятин, Китдин Шинҗәнә билг-эрдмин коллективс орлцҗана.
Март сарин 6-д эн фестивалин бүрдәмҗин комитетин сүүр Элстд болв. Эн ик керг-үүлдврт белдлһнә зура йилһгдв. Фестиваль май сарин 11-с авн 14 күртл таңһчд болхмн, тер тоод Целинн района Троицкое селәнә шидр бәәдг экохошин (\u201cПутинск сала\u201d) өөр тосхгдх хальмг хотнд һоллгч концертмүд болн нань чигн керг-үүлдвр, һәәхүл бүрдәгдх. Тер тоод хальмг бөк бәрлдәһәр, саадгар халһар марһан, мөрнә урлдан хальмг хотна һазрт болхмн. Кезәнә хальмг олн улсин билг-эрдмин олн зүсн кегдлмүдин һәәхүл олна, кесг туристин оньгт тусхагдх.
Энд ик концерт 14 часла эклх, өөрд улсин тууҗин тускар энд келгдх. Асхлад болн сөөднь чигн - фильмс үзүлгдх, нань чигн керг-үллдвр бүрдәгдх. Май сарин 13-д асхлад эн аһу ик кемҗәтә фестиваль төгсәгдх, энүнд нерәдсн ик концерт-наадн болхмн. Фестивалин һол күцлнь - моңһл үндстә цуг улсин иньгллтиг батруллһн, әрәсән, Моңһлын болн Китдин хоорндк олн халхин нөкцлтиг болн хәрлцәг өргҗүллһн болҗана.
Дәкәд Моңһлас ирсн күндтә гиич Батсух үг келв. әрәсән Президент Владимир Путин әрәсән болн Моңһлын хоорндк иньгллтиг батруллһнд һол оньган өгчәнә, тер мана хойр орн-нутг хоорнд селәнә эдл-аху делгрүллһнә, төмр хаалһ тосхлһна, сойлыг болн сурһуль-эрдмиг делгрүллһнә төрмүдт һол оньган өгнә. Тиим сән күцлтә нөкцлтиг делгрүлхин төлә бидн цааранднь чигн әрәсән мана ах-дү республикүдлә хамцу үүлдврән өргҗүләд бәәхвидн гиҗ күндтә моңһл гиич келв.
- Мадна төлә фестиваль ик чинр зүүҗәнә, тиим кевәр бидн мана иньгллтиг батрулҗанавидн, мана таңһчин экономикиг өргҗүлхин төлә эн фестиваль бас ик нилчән күргәд бәәх, яһад гихлә мана тал олн туристнр әрәсән хам-хоша бәәдг регионмудас, Москваһас, Санкт-Петербургас ирҗ, мана кезәңк сойлла болн шар шаҗнла таньлдх. Тиим кевәр фестивалиг сәәнәр бүрдәхлә, эднә тонь цааранднь икдәд йовхнь лавта, таңһчин ору чигн өсәд бәәх,- гиҗ Юриҗ Сангаджиев тоолвран келв.
"Тууҗд түрүн болҗ делкән моңһл үндстә улсин элчнр мана таңһчд цуглрх. Советск Союзин болн әрәсән тууҗд түрүн болҗ тиим ик керг-үүлдвр бүрдәгдх. Моңһлд эн фестиваль арв һар җилин туршарт күцәгдҗәнә, мана таңһчин болн нань чигн региона артистнр эн керг-үүлдврт 2013 җиләс авн орлцдг болв.
Иргдчән эн фестиваль федеральн статус авхмн. Китдин Шинҗәнә, Ганьсун, Алашаня өөрд улс Иҗлин көвәд бәәдг хальмг ах-дү улсла үзлцҗ, таньлдҗ бат залһлда бәрхәр бәәнә",- гиҗ тоолврарн Евгений Бембеев хувалцв.
- Экономикин халхар эн ик керг-үүлдвр онц чинр зүүхнь лавта, тегәд чигн Хальмг Таңһчин Толһач Алексей Орлов "Өөрд түмн" фестивальд һол оньган өгчәнә, терүг цуг халхар дөңнҗәнә. Европд бас моңһл үндстә хальмг улс бәәнә гиҗ Европин зәрм улс медҗәхш, медхләрн нааран олар ирәд бәәх, Моңһл, Бурять, Китд теднәс хол, болв мана моңһл сойлта таңһч йир өөрхн, - гиҗ Дмитрий Халхинов келв.
Мана өөрд улсин сойлыг цуг чидлән хамцулад хадһлҗ делгрүлх кергтә гиҗ күүндврт орлцачнр тоолвран келв. Нег тоотнь Моңһл сәәнәр хадһлгдсн бәәнә, наадкнь - Шинҗәнд, бас негнь - Хальмг Таңһчд, тегәд хәрлцәһән өргҗүләд сойлын зөөрәрн хувалцад нег-негән байҗах кергтә.
Терүнлә дегц мана сойл туризмлә шахм залһлдата болх зөвтә. Бидн авъясан, билг-эрдмән, келән хадһлхла тернь нааран ирдг туристнрт бас соньн болхнь лавта. Моңһлын зәрм саңгуд нүүдг улсин сойлыг, орн-нутгин йиртмҗиг хадһллһна үүлдвриг ЮНЕСКО-ла болн талдан чигн нарт-делкән организацсла хамдан күцәҗ эн туст нөкцлтән өргҗүлҗәнә.
Фестивальд Моңһлас ик цолта гиичнр ирх, тер тоод 2 министр, Алдр Улсин Хуралын 2 депутат, 2 губернатор, артистнр, бөкнр, номтнр - ут -турштан 100 һар күн. Тиим кевәр күндтә гиичнрән сәәнәр тосҗ, фестивалян чигн нертәһәр күцәх зөвтәвидн. Моңһлас болн Китдәс кесг миңһн туристнр иргчдән эн ик керг-үүлдврт ирәд бәәхнь лавта. Май сарла болх фестивальд 1,5 миңһн артист орлцх. әрәсәһәс 10 турагентств Элстүр ирхмн, эдн бас туристнрин тоог икдүләд бәәх.
Тосхгдх этнохотн йоста теегин балһсн болх - энд кемпингүд, кафе бәәхмн, цуг райодас хальмг гермүд тәвгдх, өөрд улсин хот-хоолар эдн цаһан санаһан медүлҗ гиичнриг тоох, тегәд "Өөрд түмн" фестивалиг җил болһн бүрдәх күсл тәвгдҗәнә. Эн керг-үүлдвр күцәмҗтәһәр давҗ, мана таңһчд ирдг туристнрин то кесг холванд өсҗ мана җирһл ясруллһнд нилчән күргәд бәәтхә гиҗ йөрәхмн.
ТүРВәН һуна