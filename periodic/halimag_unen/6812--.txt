Президентин суңһврт белдҗәнә
02-12-2017, 09:49 
Терүнә келсәр, эн 2018 җилин март сарин 18-д болх РФ-н Президентин суңһврин туск цуг тоотыг суңһач болһнд медүлхмн, суңһвр үнн-чик бәәдлд бүрдәгдх зөвтә, терүнә төлә Интернетин, өдгә цагин технологийсин цуг сән таалыг олзлх кергтә. Тер мет үнн-чик бәәдлиг олна организацс болн кесг партьсин бүрткәчнр теткх, тегәд эдниг хамгин икәр суңһврин комиссьмүдин үүлдврт орлцулхмн гиҗ ЦИК-н ахлач темдглв.
Суңһврин туск зәңгиг тархахин төлә хамгин түрүнд барлдг СМИ, телеүзл болн радион эв-арһ өргәр олзлгдх, тер мет Интернетин, социальн сетьмүдин көрң бас оньг угаһар үлдшго, тиим кевәр суңһачнрин ик зууһинь кергтә зәңгәр тетклһнә керг күцәгдх. РФ-н ЦИК-ин цуг сүүрмүд Интернетәр видеоконференцин эв-арһар үзүлгдх. "Ростелеком" компаня дөңгәр ЦИК-д телефона залһлдан чигн бүрдәгдх, күн болһн нааран җиңнүлҗ эврәннь участкин, кандидатын, суңһврин туск нань чигн тоотыг медҗ авх. Тер телефона залһлдан ЦИК-ин зәңгллһнә-сурврин цутхлңгин ул деер урдк кевәр үүлдх.
Тер мет ЦИК-ин ахлачин дарук болн көдләчнр соңсхвран кев. Ут турштан 2018 җилин март сарин 18-д әрсәсән Президентин суңһврт 95 миңһн участкин комиссь көдлх, орн-нутгин 85 субъектин комиссь чигн үүлдх. Цуг участкин комиссьмүдт гилтә (80 процентднь) видеокамермүд тәвгдх, тегәд күн болһн теднә үүлдвриг, әмтнә өгсн ду тооллһиг үзҗ чадх. Дәкәд участкин комиссин то-диг субъектин комиссьт, терүнәс дарунь ЦИК-д Интернетәр йовулгдх, тегәд тер то-дигин тиим ахр болзгт ямаран чигн сольвр орулҗ болшго. Бүрткәчнр чигн закана неквр яһҗ күцәгдҗәхинь дарунь компьютерәс, Интернетәс медҗ авад бәәх.
РФ-н субъектсин 79 комиссьмүдт 29 шин ахлач орулгдв, эднә көдләчнрин аттестац күцәгдх гиҗ сүүрт орлцачнр темдглв. Тер мет эн сүүрт 2018 җилин суңһврин логотип - һоллгч темдг батлгдв. Кесг шин тоотын, зокалын тускар видеороликүд, рекламин нань чигн тоот суңһачнрт ахрар болн дигтә-даратаһар медүлх. Тиим кевәр 2018 җилин март сард болх әрәсән Президентин суңһврт белдлһн эклҗәнә.
ТүРВәН һуна