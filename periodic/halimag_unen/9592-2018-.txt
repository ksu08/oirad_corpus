2018 җилин хамгин сән өрк-бүл
26-12-2018, 09:44 
Өцклдүр таңһчин Толһач Алексей Орлов өнр Мучкаевин-Чужаеван өрк-бүллә харһв. Эннь орта, юңгад гихлә сар шаху хооран эн өрк-бүл Москва балһснд болсн "2018 җилин хамгин сән өрк-бүл" гидг Цугәрәсән марһанд күцәмҗтәһәр орлцҗ, диилвр бәрсмн. Эн байрта йовдлын тускар мана газет урднь зәңглсн билә.
Таңһчин Толһач Алексей Орлов эврәннь көдлмшч кабинетдән олн үртә Мучкаевин-Чужаеван өрк-бүлиг ик байртаһар тосв. Эдуард Мучкаев болн Наталья Чужаева тавн үрән бийләһән дахулад ирв.
- Таңһчд олн бичкдүд өсчәхнь ямаран айта юмн. Тадн тавн үрндән оньган өгч, килмҗән күргҗ өскҗәнәт, дәкәд болхла таңһчин олна бәәдл-җирһлд болн олн зүсн марһаст шунмһаһар орлцҗ, диилвр бәрдгтн байр үүдәҗәнә. Шин җилин өмн өргнд таднд Цугәрәсән марһана дииләчин күндтә Диплом бәрүлҗ өгх хөв учрв. Дәкәд болхла әрәсән хамгин сән өрк-бүлмүдин дунд тадна зургуд, тадна туск келвр "Семья года" Күндллһнә Дегтрт бас орсмн. Тиигәд тана өрк-бүл әрәсән тууҗд орсн болҗана,- гиҗ таңһчин Толһач темдглв.
Алексей Орлов өөрдҗ йовх байрла өрк-бүлиг йөрәҗ, шин сән һара телевизор, күүкдтнь таңһчин Толһачин Шин Җилин нәәрт орх билетмүд болн нань олн зүсн белгүд белглв.
Дарунь Наталья Чужаева болн Эдуард Мучкаев марһаст яһҗ орлцсна тускар келҗ, ухан-тоолврарн хувалцв. Темдглхд, эдн түрүн болҗ 2016 җилд "Хамгин сән өрк-бүл" гидг таңһчин марһанд орлцҗ, 2-ч орм эзлсн билә. Эн җил эдн сәәнәр белдәд, хойрдад таңһчин марһанд орлцад, "Өнр өрк-бүл" гидг номинацд диилвр бәрҗ, Цугәрәсән марһанд орлцх арһта болв.
Эврәннь региондан диилвр бәрсн өрк-бүлмүд Цугәрәсән марһанд орлцҗ, "Баахн өрк-бүл", "Олн үртә өрк-бүл", "Өвкнриннь авъяс хадһлҗах өрк-бүл", "Селән һазрт бәәдг өрк-бүл" болн "әрәсән алтн өрк-бүл" гидг номинацст хоорндан дөрлдв. Ут тоодан эн җил марһанд 329 өрк-бүлин документс орулгдв, теднәснь 85-нь шүүҗ авад, финалд орлцх зөв өггдсмн. Теднә тоод Элст балһснд бәәдг тавн үртә Наталья Чужаеван болн Эдуард Мучкаевин өрк-бүл билә. Мана таңһчд чигн, Москвад чигн бүрдәгдсн марһас өөдән үзмҗтәһәр, соньн кевәр давв гиҗ Наталья болн Эдуард темдглв. Таңһчин социальн делгрлтин, күч-көлснә болн көдлмшәр тетклһнә министерств Цугәрәсән марһанд белдвр келһнд цуг халхаснь дөң болв. Тер мет таңһчин улсин үүдәлтин Герин специалистнр үүдәгч марһанд белдлһнд нөкд болв.
- Мадн Москвад давулсн өдрмүдиг кесгтән тодлхвидн, нег үлү бичкдүдт цугнь таасгдв. Бичкдүдин төлә мастер-классмуд давулгдв, эдн олн зүсн кегдлмүд кеҗ, марһаст болн нааддт орлцҗ сергмҗтәһәр амрв. Түрүн болҗ таңһчин һатц һарч йовад өрк-бүләрн амрвидн гиҗ Наталья Бадняевна келв. Тиигхләнь таңһчин Толһач эднд зуни кемд өрк-бүләрн теңгсин көвәд амрлһна путевк белглҗәнәв гив.
Маргарита АРЗАЕВА