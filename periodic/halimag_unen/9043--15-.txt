Билгтә сурһульчнрнь неринь туурулна 15 җил хооран Элстин өдгә цагин гуманитарн лицей тогтагдла
24-10-2018, 12:20 
Элстин өдгә цагин гуманитарн лицейин нерн олнд темдгтә, яһад гихлә сурһульчнрнь гүн медрл үзүлҗ, әрәсән марһаст дииләчин болн лауреатын нер зүүнә. Одахн, октябрин 20-д, лицейин коллектив 15 җилин ончта өөнән темдглв. Лицейд арвтнр 5-ч классас авн зурна, кесг профиләр медрл авна, дамшлтта, мергҗлттә багшнр эдниг сурһна. Өдгә цагин сурһулин заведеня тууҗин тускар лицейин һардач Денислав Эняев келҗ өгв.
- Тиигхд амр биш цаг бәәсмн, болв сурһуль-эрдмин системд ик шинрлтс күцәгдҗәлә. Тегәд би чигн өдгә цагин школ секх кергтә гиҗ санҗалав. Эзнә школын тускар мана таңһчд күн нам соңсад уга цаг бәәсмн. Тиим болв чигн бидн шин керг эклвидн. Түрүн саамд нанла көдлҗәсн багшнр дөң болҗасмн, яһад гихлә түрүн ишкдл хамгин күнд болна. Маднд деерәс заавр күн өгчәсн уга билә, медсәрн, чадсарн тиигҗ уралан зөрҗ йовлавидн. Тегәд түрүн тавн җил хамгин күнд бәәсмн, - гиҗ тер цагиг Денислав Эняевич тодлна.
Сурһуль-эрдмин туск закаһар эдн һардвр кеҗәсмн. Күүкд түрүн саамд цөөкн бәәсмн, яһад гихлә эк-эцкнр эзнә школын тускар юм медлго алң болҗасмн. Болв таңһчин сурһулин олимпиадмудт лицейин сурһульчнр хамгин өөдән аш үзүлҗәсмн. Дәкәд эдн вузмудын, МГУ-н олимпиадт орлцдг болв.
Тегәд нам эсвин, талдан чигн предметмүдин МГУ-н олимпиадт негдгч орм эзлҗәсмн, дииләчнр-сурһульчнр дарунь нертә вузин оютнр болҗасмн. Талдан чигн багшнр болн лицейин түрүн директор Геннадий Манджиев тер күцәмҗин тускар тодрхаһар келв. Геннадий Эрдниевичд "Сурһуль-эрдмин делгрлтд орулсн тәвцин төлә" гидг медаль бәрүлҗ өггдв. Таңһчин сурһуль-эрдмин министерствин батлсн эн ачлврар тер мет лицейин ветеранмуд Ирина Кийкова болн Валентина Карлина ачлгдв.
Лицейин ветеранмудыг болн цуг коллективиг министрин дарук Герман Санджарыков йөрәҗ, эзнә түрүн инновационн лицей өөнән темдглҗ, цааранднь чигн күцәмҗ бәрҗ, туста дамшлт хоршаҗ үүлдҗәнә гиҗ темдглв. Лицейд дөң боллһна эв-арһиг бидн олҗ авхвидн гиҗ Герман Эрдниевич келв.
Тер мет таңһчин Улсин Хуралын (Парламентин) Ахлач Анатолий Козачкон болн бийиннь нерн деерәс депутат Владилен Балдашинов йөрәҗ, күцәмҗ дурдв. Цааранднь лицейин ветеранмудын нерн деерәс Геннадий Манджиев ирсн сурһульчнриг болн теднә эк-эцкнриг, лицей төгсәсн улсиг болн күндтә олн гиичнриг хальмгаһар йөрәҗ, тодлврарн хувалцҗ, сурһульчнрин бәрсн өөдән күцәмҗин тускар келҗ өгв.
Цагтан лицей төгсәсн улс ода Москвад федеральн учрежденьст көдлҗәнә, болв эдн тер ашарн төвкнлго, Европин кемҗәнд чигн дамшлтан хоршахар седҗәнә.Тер мет байрин хургт орлцачнриг Элстин толһач, хотл балһсна депутатнрин Хургин ахлач Вячеслав Намруев лицейин өөнлә йөрәҗ, "Элст балһсна делгрлтд күргсн ач-тусин төлә" гидг медаляр Денислав Бухаевиг ачлв.
Өөнин хургин йовудт уйн наста артистнр билг-эрдмән үзүлҗ, ирсн әмтиг байрлулв.
ТүРВәН һуна