һашута җилмүдт - соньн наадн
11-12-2018, 10:07 
Эн җилин декабрь сарин 21-д Элстд "Ойрат-Арена" спортивн комплексин бәәрнд "Прерванный вальс" гидг хореографическ наадн болх. Энтн хальмг улсиг цааҗла харһулад, күүнә һазрур туугдсна 75 җилд нерәдгдҗәнә.
РК-н искусствин ачта үүлдәч Аркадий Манджиев эн сән седвәр татад, нааднд (балладт) көгҗм үүдәлә. Аркадий Наминович РИА-д болсн брифингин йовудт эн наадна төрәр келв. "Баһчудт, бичкдүдт кезәнә болсн мана улсин һашута тууҗиг медүлх санан бәәнә. Эдниг төрскнч болдгар өскх кергтә. Тиигхлә эдн эврә һазртан көдләд, ик тусан күргх",- гиҗ билгт келв.
Нер һарсн "Бамб цецг" гидг ансамбль эн наад үзүлх. Ансамблин директор Түрвә Босхомджиевин зәңглсәр, эн наадн түрүн болҗ арвн җил хооран тәвгдлә. Наадна һол дүрмүд - дәәнә цагт салсн хойр өөрхн үр-иньг. Ансамблин нүүрлгч артистнр Владимир Бамбарыков болн Мария Мучкаева кезәнә болсн йовдлыг үзүлх. Дән эклхлә, күүкд-көвүд, вальсан күцц бииллго салсмн. Кесг җилин туршарт эдн зовлң эдлв. Энүнә тускар баахн артистнр келцхәв. Эдн нааднд белдхдән һашута йовдлын тускар дала литератур умшсмн. Тегәд дегтрмүд болн медәтнрин келврмүд эднд дүрмүдән сәәнәр үзүлхднь туслҗ.

АЛЕКСәН Кишгтә