Урдк болн өдгә цагин үйин залһлдан
13-04-2017, 11:13 
Хальмг Таңһч шинәс бүрдәгдәд, әмтн төрскн һазрурн нүүҗ ирснәс нааран 60 җил болв. Төрскн һазртан ирсн мана аав-ээҗнр таңһчан босхҗ авхин төлә арһ-чидлән нөөлго көдлв. Мана таңһч дәкнәс бүрдәгдхлә төрскн келәр һардг "Хальмг үнн" чигн дәкнәс барас һардг болв. Эн өдрмүдт төрскн газет шинәс барас һарсна 60 җилин ончта өөн темдглҗәнәвидн. Тер цагт газет яһҗ барас һарснь, ямаран материалмуд барлгддг бәәснь мана умшачнрт соньн болх гиҗ санад, газетин 1957 җилин тойгуд архивд хәләввидн.
Хуучн газетин шарлсн халхс арһул һартан авч, барлгдсн материалмудыг умшхла, тер җилмүдин бәәдл-җирһл, әмтнә ухан-седкл үзгдсн болна. Иргч җилмүдтән итксн, зуралсн керг-үүлдврмүд эрк биш күцәгдх гисн әмтнә ицл медгднә. Сиврәс нүүһәд-нүгшәд ирҗәх хальмгудын седклнь байрта бәәснь бас медгднә. Төрскн келәр "Хальмг үнн" газетиг шинәс һарһлһн - Хальмг Таңһчин күч-көлсчнрин политическ болн сойлын бәәдл-җирһлд элдү ик чинртә йовдл мөн гиҗ түрүн тойгт КПСС-ин Ставропольск крайкомин сегләтр И.Лебедев статьядан бичҗ.
Советск Союзин Коммунистическ партин Хальмг Таңһчин комитет болн күч-көлсчнрин депутатнрин таңһчин Совет газетин бүрдәһәчнр болв. Тер цагт газетин тираж 4 миңһн экземпляр билә, нег тойг 20 деншг күрдг бәәҗ. "Хальмг үннд" бичгдлһн эклҗәнә гисн зар түрүн тойгт тәвдгсн бәәнә. Тиигәд газетиг җилдән эс гиҗ квартал болһн бичүлҗ авч болхмн бәәҗ. Җилдән газетин үннь 52 арслң 20 деншг күрдг бәәҗ. 1957 җилин хойрдгч кварталас авн "Союзпечатин" эс гиҗ поштын әңгд бичүлҗ авч болхинь газетин зарас медгджәнә.
Долан хонгт кедү дәкҗ барас һардг бәәсн болхв гиҗ соньмсад, тойгудын диг-дара хәләхлә, өдр өнҗәд газет барлгддг бәәснь медгдв. Түрүн тойг барас һарчахинь олн күн медәд, байрта зәңг тер дарунь хол һазрт күрснь газетд барлгдсн материалмудас медгднә. Май сард барас һарсн 11-ч тойгт Бухаев Энән бичсн "Газетд менд" гидг шүлг барлгдҗ. Төрскн келәр газет барас һарснд байрлад, түрүн тойгинь элтлнь умшад, Сиврәс хәрҗ ирәд уга хальмгуд суңһуг илгәҗ. Тиигәд Красноярск крайин Ачинск балһснас артист Лаг Ах-Манджиев, Новосибирск областин Купино балһснас Басң Анджушкаев болн нань чигн улс газетин көдләчнрт күцәмҗ дурдҗ.
60 җил хооран барас һарсн газетин халхсиг һартан авад умшхла, тер тойгуд урдк болн өдгә цагин үйнриг залһлдулҗ бәәхнь медгднә.

Наталья ДАВАЕВА
\u0417\u0423\u0420\u0413\u0422: \u0440едакцин коллектив демонстрацд. 1959 җил