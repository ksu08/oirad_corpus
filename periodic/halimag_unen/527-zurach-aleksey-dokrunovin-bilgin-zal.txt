Зурач Алексей Докруновин билгин заль
07-10-2014, 08:11 | Таңһчин зәңгс
Давсн зун җилин далдгч-найдгч җилмүдт Хальмгин сойлын җирһлд зурач Алексей Докруновин нерн болн үүлдвр зөвтә орман эзлҗ йовла. Карачаево-Черкесск багшнрин институтын графическ әңгиг йилһән сәәнәр төгсәсн баһ наста специалист таңһчдан ирҗ, зурачнрин зергләнд орсмн. Билгтә зурачин, итклтә үүрин, энкр авалин, килмҗтә эцкин, цаһан седклтә күүнә Алексей Докруновин санлд нерәдсн һәәхүл Келн-улсин музейин һәәхүлин залд секгдв.
Намрин хурта өдрлә эн заалд зурачин үүрмүд, элгн-саднь, таньл-үзл улснь цуглрҗ ирв. Зурачин туск видео очеркар санлын асхн эклв. Алексей Докруновин бәәдл-җирһллә, өрк-бүллә, бичкндк, школд, институтд сурч йовсн цаглань, үүдәгч үүлдврләнь видеозурц цуглрсн улсиг таньлдулв. Музейин директорин дарук Ирина Новомлинова һәәхүлиг секәд, Хальмгин искусствд Алексей Докруновин үүдәлт зөвтә тәвцнь болҗахиг, графическ үүлдврин халхд энүнә тәвц нег үлү ик бәәсинь зааҗ темдглв.
Таңһчдан нертә багш Софья Ользеева зурачин үүдәлтиг өөдән үнләд, ахр цагин дотр тиим олн зург үүдәсинь темдгләд, дүрслүлгч искусствд төрскн теегән, хальмг улсин заң-авциг үзүлҗ орсинь темдглв. Билг-эрдмәрн хар угаһар хувалцҗ, медсн-чадсн тоотасн баһчудт дасхҗ йовсинь, дөн болхдан даңгин белн болдгинь үүрмүд зурачнр зааҗ келв. әмтиг тевчдг һольшг заңгинь элгн-саднь темдглҗ келв. Олна үүлдврт шунҗ орлцдг бәәсинь, зурлһна халхар нүүрт йовдг бәәсинь хамдан сурч йовсн улсин тодлврас медгдв. Билгтә эн күүнәс үлгүр авч йовснаннь тускар Келн-улсин оркестрин ах дирижер Савр Катаев келв. Энүнә һардҗах ансамбль санлын асхнд орлцҗ, көгҗм татҗ, һәәхүлд тәвгдсн үүдәврмүдиг сәәнәр медҗ авхд туслв.
Алексей Бадмаевичин үүлдврт графическ үүдәврмүдәс нань живописн зургуд олн бәәснь ик өврмҗтә болв. Ик зуудан тернь йиртмҗин бәәдлиг, төрскн теегин дүрмүд үзүлсн зургуд. Эврә һазр-усндан Алексей Бадмаевич цань уга дурта бәәсинь тер зургуд медүлҗәнә. һәәхүлд зургудыг белдсн үүрмүдин келсәр, эн зургудыг өрүн, үдлә, асхн хәләхлә , цаг болһна кемлә төрүц талданар тедн үзгднә, шин ухан-тоолвр хәләх болһнд орулна.
әмтнә дүрмүд тодлулсн зургуднь чигн соньн. Энүнлә залһлдулҗ зурач Докрунов найдгч җилмүдт «Хальмг үнн» газетин халхст һардг нертә хөөчнрин болн механизатормудын зургуд зурад, негдгч халхд тер зургуд кесг һарсинь тодлҗ бичҗәнәв. Болв чигн ик зуудан бидн зурачиг графическ үүдәврмүдәрнь тодлнавидн. Дегтр кеерүллһнә халх эрдмтә Алексей Бадмаевич дегтрт тәвдг тамһ - экслибрис зурлһна халхд ик эрдмтә бәәсмн.
Алексей Докруновин санлд нерәдсн һәәхүлд энүнә зу һар үүдәврмүд үзүлгдҗәнә. һундл төрхд, зурач әмд бәәсн цагтан һәәхүл кесн уга. Тедү дүңгә эн күн бий тустан өөдән неквртә бәәсмн. Зург зурх болһндан кесг зурц белдәд, кинән кевәр олн хәәврин хөөн көдлмшән олна оньгт тусхадг бәәсмн. Санлын эн һәәхүл Татьяна Ахметовна Докрунован нилчәр болн шунлтар бүрдәгдв. Алексей Докруновин үүдәврмүдин һәәхүл Хальмгин дүрслүлгч искусствд билгтә эн зурач зөвтә тәвцән орулсинь үзүлҗәнә.