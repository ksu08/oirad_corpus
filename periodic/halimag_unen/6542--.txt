Седклд эңкр "Бамб цецг"
24-10-2017, 12:35 
Эн җилд ансамбль ончта өөнән угтҗ, таңһчин райод эргҗ, селәнә әмтнд концерт үзүлв. Тер мет Казахстанд, Тывад болн Барун Моңһлд болсн
фестивальмудт орлцв. Ноябрь сард Москвад байрин концерт үзүлхәр бәәнә. Басң өдр спортын Бәәшңд "Бамб цецг" ду-бииһин ансамбль бүрдснә 80 җилд нерәдгдсн өөнин концерт болв. Зал таг дүүрң билә. Артистнр концертиг баатрльг дуулвр "Җаңһрар" тәвсн баатрмудын бииһәр эклснь орта. Юңгад гихлә эн өөдән чинртә үүдәвр хальмг улсин чилшго зөөрнь мөн. У тег мет өргн "Сайг сәәхн саарл" гидг уйдлһта ут дууһар ансамблин солистк Диана Босхомджиева концертиг эклв.
Дарунь ансамблин дуучнр олна тааслт олсн "Богшурһас", "Ялуха" олн әмтнә дуд, Җимбин Бадмин "Нүүдлә", Манҗин Людмилан "Даңгин чееҗдм орнач" болн нань чигн кесг дуд дуулҗ, әмтнә седклиг байрар дүүргв. Концертин йовудт "Хөөчнр" гидг шог би, "Мольҗур", "Баһчудын би", "Чичрдг" болн нань чигн җигтә сәәхн би биилв. Ансамблин баахн артистнр "Торһуда би" гидг шин би олна оньгт тусхав. Концертд ирсн улс эн шин би таасгдсиг медүлҗ, ик гидгәр байрлҗ, альхан чаңһар ташв. Темдглхд, эн би бииһин фестивальмудт түрүн мөрә авсн болдг. "Бамб цецг" ансамбль һазрин көрснәс бултаҗ һарчах цецг мет хальмг олн әмтнә билгәс
бүрдсмн. һучдгч җилмүдин дундурас авн олн әмтнә олимпиад җил болһн селән, район болһнд экләд, тенд йилһрсн билгтә дуучнрнь болн биичнрнь шинәс тосхгдҗасн хотл балһсн Элстүр эмәлтә мөр унсн, тергн деер, нам зәрмнь темә унҗ ирдг бәәсмн. "Бамб цецг" ансамблин түрүн дуучнрнь болн биичнрнь тер олимпиадт орлцад, эврәннь билг-эрдмән йилһмән сәәнәр үзүлсн улс дундас ирсмн.Тиигәд түрүн хальмг ансамбль 1937 җилд үүдсмн. әмтин түрүн болҗ орс көгҗмч Николай Рябченко болн хальмг түрүн көгҗмч Дорҗин Саңһҗ һәрә ансамблиг һардсмн.1939 җилд Москвад болсн литературин
болн искусствин Өдрмүдт орлцҗ, әмтнә седкл авлсмн. Терүнәс нааран ансамблин билгтнр зуг мана орн-нутгт биш, делкән кесг орн-нутгудт эврәннь
сетрә ду-бииһән үзүләд, хальмг келн-әмтнәннь неринь ик өөдәнәр дуудулна.
Өдгә цагт "Бамб цецг" ансамблин художественн һардачнь болҗ әрәсән ачта артист Валерий Эрдниев, директорнь - Хальмг Таңһчин сойлын ачта көдләч
Тюрбя Босхомджиев үүлдҗ, үүдәгч коллективиг улм өөдән күслүр зөрүлнә. Делкән олн һазр төгәләд, келн-улсиннь сойлыг талдан улст күргәд медүлнә гисн
йир дааврта керг мөн. Хальмг ду-би хәләсн әмтнд йир соньн болна. Хальмг улсин авъяс-бәрц үзүлҗәх олн зүсн соньн би әмтиг соньмсулна. Хальмг бииһәр
дамҗад келн улсиннь авъяс-заңшалмуд, авг-бәрц, заң-бәрц медҗ болхмн. Тегәд дуунас болн бииһәс бидн мана өвкнрин санҗ йовсн уха, кеҗ йовсн
керг-үүлинь медҗ чаднавидн. Улсин хуучн заңшал, авг-бәрц келн-әмтнә чееҗднь хадгдсинь "Бамб цецг" ансамблин артистнрин биилсн би болһнднь олҗ
болхмн.
Эн үүдәгч коллектив эндр өдр күцәмҗтәһәр үүлдҗәхднь ансамблин төлҗлһнд тәвцән орулсн ветеранмудын ик ач-тус бәәнә. Тегәд чигн өөнин керг-үүлдврин
йовудт ач иктә ветеранмудыг тәәз деер дуудҗ һарһад, олна чирәд эдниг йөрәһәд, ханлтын седклән медүлв. Нернь туурсн билгтнр В.Гаряева, Б.Манджуракова, А.Мукаева, Л.Замбаева болн нань чигн улс байрт орлцхар ирв.
"Бамб цецг" ансамблин үр-иньгүднь, Северная Осетия-Алания Республикәс, Ингушеть Республикәс, Аһш балһснас болн нань чигн хам-хоша бәәх
регионмудас үүдәгч коллективс ирҗ, йөрәлин үгән нерәдҗ, билг-эрдмән үзүлҗ, әмтнд байр үүдәв.
Өөнин керг-үүлдврт ямта улс чигн орлцв. Государственн селвгч В.Бюрчиев таңһчин Толһач А. Орловин илгәсн Йөрәлин бичг умшҗ
өгәд, ансамблин артистнриг өөдән ачлврмудар ачлв. Тер мет таңһчин Улсин Хуралын (Парламентин) Ахлач А.Козачко, таңһчин правительствин Ахлач
И.Зотов, таңһчин сойлын болн туризмин министр Х.Эльбиков болн нань чигн дааврта улс йөрәлин үгән нерәдҗ, кесг артистнрт ачлврмуд бәрүлҗ өгв.
Тоомсрта гиичнр келсн үгдән үүдәгч коллектив хальмг сойл хадһлҗ, цааранднь делгрүлҗ, ик ачта керг күцәҗәхинь темдглҗ, иргчдән чигн иигҗ шаңһа
халхар билгтнриг дөңнәд бәәхән иткүлв.

Маргарита АРЗАЕВА