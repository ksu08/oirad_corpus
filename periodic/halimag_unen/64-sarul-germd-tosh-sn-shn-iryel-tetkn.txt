Сарул гермүд тосхҗ, Сән-сәәхн җирһл теткнә
12-08-2014, 16:38 | Таңһчин зәңгс
Август сарин 7-д Элстд тосхачин өдрт нерәдгдсн өргмҗтә байрин сүүр болв. Байрин керг-үүлдврт Хальмг Таңһчин Толһачин үүлиг дав зуур дааҗах Алексей Орлов, таңһчин Хуралын (Парламентин) Ахлач Анатолий Козачко, правительствин Ахлачин дарук Геннадий Бадинов, таңһчин тосхлтын, көлгн-күчнә болн хаалһин эдл-ахун министр Кирилл Ботов, тосхлтын халхин көдләчнр болн ветеранмуд орлцв.
Министр Кирилл Ботов байрин хургиг секҗ, цуглрсн улсиг байрлань йөрәҗ, амулң, бәәхтә җирһл, хөв-кишг, кех-күцәх керг-үүлнь цаһан хаалһта болхиг дурдв. Тосхачнр эрдминнь байрин өдрлә тохрсн авъясар көдлмшиннь ашан диглнә. Тегәд Кирилл Ботов илдкл кеҗ, сүл җилин эргцд тосхлтын халхин үүлдврин тускар ахрар келҗ өгв.
Таңһчд нидн тосхлтын халхд 940 сай һар арслңга кемҗәтә инвестиц орулгдсмн. 2013 җилд 111 миңһн шаху дөрвлҗн метр шин гер-бүүр тосхгдсмн, эннь 2012 җилд орхнь 130 процентд даву болв. Эн җил 40,0 миңһ һар дөрвлҗн метр гер-бүүр эдлврт орулгдв, дәкәд 2013 җилин үзмҗәс баһ биш гер-бүүр тосххар зуралҗана.
өдгә цагт кимд гер-бүүр тосхлһна кергт онц оньг тусхагдҗана. Баһ тетквртә улс, баһ орута улс мөңгнәннь кирцәһәр хулдҗ авч чадх патьрмудта гермүд тосхгдхмн. 2014 җилин июнь сард мана таңһч «әрәсән өрк-бүлин төлә гер-бүүр» гидг шаңһа шишлң программ күцәгдх әрәсән Федерацин субъектсин тоод орв. Июль сард таңһчин правительств әрәсән тосхлтын министерствлә эн туст бооца батлсмн. Тегәд эн җиләс авн таңһчд кимд гер-бүүр тосхлһна керг эклҗ күцәгдх.
Нидн болн эн җилин түрүн өрәлд шаңһа дөңцл мөңг олзлҗ, 3378 өрк-бүл гер-бүүрин талан ясрулсмн. Тер тоод Төрскән харсгч Алдр дәәнә ветеранмуд, цергә үүлдвр күцәсн ветеранмуд, эрмдгтә улс, баахн өрк-бүлмүд, олн зүсн льготмуд олзлҗах нань чигн улс. 2896 өрк-бүл экин (өрк-бүлин) капитал олзлҗ, деерәснь хоршаллһна банксас мөңг өгйәһәр авч немәд, эврә гер-бүүртә болв.
Мана таңһчд шишлң гер-бүүрин саң тогтагдҗана. Эндр өдр Лагань болн Элст балһсдт өнчәр өссн улсин төлә гермүд эдлврт орулгдв. Эн туст цааранднь көдлмш кегдхмн. Тосхачнр эрүл-менд харлһна, сурһуль-эрдмин халхсиг шинрүллһнә, әмтиг хуучн, эвдрсн гермүдәс нүүлһлһнә программст, экономикин нань чигн халхст шунад орлцсмн.
Таңһчин Толһач Улсин Хуралын депутатнр кесн Дуудвртан удан цагт тосхгдҗадго объектсиг дуусх кергтә гисн күсл тәвсн билә. Тегәд таңһч мөңгәр теткәд, Элстд бичкдүдин больницд капитальн ясвр төгсв. Тер мет хотл балһсна 1-ч микрорайонд таңһчин спортивн комплексин тосхлтын көдлмшиг шинәс эклҗ, 2015 җил энүг эдлврт орулхмн. Таңһчин правительств әрәсән спортын министерствлә бооца батлв. Тегәд федеральн болн таңһчин бюджетмүдәс мөңгн йилһгдҗәнә. Бас П.Жемчуевин нертә таңһчин больницд ясврин көдлмш төгсәлһнә болн Элст балһсн бичкдүдин поликлиникин тосхлт цааранднь күцәлһнә төр хаһлгдхмн.
Таңһчин Толһачин үүлиг дав зуур дааҗах Алексей Орлов цуглрсн улсиг байрлань йөрәв. Хальмг улс Сиврәс төрскн һазрурн нүүҗ ирхд дарунь таңһчан шинәс босхад, шин гермүд тосхсн ветеранмудын ач-тусинь темдглҗ, зүркни ханлтан өргв. Эднә кесгинь таньдг, меддг төләдән нер-усинь зааһад келв. Ветеранмуд үнтә селвгән өгч, байн дамшлтарн хувалцҗ, кесг үй тосхачнриг сурһсмн. Ода теднь тосхлтын халхар күцәмҗтәһәр көдлҗ, олн әмтнд, таңһчдан тусан күргҗ йовна. Дарунь Алексей Орлов күч-көлсәрн ончрсн «БАН» ООО-н ах архитекторт О.Гециловад, «ПИК» ОАО-н көдләчнр В.Бадмараевад, Л. Позняк ахтад Хальмг Таңһчин олна эдл-ахун ачта көдләчин күндтә цол зүүлһв, «Мегаполис» ООО-н мастер И.Манжеевд таңһчин Толһачин Ханлтын бичг бәрүлҗ өгв. Тер мет таңһчин Улсин Хуралын (Парламентин) Ахлач А.Козачко, правительствин Ахлачин дарук Г.Бадинов, министр К.Ботов, Элст балһсна администрацин толһач А.Дорджиев йөрәлин үг келҗ, кесг улсиг Күндллһнә һашгудар ачлв.
Тосхачин өдр темдгллһнә йовудт олн зүсн марһас бүрдәгдсмн. Тегәд тосхлтын, көлгн-күчнә болн хаалһин эдл-ахун министрин дарук Очр Карников байрин бәәдлд «Хамгин сән тосхлтын организац» гидг марһанд диилвр бәрсн «СУ-3» ООО-н һардач А.Цадыковд диплом болн телевизор бәрүлҗ өгв. «Хамгин сән чолуч» гидг мергҗлтин марһанд «Стройкомплект» ООО-н элч Чингис Гонзиков ончрҗ, дипломар болн мөңгнә мөрәһәр ачлгдв. «Мини эцк – тосхач» гидг зург зурлһна бичкдүдин марһанд диилвр бәрсн Максим Жирносек бас дипломар болн үнтә белгәр ачлгдв. Тер мет спартакиадт ончрсн «ДСК» ООО-н, Хальмг хаалһин заллтын, «ПИК» ОАО-н, тосхлтын министерствин командсин капитанмудт мөрәсинь бәрүлҗ өгв.
Байрин хургин чилгчәр үүдәгч коллективс билг-эрдмән үзүлҗ, сергмҗ үүдәв.