ЕГЭ-н таңһчин даалһврмуд шинрүлгдв
31-03-2017, 18:45 
Одахн "Калмыкия" таңһчин зәңгллһнә агентствд таңһчин сурһуль-эрдмин болн номин министр Николай Манцаевин пресс-конференц болв. Николай Гаряевич эн җил ЕГЭ-н туст ямаран шинрлтс орулгдсна болн ведомствин үүлдврин һол зөрүллтсин тускар келҗ өгәд, журналистнрин сурврмудт хәрү өгв.
Эн җил таңһчд болзгасн урд ЕГЭ өглһнә керг-үүлдврмүд март сарин 23-ас эклҗ апрель сарин 14 күртл давхмн. Эннь давсн җилмүдт дунд школ төгсәсн баһчуд шүүвр өгчәнә. Май сарин чилгчд школан төгсәҗәх сурһульчнрин төлә шүүвр өглһнә кем эклх. Ямр нег предметәр ЕГЭ өгх баһчуд февраль сар эклтл эрлһ орулх зөвтә бәәсмн. Негдсн государственн шүүвр өглһнә кергиг бүрдәҗ давуллһнд 2 миңһ һар багш орлцх. Эдниг урдаснь сурһсмн. Шүүвр өгдг пунктд диг-дара хардг болн шүүврин даалһврмуд шалһдг улсин ик зууһинь эн җил сольсмн. Тегәд чигн мел саак әмтн государственн шүүврин кемд орлцна гиҗ келҗ болшго. Энҗл шүүвр өглһнә пунктсиг таңһчин дөрвн әңгд хуваҗ. Ямр нег шүүвр өгх
күүкд цөн болхла, хам-хоша бәәх райодын күүкдиг ниилүлҗ, нег селәнд эдниг цуглулҗ медрлинь шалһхмн. Приютна районд цөн сурһульч ЕГЭ өгх, тегәд эдн Элстүр ирҗ, шүүврмүдән өгх. Яһад гихлә районд һучнас баһ күн школ төгсәхлә, эдн өөр шидр бәәх селәнд эс гиҗ балһснд шүүвр өгх зөвтә.
ЕГЭ өглһнә туст некврмүд чаңһдулдгсмн. Шүүвр өглһнә пунктд зокалмуд эвдсн цагт гем һарһсн күн болн сурһуль-эрдмин учрежденя һардач бас засгла харһх. Шүүвр өгчәх күн буру йовдл һарһхла, энүг административн дааврла харһулхмн. Эн җил "Ростелеком" ПАО-н Хальмг филиалла бооца батлсна ашт шүүвр өглһнә пунктс өдгә цагин некврлә ирлцҗәх шин видеоборудованяр теткгдх. Урдк кевәр шүүвр өглһиг олна бүрткәчнр чигн шинҗлх.
Эн җил зәрм предметмүдин даалһврмуд шинрүлгдв. Ода биологий, химий, физик предметмүдәр чик нег хәрү шүүҗ авдг даалһврмуд уга болҗ одв. Биологийәр болн химийәр даалһврмудын тооһинь баһрулҗ. Урднь болхла биологийәр шүүврин даалһврмуд күцәхин
төлә 180 минут өгдг бәәсн болхла, ода 210 минут өгчәнә. Дәкәд болхла шүүврин даалһврт
1-ч әңгднь шин даалһврмуд орсн болдг. Химий предметәр даалһврмудыг төрмүдәр әңглҗ хувасн болҗана. Физик предметәр чик нег хәрү олҗ авдг даалһврмудын ормд чик хәрүг ахрар цәәлһвринь өгч бичх зөвтә.
Дарунь министр Николай Манцаев сурһуль-эрдмин халхин үүлдврин һол зөрүллтсин тускар келҗ өгв. Сүл цагт номиг делгрүллһнә, көдлмшч эрдмәр баһчудыг белдлһнә, хальмг кел өргҗүллһнә, билгтә бичкдүдиг дөңнлһнә төрмүдт онц оньг тусхагдҗана гив. Таңһчд сурһуль-эрдмин болн номин халх йовудтаһар делгрҗәнә. Таңһчин Толһач баһ наста номтнрин
Хүүвин үүлдврәр соньмсҗ, баахн номтнриг дөңнҗәнә. Хальмг кел делгрүллһнә Цутхлң
бүрдәгдҗ, төрскн кел хадһллһна туст кегдҗәх көдлмшиг зүүцүлҗ шунмһадулхмн. Мана сурһульчнр болн оютнр олн зүсн марһаст орлцҗ, күцәмҗ бәрҗәнә. Эн җил күүкд-көвүд Цугәрәсән сурһульчнрин олимпиадын региональн девсңд сән медрл үзүлҗ, федеральн олимпиадт орлцх зөв авв.
Мана таңһчд олн зүсн программс күцәлһнә йовудт эрмдгтә бичкдүдт таалмҗта бәәдл тогтахин төләд школмудын кец-таалынь ясрулҗана, селәнә школмудын спортзалмуд ясҗана. Эн җилд таңһчин сурһуль-эрдмин болн номин министерствин һардврин арһар сурһулин организацсин төлә 21 автобус йилһҗ өгх. Тер мет школмудт 10 җил һар олзлгдҗах көлгн-күчн сольгдх зөвтә. Эн җил сурһулин кесг учрежденьд капитальн ясвр кегдх. Эннь Элстин лицей, Троицк школ, Баһ Дөрвдә школ, нань чигн школмуд ясгдҗ шинрүлгдх. Элстд 9-ч микрорайонд өдгә цагин сәәхн чигн шин школ эдлврт орулгдх.

Маргарита АРЗАЕВА