Түгмд һавҗ ламин орчулвр
12-12-2018, 09:20 
Одахн, декабрин 10-д, РАН-а Хальмг номин цутхлңгин (КНЦ) директор Виктория Куканова болн цутхлңгин номин көдләч Деляш Музраева, Ик Буурл селәнә хурлын һардач Равдан Гордеев Цаһан Амна аав Түгмд һавҗ төвд келнәс орчулсн Бурхн Багшин номин туск "үлгүрин дала" гидг үүдәврин хойр боть барас һарсна тускар күүндвр кев. Тер мет эн харһлтд Цаһан Амна аавин элгн-садн Любовь Басангова орлцҗ тодлврарн хувалцв. Аав оньдин әмтнлә ээлтә, ик медрлтә күн бәәсмн.
Любовь Манджиевнан күүкнь нилхдән чидл тату бәәсмн, тегәд аав Түгмд һавҗ өдр сө уга ном умшад, күүкнә әминь аврсмн, эмчнр болхла удан бәәшго гиҗ келҗәсмн. Тиигҗ Любовь Манджиевна номин күчн ямаран болдгинь медсмн. Ода күүкнь әмд-менд, һурвн үрән асрҗ бәәнә.
Цаһан Амна аав Түгмд һавҗ Бурхн Багшин номин учр-утхинь, төвд кел, тод бичг сәәнәр меддг бәәсмн. Тегәд иргчдән әмтн өвкнрин номиг дасхар седх гисн ицгтә бәәсмн. Тегәд төвд келнәс Бурхн Багшин номиг цәәлһҗәх төвд келәр бичсн "үлгүрин дала" гидг дегтриг шүүҗ авсмн, тенд Бурхн Багшин зааврар кесн шар шаҗна номин ул-сүүрнь йилһән сәәнәр цәәлһгдҗәсмн.
Төвд келнәс орчулсн номин цәәлһвриг номт, филолог номин кандидат Деляш Музраева орс келнд орчулҗ. Тод бичг яһҗ олзлгдҗ бәәсиг Түгмд һавҗин орчулврас үзҗ болхмн гиҗ номт келнә. Тер көдлмшән Цаһан Амна аав 1968 җил күцәсмн, тегәд тер цагас нааран 50 җил давҗ йовна.
Кезәнә номт, тод бичг үүдәһәч Зая Пандита бас эн "үлгүрин далаг" орчулҗ йовсмн. Бурхн Багшин номар күн болһн яһҗ бәәх зөвтән тускар эн үүдәврт келгдҗәнә. Эн дегтриг һанцхн ламнр болн шаҗна улс биш, болв йирин улс чигн умшҗ номин һол учр-утхинь медтхә гиһәд эн дегтриг Түгмд һавҗ өдгә цагин хальмг келнд орчулсмн.
- Эн хойр дегтр ке-сәәхнәр барлгдсмн, хату шар һадрнь Түгмд һавҗаавин герт хадһлҗасн номин һадрла әдл. Эн дегтрмүд хамгин түрүнд библиотекүдәр тархагдад, эн хойр ботиг барллһна һаруг даңцасн Түгмд һавҗаавин элгн-садн хоорнд хувагдх, эднд Хальмг номин цутхлңгин нерн деерәс ик ханлтан өргҗәнәвидн,- гиҗ цутхлңгин һардач Виктория Куканова келв.
Ик Буурла хурлд эн дегтр бас күртв, эн әрүн номас бәәрн әмтн әдс авад хәрнә. Хурлын һардач Равдан Гордеев ирсн улст Түгмд һавҗин тускар келҗ өгнә. Аав ик гүн номта күн бәәсмн, ямаран ном ямаран кергт олзлгддгин тускар бас йилһән сәәнәр медҗәсмн, кесг әмтн Цаһан Амнд ирәд, Түгмд һавҗас эмнлһ, дөң-нөкд авчасмн, олн әмтн Элстәс райодас хурад, аавин һардврт һал тәклһ, нань чигн ик керг-үүлдвр күцәҗәсмн.
Тер цагт шаҗна улсиг йосн дөңнҗәсмн уга, Түгмд һавҗ чигн хойр дәкҗ цааҗла харһсмн, тиим болв чигн әмтнд дөңгән кезә чигн күргҗ йовла, гиҗ Равдан Гордеев келв. Аавин орчулвр өдгә цагин хальмг келнлә ик өөрхн, тегәд күн болһн терүг медҗ чадхмн.
Цуг эзлҗәсн зөөрән, дегтрән Түгмд һавҗ Хальмг номин цутхлңд герәслҗәсмн, тер үнтә дегтрмүдин тоод моңһл "һанҗурин" цуг гилтә ботьмуд, төвд келәр бичсн кесг үүдәврмүд, тер тоод эмнлһнә дегтрмүд бәәнә. Өөрхн элгн-садндан эн бас кесг тоотан үлдәсмн, тер әрүн юмиг Любовь Басангова хадһлҗана, Түгмд һавҗин өрк-бүлин нерн деерәс эн ик ханлтан Хальмг номин цутхлңгин көдләчнрт өргв.

ТүРВәН һуна