Зая-Пандитын үүлдврт нерәдгдв
26-09-2017, 11:46 
Сентябрь сард Элст балһсна 18-ч тойгта дундын школд соньн олн керг-үүлдвр болв. Хальмг улсин гегәрүләч, күңкл номт Зая-Пандитан номин ик үүлдврт нерәдсн арвн хонга ик көдлмш бүрдәмҗин сән таалд давулгдв. Төрскнч седкл зүүлһнд ик чинртә арвн хонга керг-үүлдврин ашинь диглсн харһлт сурһульчнрт тодлгдхнь маһд уга. Школын сурһульчнр хальмг кел делгрүллһнә Цутхлңгин һардач, журналист болн бичәч Арслан Санджиевла харһв.
Өөрд-хальмг бичлтин ул тәвсн ик номтын тускар, олн-әмтнәннь тууҗд терүнә күргсн ик ач-тусин тускар Арслан Бамбаевич сурһульчнрт тодрхаһар келҗ өгв. Харһлт болсн кабинетиг сурһульчнр багшнрин һардврт кеерүлҗ. "Заяч заясн кишг лавта - Зая-Пандит учрснь лавта" гиҗ бичгдсн ик дуудвр, Зая-Пандитын зург, тод үзгәр бичгдсн дуудвр әмтнә оньгт тер дарунь тусв. Күндтә гиичиг 7 "а" классин сурһульчнр Д. Босхомджиева болн
Б. Босхаева ут ду дуулҗ тосв. 4 "б" классин сурһульчнр Э. Мангаева, А. Нормаева, гиичд
йөрәл тәвв. Келн-улсин сурһулин системин методист И.Л.Лиджиева Зая-Пандитын үүдәсн бичг хальмг улсин мөңк зөөр болҗахин тускар келәд, гиичд үг өгв.
- Мана школд хальмг улсин бичлтин Өдрт нерәдәд, арвн хонга керг-үүлдвр күцәгдв, - гиҗ
Б. Городовиковин нертә дундын школын директор Нямн Николаевна келв. - Цуг классмудын сурһульчнр терүнд орлцв. Хальмг келнә багшнр терүнд сән белдвр кев. Сентябрин 5-ас авн 14 күртл олн зүсн харһлт, конференц, марһан бүрдәгдв. Иим керг-үүлдврмүд сурһульчнр
төрскн келәрн соньмсхд, тууҗан медҗ авхд, таңһчин нер туурулсн нертә үүлдәчнрин
үүлдврлә таньлдхд йир икәр туслна.
Сурһуль-эрдмин номин системин методист Ирина Лиджиевна келсәр, сентябрин 5-д Хальмг бичлтин өдрт нерәдсн декад байрин ик хургар эклсмн. Зурһадгч, нәәмдгч, арвдгч "а" классмудын сурһульчнр болн багшнр тер байрт орлцв. Директор Нямн Цебекова цугтаһинь эн байрла йөрәҗ, темдглсн керг-үүлдвр сән кевәр давтха, гиҗ дурдв.
Сентябрин 6-д хальмг келнә болн литературин багш В. Качанова сурһульчнр дунд викторин бүрдәв. Эн марһана йовудт доладгч болн нәәмдгч классмудын сурһульчнр "тод үзгиг" яһҗ меддгән үзүләд, марһана сурврмудт хәрү өгв. "Тод үзгәр" бичгдсн текстиг өдгә цага келнд буулһҗ чаддган сурһульчнр үзүлснь йир соньн болв. Негдгч ормиг нәәмдгч "а" классин сурһульч Темир Кагалтынов эзлв. Хойрдгч ормд тавдгч "а" классин сурһульч Арт\xb8м Манжиков һарв. Зурһадгч "б" классин сурһульч Савгир Ванькаев һурвдгч ормиг эзлв.
Хальмг келәр шүлгүд умшдг сурһульчнр орлцсн марһан сентябрин 7-д болв. Терүнд 5-10 классмудын сурһульчнр орлцв. Бембин Тимофейин, Саңһҗин Босян, Калян Санҗин, Тачин Анҗан, Эльдшә Эрднин болн нань чигн бичәчнрин шүлгүдиг күүкд-көвүд умшв. Марһанд һурвн күн нүр орм эзлв. 3 "а" классас А. Кектышова, 5 "б" классас С. Шевенова болн Б.Хечиева. Хойр сурһульч хойрдгч ормд һарв. Тернь - 7 "а" классас Е. Акименко болн 5 "а" классас Т. Килганова. Марһана һурвдгч ормиг 5 "а" классас А. Ендонова болн 6 "а" классас
П. Эрендженова эзлв.
Нәәмдгч - арвдгч классмудт орҗах сурһульчнр дунд марһана аш онцднь диглгдв. Энд негдгч ормиг 9 "б" классин сурһульч З. Босхомджиева эзлв. Хойрдгч ормд 10 "а" классин сурһульч
Д. Манджаев һарв. Эльдшә Эрднин "Колесо учения" гидг поэмиг умшсн 8-ч классин сурһульчнр Д. Харлаева, Ф.Хохлов, А. Сандажиева, С. Сангаджиев, Е. Маркелова һурвдгч ормиг зөвтәһәр эзлв. Эн өдр марһана ашар шишлң презентац кегдсиг хәләсн сурһульчнр Зая-Пандитын үүлдврлә таньлдв. Дәкәд болхла марһанд орлцад, иигәд хальмг бичәчнрин
үүдәврмүдиг чигн медҗ авв, зәрм шүлгүдинь чееҗәр дасв.
Школд сентябрин 12-т сурһульчнрин конференц болв. "Өөрднрин бичлтин тууҗас" гиҗ нерәдгдсн конференцд 11 сурһульч эврәннь көдлмшән белдҗ, олна оньгт тусхав. Бичлтин олн зүсн төрәр белдсн көдлмшән сурһульчнр презентацин янзтаһар үзүлв. "Зая-Пандит - хуучн хальмг бичлтин улынь тәвәч" гисн төрәр 11 "б" классин сурһульч Д. Бичеев кесн сонсхвриг цугтан оньган өгч соңсв. "Өөрднрин бичлт" гидг төрәр 9 "б" классин сурһульч
З. Босхомджиева, "Тодо бичиг" - наследие предков" гидг төрәр 8 "б" классин сурһульч
Ю. Дегтяренко белдсн соңсхврмуд бас сән халхасн үнлгдв. Бичкдүд чигн номин үүлдврт экләд орлцҗахнь соньн. Конференцин хамгин бичкн орлцач 4 "а" классин сурһульч Яна Очирова хальмг келәр соңсхвр кеһәд, "Зая-Пандит - алдр номт" гисн төриг сәәнәр цәәлһәд, ик шууга татв.
Иигәд 18-ч тойгта Элстин дундын школд Зая-Пандитын үүлдврт нерәдсн арвн хонга үүлдвр бүрдәмҗин сән таалд давв. Хальмг келнә болн литературин багшнрин һардврт сурһульчнр кесг керг-үүлдврт орлцад, медрлән өөдлүлв. Презентац кедгиг, соңсхвр белддгиг, номин шинҗллт кедгиг дасҗ авв. Хальмг келнә болн литературин багшнрин методическ негдлтин һардач Н. Д. Ардаева, Г. А. Пюрбеева, В. В. Качанова, И.А. Манжикова, С. А. Самаева, библиотекарь Я. О Бекнеева эн туст ик көдлмш кесинь темдглх кергтә.
Эн чинртә йовдлыг ашлсн харһлтд хальмг кел делгрүллһнә Цутхлңгин һардач, журналист, бичәч Арслан Санджиев орлцсна тускар бидн деер бичләвидн. Зая-Пандитын туск дегтрин
түүрвәч сурһульчнрт алдр номтын тускар соньнар келҗ өгснь цугтад таасгдв. Марһанд орлцҗ билг-эрдмән болн медрлән үзүлсн сурһульчнрт мөрәһинь Арслан Бамбаевич байрин бәәдлд бәрүлҗ өгв.
Хальмг келн-улсиг бичлттә болн ухани күңкл зөөртә делкән келн-улсин тоод орулсн Зая-Пандитын үүлдвр өдгә цагт нег үлү ик чинртә болҗахиг сурһульчнр медҗ авв.

Галина ХЕЙЧИЕВА