Селәнә әмтнд дөң болна
23-10-2019, 10:22 | Таңһчин зәңгс » Эрүл-менд харлһн
Яшкулин района Привольный селәнд эмчин офис үүлднә. Арвн җил хооран энд «Улан Хөөч» акционерн ниицәнә дөңгәр капитальн ясвр кегдәд, пациентнрин төлә сән таал тогтагдсмн. Тер цагт эдл-ахуг һардҗасн П.П.Менкнасунов селәнә социальн төрмүдт ик оньг өгч, эрүл-менд харлһна болн сурһуль-эрдмин учрежденьсиг цуг халхарн дөңндг бәәсмн.
Эн чадмг һардачин нилчәр эмчин офист стационарн эмнлһнә, тәрлһ келһнә, шүднә эмчин, лабораторин хорас бәәнә. Капитальн ясвр келһнд эдл-аху күсдундур сай арслң йилһсмн. Харм төрхд, сүл җилмүдт энд эмч уга, тегәд фельдшер Людмила Тюрбеева селәнә әмтнә эрүл-менд харна.
- Эндр мана селәнд 640 бөдүн күн болн 170 бичкн бәәнә, би цугтаһинь хәләҗ, түргн дөң күргнәв. Тер мет мана эдл-ахуд 65 малын хош бәәнә, тегәд тенд көдлҗәх малчнр бас мини хәләврт. әмтн Яшкуль селәнд одад района больницд эмчнрт бийән үзүләд, ямаран эмнлһн кергтәһинь медҗ авна. Мана офист өдрәр үүлддг стационар бәәнә, тегәд эмнлһн керглгдҗәх улс нааран ирнә. Бәәрн улс нурһлҗ тәв һарсн улс, тегәд эдн олн зүсн хуучта болдг учрар эднд хойр дам оньг кергтә. Темдглхәс, мана селәнд нилхд төрлһн баһрҗахш. Эн җил арвн негн нилх төрҗ һарв, дәкәд хойр бер саата. Бичкдүдин садт һучн күүкн-көвүн орна, селәнә дундын школд 82 сурһульч сурчана, тегәд теднә эрүл-мендин бәәдл бас хәләнәв, - гиҗ Людмила Николаевна келв.
Селәнә ВОП «Эрүл-менд харлһн» гидг келн-улсин төсвәр ЭКГ аппаратар, шүднә эмчин кабинетин болн лабораторин төлә оборудованяр тетнгдв, нидн «Түргн дөң күрглһнә» шишлң көлгн-күчн йилһгдв. КТК-Р давулҗах буйнч седклин программар эдн реанимобильта болв. «Сулда» гидг шишлң медицинск дөң күрглһнә Цутхлңгин болн таңһчин больницин специалистнр нааран ирҗ диспансеризац давулна. «Валента» гидг программар гемтә улсин ЭКГ района больницин болн П.Жемчуевин нертә таңһчин больницин кардиологическ әңгин специалистнрт йовулгдна. Специалистнр дарунь гемтә күүнд эмнлһ келһнә туст сүв-селвгән өгнә, кергтә болхла зүркнә-судцна Цутхлңгур йовулна. Эмч уга хол селәнд бәәдг улсин әм аврлһнд эн программ туста болҗахнь маһд уга гиҗ фельдшер темдглнә.
Селәнд эмч уга болҗахас иштә фельдшерин даавр өснә, энүнд кех-күцәх көдлмш олн болна. үлгүрнь, ода намрин кемд эн гриппәс тәрлһ кеҗәнә, садв гемәс хөрлһнә вакцинац сурһульчнр болн бичкдүдин садт ордг күүкд-көвүдин дунд күцәҗәнә. Саата күүкд улсин, нилхдин болн медәтә улсин эрүл-менд харлһнд һол оньг өгх кергтә. Диспансеризацд орх улсиг специалистнрур йовулх, теднә шинҗллт бас кех кергтә болна.
Намаг Людмила Николаевнала күүндҗәхлә Дагестанас ирсн залу күн эрүл-мендин бәәдлән шинҗлхәр орҗ ирв. Тиигн гихнь эн цөөкн өдр хооран элгн-садн талан гиичлҗ ирсн бәәҗ. Залу күүнә цусна дарлтнь өөдләд энүнд түргн дөң керглгдв, тегәд Людмила Николаевна энүнд тәрлһ кеһәд, уух эминь зааҗ өгв.
Людмила Николаевна энд хөрн тавн җилдән көдлҗәнә. Т.Хахлынован нертә медицинск училищ төгсәснә хөөн эн нааран авальтаһан ирсмн. Алексей Степанович олн җилдән «Түргн дөң күрглһнә» машинә җолач билә, ода малд көдлҗәнә. Эдн дөрвн үртә, долан ач-зеетә. Олн җилдән селәнә эрүл-менд харлһнд үнн-чик седклтәһәр көдлҗ йовх төләдән Л.Тюрбеева РМО-н болн таңһчин правительствин Күндллһнә һашгудар ачлгдсмн. Эмчин офисин һаза олн зүсн модд болн цецгә урһҗахиг үзәд, Людмила Николаевна бийнь эргндк һазриг кеерүлҗәхиг медүв. Күүкд күн көдлмштән дурта, кергән даавртаһар күцәдг, бәәсн һазртан эзн кевәр бәәҗәх төләднь бәәрн улс энүг күндлҗ тевчнә.
Наталья ДАВАЕВА
ЗУРГТ: фельдшер Людмила Тюрбеева көдлмштән
Авторин цоксн зург