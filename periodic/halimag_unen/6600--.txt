Регионмудын тууҗиг нәрнәр шинҗлх кергтә
31-10-2017, 09:34 
Нааран Өмн үзгин болн Ар үзгин Кавказин федеральн округудас, тер тоод Карачаево-Черкесяс, Кабардино-Балкаряс, Ставрополин краяс, Əәдрхнә областяс болн кесг нань чигн регионас номтнр ирҗ тоолврарн хувалцв.
- Эндр мана коференцд хәләҗәх төр олн әмтиг цань угаһар икәр соньмсулҗана, яһад гихлә Октябрьск революц делгрлтин талдан хаалһ үзүлҗ саяд улсин җирһлиг оңдарулв, урднь бичг-тамһ уга бәәсн кесг келн улст сурһуль-эрдм өгч, сойлынь, экономикинь делгрүлҗ девшлтин хаалһд һарһсмн. Тиим кевәр революц нег халхаснь әмтнд олз авч ирсмн, талдан халхаснь түүнәс көлтә гражданск дәәнә йовудт кесг сай әмтн әмнәсн хаһцсмн. Эндрк мана конференцд бидн тер нег йилһвртә биш цагин тускар хәләцән медүлҗ чадхвидн, - гиҗ конференциг секҗәһәд Хальмг ГУ-н ректор Бадм Салаев келв.
Дарунь нотмнриг конференц секгдсн йовдлла таңһчин Улсин Хуралын (Парламентин) Ахлачин дарук Николай Нуров йөрәҗ, бийиннь болн цуг депутатнрин, парламентин Ахлач Антолий Козачкон нерн деерәс олна хургт күцәмҗ дурдв. Революциг ода күртл сәәнәр шинҗләд уга тегәд чигн кесг тоотнь цәәлһгдәд уга тер мет регионмудын тер цага тууҗинь улм нәрнәр болн оньган өгч шинҗлх кергтә гиҗ Н.Нуров темдглв.
Тер мет таңһчин правительствин болн терүнә Ахлач Игорь Зотовин нерн деерәс номтнрт улм шунлтта болн сән ашта хәәвр конференцд кетн гиҗ правительствин Ахлачин дарук Боова Бадмаев дурдв. Элстд Октябрин өөниг өргәр темдглх, энүнә төлә бүрдәмҗин комитет тогтагдв, ноябрин 7-д байрин хург болхмн. Мана тууҗас уха авч, мана обществиг цааранднь хамцуллһна эв-арһ хәәх кергтә, тиигхлә цааранднь чигн олн әмтнд туста социальн политик күцәҗ мана орн-нутгиг, регион болһниг цааранднь делгрүлҗ болхмн гиҗ Боова Васильевич ашлҗ келв.
Цааранднь РАН-а Комплексн номин-шинҗллтин институтын әңгин һардач, тууҗин номин кандидат Абдула Бугаев чечен келн улсин автономь 1917-1936 җилмүдт яһҗ делгрҗәснә тускар доклад кев. Уулын улс ик политикд юн болҗахинь медҗәсмн уга, тиим болв чигн эдниг даҗрҗасн орс хаана йосн хольврсиг эдн дөңнв. Тер цагт бәәхтә чечен улс олна җирһлд ик нилчән күргҗәсн уга, болв тер саамд шаҗна чинр ик бәәсмн, хам-хоша бәәсн келн улсла чеченмүд му биш хәрлцә бәрҗәсмн. Болв мал идшлүлх, тәрә тәрх һазр уга болад, чеченмүд хазгудла ноолдҗасмн. 1920 җилин апрель сард чечен улсин һазрт Советин йосн зарлгдсмн. Хөөннь ноябрь сард Горск АССР зарлгдсмн, тиигҗ чечен улс эврә экономикән экләд тосхҗ, сойлан делгрүлҗ йовсмн.
Цааранднь Ар үзгин Кавказин федеральн университетин профессор Марина Колесникова, Карачаево-Черкесск университетин профессор Аскербий Койчуев, Хальмг госуниверситетин профессор Владимир Убушаев болн кесг нань чигн номтнр үг авч Ар үзгин Кавказд, Поволжьед болн Хальмг Таңһчд келн-улсин-госдарственн тосхлт яһҗ күцәгдҗәснә тускар келҗ өгв.
Конференцин йовудт Грозный балһсна вузмудас ирсн номтнр Абдулла Бугаев болн Мусса Ибрагимов Хальмг ГУ-н профессор Владимир Убушаевиг 80 насна өөнлә йөрәҗ, энүг Чеченск Республикин Номин Академин йоста гешүнд суңһҗ авсн иткл цаас бәрүлҗ өгв, тер мет нертә хальмг номтыг ЧР-ин Интеллектуальн цутхлңгин мөрәһәр болн "Эрдминнь сән нернә төлә" гидг медаляр ачлҗ нань чигн белгән бәрүлҗ өгв. Владимир Бадахаевич хальмг болн чечен номтнрин нөкцлтиг делгрүллһд ик нилчән күргҗәнә, хальмг тууҗ шинҗллһнд ик тәвцән орулв гиҗ күндтә гиичнр темдглв. Хальмг номт эднд ханлтан өргәд, мана иньгллт болн нөкцлт цааранднь өсәд өргҗәд йовтха гиҗ дурдв.
үдин хөөн конференцин һурвн секц көдлв, энд Октябрьск революцин хөөтк тууҗин кесг төрәр номтнр тоолврарн хувалцҗ нөкцлтән батрулв.

ТүРВәН һуна