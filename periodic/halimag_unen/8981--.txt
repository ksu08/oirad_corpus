"Өөрднр" болн "Саяны" нег тәәз деер
17-10-2018, 11:14 
"Өөрднр" гидг бииһин театр эн өдрмүдт Тыва Республикд йовна. Нер һарсн коллектив әрәсән сойлын министерствин грант шүүҗ авад, Тыва Республикд, Хакассьт, Уулын Алтайд гастрольд йовҗ, хальмг улсин бииһин сәәхнинь үзүлхмн. Октябрь сарин 6-д бииһин театр хол хаалһдан һарч йовад, хамгин түрүнд Кызыл балһснд ирв.
Энд эдниг "Саяны" гидг келн-улсин ансамблин артистнр тосад, Кызыл балһсна сәәхн бумблвс үзүлв, "Алдын Булак" гидг туристическ комплексур гиичнрән авч йовад, Саянск уулын, Енисей һолын эргндк сәәхн йиртмҗ үзүлв. Темдглхәс, Тыва Республикд бәәдг хальмгуд "Өөрднр" ирхиг медәд, эдниг халун цә-боорцгар тосад, ик байр үүдәв.
Октябрь сарин 9-д болн 10-д "Өөрднр" болн "Саяны" В.Кок-Оолын нертә концертн залын тәәз деер һарч, хальмг болн тувинск ду-би һарһад, залд цуглрсн олн улсин седкл авлв. Эн коллективс хальмг болн тувинск би негдүләд, ке-сәәхн би белдҗ, нег-негнәсн хол бәәдг болв чигн хойр келн улсин сойл иньгллт батрулдгиг үзүлв.
Мана зәңгч
ЗУРГТ: хойр коллективин артистнр