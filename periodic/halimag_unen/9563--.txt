Күүнә әм аврв
22-12-2018, 15:54 
Октябрь сарин чилгчәр баахн Дмитрий Алдакимов эврә кергәрн Элстәс Ставрополь балһснур йовсн билә. Сөөһәр хаалһд һарч йовсн учрар эн муурад, нөөртән даргдад, эрг-дүрг гиҗәһәд унтв. Генткн эн әмтнә шууганд серәд, "Автобуст эмчнр бәәнү? Энд күүкд күүнд му болв", - гиҗ залу күн хәәкрҗәхиг соңсв. Суусн ормасн босад, Дмитрий дарунь тер күүкд күүнд түргн дөң болхар адһв.
- Намаг өөрдҗ ирхлә, күүкд күн уха-сегән уга билә. әмтиг сурад, бидн хамдан терүг автобусын пол деер кевтүләд, дарунь зүркнднь массаж кевүв. Арвн-арвн тавн минутдан түргн дөң күргснь нанд бүкл час давсн болҗ медгдв. Дарунь түргн дөң күргснә ашт күүкд күн кииһән авад, нүдән секв. Күүкд күн диабетәр гемтә бәәҗ, кергтә эмән гертән мартҗ. әмтн әм аврлһна цергллтин тойгар җиңнүләд, күүкд күүнд түргн дөң кергтә гиҗ эмчнрт зәңглв. Нег селәнә өөр мадниг түргн дөң күрглһнә көлгн-күчн күләҗ, эмчнр күүкд күүг больницд күргв. Келхд, эмчнр дарунь болн чикәр дөң күргсиг темдглв,- гиҗ Дмитрий келнә.
Д.Алдакимов зарһин-медицинск шинҗллтин таңһчин бюрод экспертин нөкд болҗ тавн җилдән көдлҗәнә. Хамдан көдлҗәх ах үүрмүдиннь келсәр, Дмитрий энүнлә иим йовдл учрсна тускар эднд келсн уга. "Дмитрий цаһан седклтә, әмтнлә ээлтә, оньдин әмтнд дөң болхар зүткдг күн. Эн дала үг уга, номһн баахн күн болна, тегәд бидн социальн сетьд Дмитрий нертә күн Ставрополь күртл йовсн автобуст күүкд күүнә әм аврсна тускар умшчкад, эн мана Дмитрий Алдакимов болх гиҗ санвидн. Мадниг "чи билч?" - гиҗ сурхла, зөвшәрв. Бидн мана үр үлгүр болгч йовдл һарһснд байрлҗанавидн, - гиҗ учрежденя һардачин үүл цаг зуур дааҗах Саглар Босхомджиева келв.
Дмитрий Алдакимов зарһин-медицинск шинҗллтин эмч Василий Гаряевин һардврт көдлнә. Василий Геннадьевич энүнә тускар бас бүләнәр келҗ, Дмитрий көдлмштән дааврта, даалһсн кергиг үнн-чик седклтәһәр күцәнә, ямр нег төрәр соньмсҗ сүв-селвг өгхиг сурна гиҗ темдглнә.
Тер автобуст йовсн күүкд күүнә элгн-саднь социальн сетьд эн йовдлын тускар бичәд, Хальмг Таңһчин нег медицинск учрежденьд көдлдг Дима залу күүг хәәсмн. "Мана ээҗин әм аврснд бидн ик ханлтан өргҗ, Димаг олҗ авхар седләвидн. Ээҗмдн гем уга бәәнә, Димаг олҗ авхиг сурҗана", -гиҗ элгн-саднь бичсмн. Эн күүкд күн Астраханск областьд бәәдгчн.
- Би зөрмг йовдл һарһв гиҗ тоолҗахшв. Күүкд күүнд түргн дөң күргсндән байрлҗанав, энүнлә харһҗ күүндхлә сән болхмн билә. Юңгад гихлә би неринь чигн сурсн угав. Нанд медицинск сурһуль уга, би эрүл-менд харлһна көдләч бишв, би эрдмәрн экономист болнав. ОБЖ-н багш Сергей Иванович Гулевскийд ханлтан өргхәр седләв. Целинн района Овата селәнә школд сурхдм багш маднд түргн дөң күрглһнә тускар цәәлһҗ, гүн медрл өгв. Багшин заасн медрл кергтә болв,- гиҗ Дмитрий келнә.
Өцклдүр Хальмг Таңһчин эрүл-менд харлһна министр Юрий Кикенов Дмитрий Алдакимовла харһад, энүнд ханлтын бичг бәрүлҗ өгв.

Наталья ДАВАЕВА
ЗУРГТ: Дмитрий Алдакимов көдлмштән