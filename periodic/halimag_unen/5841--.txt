Хальмгаһар кезә күүнддг болхмб?
26-05-2017, 17:26 
Май сарин 26-д правительствин Герин ик залд хальмг келнә форум болв. Энд хальмг келнә багшнр, Хальмг госуниверситетин специалистнр, олна организацсин элчнр цуглрв. Түрүләд Бурхн Багшин Алтн сүмин ламнр хальмгаһар ном умшв, дәкәд Цутхлң хурлд хальмг келнә курсмуд яһҗ үүлдҗәхин тускар келҗ өгв.
"Хальмг келнә асхн" гидг клуб энд секгдсмн, нааран ирҗ төрскн келән дастн, хальмгаһар
күүндтн гиҗ медәтнрт болн баһчудт эдн үрвр кев. Йирин курсмуд чигн энд цааранднь
үүлдҗәнә. Кесг ном хальмг келнд орчулҗ олнд ламнр медүлҗәнә. Хальмг келнә кичәлмүдиг баһчудт нерәдәд Интернетд орулла. Келән эрк биш дасх кергтә, ямаран чигн арһ олзлхмн, санан бәәхлә ямаран чигн керг бүтдг, залху күүнд болхла учр олн болна гиҗ гелңгүд тоолвран медүлв.
Дарунь тәәз деер Кутлан Мукубенов һарад хальмг хур татв, терүнә айс дахад, олнд темдгтә дууч Данара Шалханова ут ду дуулҗ өгв. Дәкәд форумин сүүр эклв, энүнә йовудынь Хальмгин күүкд улсин Ниицәнә ахлач Лидия Лебедева зүүцүлҗ, таңһчин Толһачин администрацин һардач Артур Дорджиевд үг өгв. Форумин көдлмш сән ашта болн күцәмҗтә болтха гиҗ дурдад, таңһчин Толһач Алексей Орловин Йөрәлин бичгиг эн умшв. Келн - мана өвкнрин үлдәсн зөөр, тууҗан, сойлан, келән меддг келн-улс төрскнч седклтә, ээҗ-аавин авъяст итклтә болҗ мөңкинд хадһлҗасн келнә зөөрән мартлго терүг делгрүлнә гиҗ бичгт келгдв.
Цааранднь таңһчин правительствин Ахлачин дарук Боова Бадмаев үг авад, бас хальмгаһар
сүүрт орлцачнриг йөрәһәд, улм икәр төрскн кел дасхлһнд баһчудыг орлцулхмн гиҗ темдглв. Цааранднь эн правительствин Ахлач Игорь Зотовин илгәвр умшв. Хальмг кел делгрүллһнд правительств һол оньган өгнә. Цуг улс эн кергт орлцхла, тернь бүтх, күн болһна төрскнч седклиг урмдулхмн гиҗ илгәврт келгдв.
Дәкәд күч-көлснә ветеран, урднь правительствин Ахлач болҗ көдлҗәсн Баатр Михайлов үг келв. Олн келн-улс мана орн-нутгт бәәнә, теднә келн сән-му гиҗ йилһгдхш, терүг күндлнү, дасну, меднү гиҗ йилһгднә. Келн геедрхлә, келн-улс чигн уга болад хуурна. Тегәд мана сәәхн олмһа келиг эрк биш хадһлҗ гертән аав-ээҗнь, эк-эцкнь бичкдүдт терүг зааҗ, садт, школд теднд медүлсн юмиг давтх зөвтә.
Йосна органмудт көдлдг улс олнд үлгүр үзүлҗ хальмгаһар келх зөвтә, Элстин, райодын һардачнр чигн бас олн улсла хургудт, ик керг-үүлдврт хальмгаһар келҗ, мана төрскн келнә чинринь өөдлүлх зөвтә гиҗ Баатр Чимидович темдглв.
Цааранднь таңһчин Олна палатын ахлач Бальҗр Барыкова үг авч хальмг келнә багшнр
төрскн кел даслһнд ик нилчән күргнә, эднә олзлҗах шин методикәр күүкд олн шин үг дару-дарунь медҗ авч хальмгаһар келдгиг түргәр дасна. Палатын ханьд үүлдҗәх төрскнч седкл батруллһна организац хальмг келнә чинр өөдлүллһнд нилчән күргнә гиҗ эн келв.
Дарунь арһлач Сумьян Лиджиев үг авч, баһчудыг эн кергт улм өргәр орлцулх кергтә гиҗ келв. Терүнә төлә эн Интернет олзлна. "В контакте" гидг әңгд эврәннь блогд "Җаңһрин" эклц бөлгүдинь барлад, терүг орс келнд орчулҗ. Тиигҗ өдр болһн цөөкн мөр дасад, күүкд-көвүд келән медҗ авх гиҗ арһлач тоолвран медүлв.
Элст балһсна администрацин толһачин дарук Галина Васькина "Төрскн келн" гидг олна
хүүвин үүлдврин тускар келҗ өгв. Терүнә ханьд балһсна предприятьмүдин ахлачнр орҗ хоорндан хальмгаһар күүнднә. Тиигчкәд эдн Элстин поликлиникин эмчнрлә, талдан чигн организацсла хальмг келнд нерәдсн хамцу керг-үүлдвр бүрдәҗ, йөрәл келнә, шог наад тәвнә. Көтчнрә района әмтнлә эднә хүүв сән залһлда бәрнә, тиигәрән одад келн-улсин авъясла таньлдв, дәкәд района элчнриг Элстүр дуудад, балһсна гимназьмуд хальмг келнә халхар ямаран үүлдвр күцәҗәхин тускар келҗ өгв. Эн советин үүлдвр цааранднь чигн өргәр
күцәгдҗәнә. Тегәд талдан олна организацст эдн сән үлгүр үзүлҗәнә.
Дәкәд Хальмг университетин профессор Петр Биткеев үг авв. Би төрскн келән дасх зөвтәв гиҗ күн болһн келх зөвтә, тиигхлә керг бүтх. Номин йосар кел босхлһна күнд-күчр керг
күцәгдх зөвтә. Терүнә төлә Хальмг университетд шишлң концепц тогтагдсн бәәнә, терүг олзлад төрскн кел даслһна үүлдвриг дигтә-даратаһар бүрдәҗ болхмн, номтнр эн туст дөңгән күргхд белн бәәнә гиҗ профессор темдглв.
- Хальмг кел делгрүлхин төлә таңһчин шишлң цутхлң ода үүлдҗәнә, тер мет эн халхар таңһчин кесг төсв школмудар күцәгдҗәнә, - гиҗ таңһчин сурһуль эрдмин болн номин министр Николай Манцаев келв. Хальмг келнә баһ наста багшнрт, төрскн келән дасҗах Хальмг ГУ-н оютнрт ик дөң күрггдҗәнә, хальмг келнә шин учр-утхта, шин методиктә учебникүд һарһгдҗана, тегәд төрскн кел дасхлһна таал ясрад йовна.
Министерствин дөңгәр школ болһнд хальмгаһар күүнддг клуб үүлдҗәнә, эк-эцкнриг чигн терүнд орлцулна. Олна кесг керг-үүлдвр сурһульчнрин төлә бүрдәгднә, төрскн келән, сойлан дасҗ, төрскнч седклтә улс болҗ эдн өсҗәнә,- гиҗ министр темдглв.
- Хальмг келн хойр миңһн җилин тууҗта кезәңк келн болҗана, тегәд мана өвкнр кесг зун җилин туршарт терүг делгрүлҗ хадһлҗ, маднд тер зөөриг даалһсмн. Бидн ода теднә даалһрвиг күцәҗ чадҗахшвидн. Учрнь юундв гихлә мана олн улсин залху, ичр-һутран геесн авг - бәрц тернь болҗана - гиҗ келсн үгдән сойлын болн туризмин министрин дарук, бичәч Николай Санджиев келв.
Хальмг улст эврә таңһч, частр, туг бәәнә, тер тоотан харсҗ хальмг келән дасх кергтә, тер тоод олна курсмуд бүрдәхин, хальмг келнә багшнрин җавлвиг хойр-һурвн холванд өөдлүлхин төлә сурһуль-эрмин министерствд немр мөңг һарһҗ өгхмн, - гиҗ министрин дарук товчлв.
Нань чигн улс форумд үг келв. Келән дастн гиҗ бичкдүдиг кезә чигн урмдулад бәәх кергтә, сән үлгүр үзүлхмн, олна курсмуд цуг һазрар бүрдәхмн, хальмг келнә чинринь өөдлүлхмн, зуг тиигхлә олна ик чинртә керг эрк биш бүтх гиҗ сүүрт орлцачнр тоолвран негдүлҗ хамцу шиидврән батлв.

ТүРВәН һуна