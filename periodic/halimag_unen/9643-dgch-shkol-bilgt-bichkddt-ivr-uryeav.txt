үүдәгч школ билгтә бичкдүдт җивр урһав
04-04-2019, 16:20 | Таңһчин зәңгс » Сойл
Долан хонгин туршарт баһ наста билгтнрин школ үүлдв. Эннь Хальмг Таңһчин улсин артист Игорь Лазаревин саң бүрдәсн школ болҗана. Хаврин амрлһна өдрмүдлә район болһнас ирсн зун сурһульч көгҗмин туск медрлән өөдлүлв. Искусствин нертә үүлдәчнр ирҗ, билгтә бичкдүдт эрдмин сән медрл өгв.
Татарстан Республикин ачта артист, делкәд нер һарсн кларнетист Артур Назиуллин болн әрәсән ачта артист, Гнесинихнә нертә көгҗмин академин доцент Дмитрий Исаевич Хахамов көгҗмин зевсг татдг бичкдүдин эрдминь шүүҗ хәләҗ, селвг өгч, ямаран халхд оньган тусхаҗ, чик кевәр көгҗмиг татхд туслх заавр өгв. Пианистнр болхла П.Чайковскийин нертә Московск консерваторин багш Александр Шайкина һардврт занятьст орҗ, медрлән өөдлүлв.
Иим үүдәгч школ кех седвәр кесг җил хооран төрснә тускар Игорь Лазарев келнә. Артур Назиуллинла хамдан эдн кесг регионд тиим школын үүлдврт орлцсн билә. Хальмгтан чигн билгтә бичкдүдин үүдәгч школ кехәр Игорь Михайлович зөрглв. Седвәрән күцәхин төлә райодар эргҗ йовад, Лазарев билгтә бичкдүдиг шүүҗ авв. Ямаран күнд болсинь эн заана. Юнгад гихлә, билгтә бичкдүд дегд олн, болв цугтаһинь авч ирдг арһ уга.
Эн школын көдлмшиг Орн-нутгин Президентин грантар бүрдәҗ болх таал учрв. Таңһчин сойлын болн туризмин министерствин дөңгәр иигәд хаврин амрлһна өдрмүдт бичкдүдиг Элстүр авч ирҗ, билг-эрдминь улм делгрүлх йовдл учрв. Бичкдүдин үүдәлтин таңһчин Цутхлңгин ул деер эн школ көдлв. өдр болһн күүкд-көвүд нертә багшнрин һарт дурта эрдмән арднь орҗ дасв.
Зургуд зурхдан дурта бичкдүд әрәсән улсин зурач Дмитрий Санджиевин һарт зурлһна эрдмин нуувчиг медҗ авв. Тәвнәс үлү күн, насарн чигн әдл биш бичкдүдлә Дмитрий Никитич күн болһнла күндәд, зурсн зургудынь хәләҗ, ямаран зургт ямаран шир олзлхиг хәләҗ, бичкдүд нертә зурачас дасв. Ямаран төрәр зурхм? – гиҗ сурснд тедн базр зурхмн гиҗ келснь зурачд алң болх седкл зүүлһәд соньн болв. Тегәд эдн хамдан базр деер хулдхар авч ирсн даальңгас эр така хәәкрҗәхиг зурсиг цуһар таасҗ күн болһн тәвцән орулв. «Күн болһна зурсиг хәләҗ, хаҗһринь чиклхд, сән тоотынь улм ясрулхд амр болсн уга, - гиҗ Дмитрий Никитич келнә. – Болв бичкн зурач болһн эврәһәрн соньн, эднлә харһҗ хамдан көдлсн өдрмүд байрар дүүрң болв».
әрәсән ачта артист Дмитрий Хахамовин келсәр, мастер-класс бүрдәһәд, регионмудар эн даңгин йовна. һазадын ордудар чигн ачта артист йовна. Академин нерн деерәс чигн йовх керг учрна. Ода болхла, Хальмг Таңһчин сойлын болн туризмин министерствин үрврәр нааран ирҗ, бичкдүдт медрл өгв. Март сарин 26-д школд медрл авчах бичкдүд болн теднд медрл зааҗах искусствин нертә үүлдәчнр Троицкое селәнд концертән үзүлв.
Дмитрий Исаевичин тоолврар, бичкдүд ик дуртаһар келсиг, заасиг соңсҗ, дасснь терүнд йир таасгдв. Долан хонгин туршарт өдр болһн тавн частан теднлә хамдан көгҗмин зевсгиг татад, айсиг терүнд яһҗ орулснь сән болх нуувчасн дамшлтта багшнр дасхв.
Игорь Лазаревин үрврәр ирсн нертә көгҗмчнр сойлын өдрт нерәдсн концертд орлцҗ, таңһчин улст өөдән билгәр байр белглв. Март сарин 27-д таңһчин школмудын көгҗмин багшнрла ик күүндвр болв. Эн семинарт района багшнр ирснь, нертә болн мергҗлттә көгҗмчнрин дамшлтаснь дасч авснь сурһмҗин ик чинртә болв.
Ду дуулдг баһчудла Игорь Лазарев бийнь занять кев.
Артур Искандарович Назиуллин эврәннь республикд билгтә баһчудыг дөңнлһәр ик көдлмш кенә. Көгҗмин халхар хамгин сәәнәр сурдг оютнрт Артур Назиуллин шишлң мөрә тогтасн бәәнә. «Төрскн һазрин билгтә баһчудыг дөңнлһәр Игорь Михайлович Лазаревин кеҗәх көдлмш йир сән болҗана, - гиҗ Артур Искандарович тоолврарн хувалцв. - Нер туурсн Спиваков тиим саң кесг җил хооран үүдәсмн. Тер саңгин дөңгәр би сурһуль сурч, көгҗмд күцәмҗ бәрләв. Терүнә нертә саңгиг би Башкортостанд һарддв. Мана ардас өсч йовх билгтә көгҗмчнриг дөңнхәр бидн үүлднәвидн. Билгтә улст даңгин дөң болх кергтә. Юңгад гихлә – билгтә күн һазриннь нер туурулх күн болҗана. Регион ямр нег үүлдврәр олнд темдгтә болдмн. Болв чигн һазрин һол дүрсинь үзүлдгнь государственн симфоническ оркестр болн көгҗмин, билгин коллективс болҗана. Тегәд билгтә бичкдүдиг даңгин дөңнх кергтә».
Школ экләд үүлдхин өмн Игорь Михайлович райодар йовад, сән гисн сурһульчнриг шүүҗ авснь багшнрт таасгдв. Көгҗмд дуран өгсн, йосндан билгтә бичкдүдт медрл заасндан нертә үүлдәчнр седкл төвкнүн кергән күцәв. Сурһульчнр цугтан билгтә, болв кесгнь ода деерән ямаран көгҗмин зевсгт, көгҗмин ямаран халхд бийән нерәдхән сәәнәр медәд уга болх. Болв чигн эдн сойлын болн көгҗмин зөөрлә таньлдҗахнь ик хөв гих кергтә. Яһдг болвчн өсхләрн эдн цуг халхин белдвртә болн билгтә улс болхнь маһд уга. Иим үүдәгч школ келһн федеральн цутхлңгин болн региона һардврин дөң олх зөвтә гисн тоолврарн нертә багшнр хувалцв. Дөң болсн цагт эдн җил болһн март сарин чилгчәр Хальмгт ирҗ, билгтә бичкдүдлә медрләрн болн дамшлтарн хувалцхдан белн бәәхән нертә үүлдәчнр медүлв.
Нертә улсла өөрхн таньлдхла, бичкдүдин соньмслт улм икднә. Багш болҗ яһҗ үүлддгинь медҗ авсн деерән көгҗмч, артист болна гисн ямаран ик дааврта болдгиг күүкд-көвүд медҗ авна. Кирилл Емцев, Айса Брюгидикова, нань чигн билгтә күүкд-көвүд саңгин дөңгәр билг-эрдмин хаалһд орв. Ода эн школд сурсн баһчудас чигн нертә билгтнр һарх гиҗ ицҗ болхмн.
Иим кергиг һанцхн саңгин дөңгәр кехд йир күнд. Мөңгнә халхар дөң ирхлә үүдәгч школ цаарандан чигн үүдәд бәәхмн. Хальмг Таңһчин Толһачин үүлиг цаг зуур дааҗах Бату Хасиков школд ирәд, күүкд-көвүдлә харһҗ күүндснь, эн керг цааранднь чигн делгрлт авх гисн ицл зүүлһҗәнә.
Игорь Лазаревин келсәр, райодын болн селәдин школмудар мастер-классмуд кех зура бәәнә. Селәнд бәәх улст района цутхлңгур эс гиҗ Элстүр ирнә гисн җаңһрта төр болҗана. Сүл цагт сойлын Гермүд тосхгдҗ, кесгнь ясгдҗ шинрүлгдсн бәәнә. Тегәд тер гермүдт күрч, селәнә әмтнд классическ болн улсин көгҗм соңсхҗ, нертә көгҗмчнрин билг-эрдмлә таньлдулх зура Лазаревин саңгд бәәнә.
«Тюльпанчик» нарт-делкән фестивальд орлцҗ, Спиваковин концертин дару бииһәрн олн әмтнд ик байр үүдәснь бас эн саң таңһчин бичкдүдиг талдан ик төсвд орлцулх арһ хәәснә ашнь болҗана. Тиигәд Спиваковин саңла Игорь Лазаревин саң сән залһлда бәрҗ, билгтә бичкдүдиг дөңнх таал үүдәҗәнә.
үүдәгч школмуд кергиг цааранднь делгрүлх хаалһ секнә. Тегәд һазр болһнд мергҗлттә багшнр белдҗ, билгтә бичкдүдиг сурһх кергтә. Хамгин түрүнд, бәәрн һазрин һардврин дөң басл ик чинртә болхмн. үүдәгч школ байрин ик концертәр март сарин 28-д үүлдврән төгсәв. Болв билгтә бичкдүдт дөң даңгин кергтә болдгинь мартхмн биш.
Галина ХЕЙЧИЕВА