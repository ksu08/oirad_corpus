Регионмуд хоорндк нөкцлтиг гүүдүлхәр
27-02-2018, 09:52 
әрәсән сурһуль-эрдмин болн номин министерствин департаментин һардач Андрей Петров эн ик хургт бас орлцҗ онц номин-методикин талвңд кадрин болн төрскн кел дасхлһна төриг хәләх. Эн төрәр мана таңһчд баһ биш дамшлт хоршагдв, һанцхн хальмг күүкд биш, болв талдан келн-улсин бичкдүд хальмг кел дасна. "Тиигҗ талдан келн-улс Хальмг Таңһчин сойлын, тууҗин, келнә тускар кесг тоот дасҗахнь йир сән, туста керг.
Хальмг Таңһчд бәәдг болхла хальмг кел чигн бидн медх зөвтәвидн, хальмг кел даслһн йир соньн болна", - гиҗ сурһульчнр болн теднә эк-эцкнр келнә. Талын келнә күүкд таңһчин сурһульчнрин олимпиадт орлцҗ хальмг келнә сән медрлән үзүлнә. Эн дамшлтыг әрәсән сурһуль-эрдмин министерствд дөңнв, талдан регионмудт терүг тархаҗ болҗана гиҗ селвг өгв.
Тер мет әрәсән кесг регионд академик Пүрвә Эрдниевин үүдәсн УДЕ-н технологиг өргәр дасна, эн туст хоршасн дамшлтарн мана таңһчин багшнр форумд бас өргәр хувалцх.
Талдан талвңд "Школьная лига Роснано" гидг программин тускар күүндвр болх. Эн халхар таңһчд бас ик туста дамшлт хоршагдсн бәәнә. Хальмг госуниверситетин медлд бәәдг региональн көрңгин цутхлңгин седвәрәр 26 школ, училищ, немр сурһуль-эрдмин учреждень "Школьная лиган" программд өргәр орлцҗ инженерн-техническ кесг эрдмиг гүүнәр дасҗана.
Тер мет мана таңһчд билгтә сурһульчнриг илдклһнә болн теднә цаарандк делгрлтд дөң боллһна цутхлң секгдлә. Эн җилин март сарин 1-д таңһчин 3 багш әрәсән "Сириус" цутхлңд Сочи балһснд одх, тенд эдн онц семинармудт орлцҗ билгтә бичкдүдиг сурһлһна эв-арһиг дасҗ авх. Ода номин, сойлын болн спортын халхар хальмг бичкдүдин билг-эрдминь делгрүллһнә программ күцәгдх. Эн туст Хальмг госуниверситетин лабораторьмуд болн нань чигн номин-техникин болн спортын ул өргәр олзлгдх, тиигҗ бидн сән селгә өскҗ чадхвидн гиҗ Татьяна Питкиева темдглв.
Тер мет регионмуд хоорндк форумд баһ наста 10 багшт 100 миңһн арслңга сертификат бәрүлҗ өггдх, эдн министерствлә онц бооца батлҗ авсн бәәнә. Дәкәд болхла бизнес-структурмуд Хар һазра районд немр сурһуль-эрдм делгрүллһнә халхар района һардврла яһҗ нөкцлтҗәхин тускар күүндвр болх, района специалистнр болн бизнесин элчнр эн туст дамшлтарн хувалцх, талдан чигн райодт тиим дамшлт өргәр олзлгдҗана гиҗ министрин дарук Татьяна Питкиева брифингин йовудт темдглв.
ҖААХАН һуна