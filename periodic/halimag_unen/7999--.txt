Диилврин өдрт нерәдв
08-05-2018, 11:11 
Эн опер давсн җил Элстд, государственн концертин залд август сарин 25-д тәвгдсмн, хойр өдртән әмтн энүг хәләҗәсмн, шин опер эднд ик гидгәр таасгдсмн. Энүнә тускар журналистнрт Хальмг филармоня билг-эрдмин һардач, Хальмгин искусствин ачта үүлдәч, эн соньн төсвин түүрвәч Мергн НАСТИНОВ келҗ өгв.
- Түрүн болҗ мана филармонь опериг, һаза дуулдг жанриг, күцәҗәнә. Ода бидн эн ик наад тәвлһнд шунлттаһар белдҗәнәвидн. Мана опериг талвңд ирсн әмтн икәр соньмсҗ хәләх гиҗ санҗанавидн. Филармоня оркестр эн керг-үүлдврт бас шунмһаһар орлцҗ олна эн темдгтә йовдлд ик нилчән күргҗәнә, оркестр угаһар мана керг бүтшго.
Мана таңһчин сойлын министерств маднд ик дөңгән күргҗәнә, "Зори здесь тихие" опериг һаза тәвхин төлә шишлң микрофонмудыг болн нань чигн оборудованиг хулдҗ авв, эднд бидн ик ханлтан өргҗәнәвидн. Анатолий Цебековин нертә хор, оркестрин 36 артист болн дуучнр-солистнр эн керг-үүлдврт орлцҗана. Опер 2 часин эргцд болхмн. Онц тәәз деер эн опер тәвгдх гиҗ Мергн Настинов темдглв.
Дәкәд мана күүндврт Хальмг Таңһчин ачта артистк, дууч Анна Очкаева орлцҗ, эн оперт дигтә-даратаһар белдхин төлә кесг репетиц эдн кев гиҗ келв. Шин аппаратурин, микрофонмудын арһ-күчиг тоод авад дуулх кергтә. Манад дамшлтта әәһин режиссер бәәнә, тегәд цуг тоот сәәнәр давх гиҗ санҗанав. Зәрм дуучнр микрофон угаһар чигн дуулҗ чадх.
Хорин артистнр эн оперт ик чинр зүүҗәнә, тегәд дуучнр болн хор чидлән негдүлҗ сән наад тәвх гиҗ санҗанав гиҗ дууч тоолвран келв. Би эн оперт Лиза Бричкинан дүр наачанав. Эн күүкн Брянщинад бәәсмн, тенд гемтә экдән дөң болҗасмн, терүг хәләҗәсмн.
Кисловодск балһсна филармоня солист Михаил Ходжигоров эн оперт ирҗ дуулх, тер мет Элстин искусствин колледжин багш Эвелина Лиджиева, Кавминводын филармоня солистк Елена Филимонова, искусствин колледжин оютнр эн оперт орлцх. Тиигҗ колледжин оютнр чинртә түрүн дамшлтан хоршаҗ иргчдән йоста дуучнр болад бәәхнь лавта.
Дәәнд орлцсн баһ наста күүкд әмән әрвллго күчтә хортнла ноолдҗасмн, немш кесг салдс-офицериг уга кесмн, Төрскнә сулдхврин төлә зөрмг күүкдәс зәрмнь әмән өгсмн. Тиигҗ кесг баһчуд Төрскән харсгч Алдр дәәнә йовудт ноолдҗ йовсмн. Теднә баатр йовдлын тускар бидн мартх зөв угавидн гиҗ "Зори здесь тихие" оперин артистнр, мана хальмг дуучнр келҗәнә.
-Мана хор оперт дуулхш, тиим болв чигн мана дуучнр артистин дамшлтыг хоршаҗ кесг тоотыг әмтнд медүлнә, - гиҗ Анатолий Цебековин нертә государственн хорин художествен һардач, Хальмгин искусствин ачта үүлдәч Ольга Сердюкова бас күүндврт орлцв. - Мана пианистнр чигн дамшлт хоршаһад нәрн партьсиг дуулҗана, тиигәд олна күчәр бидн сән күцәмҗ бәрхвидн гиҗ санҗанав. Цугтан бидн ода майин 9 өдриг күләҗәнәвидн, гиҗ хорин һардач темдглв.
Бидн чигн эднд күцәмҗ дурдҗанавидн, һаза тәвсн эднә опер әмтнд эрк биш таасгдх гиҗ лавтаһар келҗ болхмн. Цугтан майин 9-д опер хәләхәр иртн.
Түрвән һУНА