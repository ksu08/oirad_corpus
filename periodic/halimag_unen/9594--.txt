Эмнлһнә учрежденьст - шин оборудовань болн көлгн
26-12-2018, 09:45 
Өцклдүр Хальмг Таңһчин Толһач Алексей Орлов таңһчин эмнлһнә учрежденьст одад, тенд углҗ тәвгдсн шин медицинск оборудовань хәләв. Хальмг Таңһчин эрүл-менд харлһна министр Юрий Кикенов ямаран программар, кенә дөңгәр оборудовань хулдҗ авгдсна тускар келҗ өгв.
Хамгин түрүнд Алексей Орлов "Элст балһсна поликлиник" гидг бюджетн учрежденьд одв. Поликлиникин ах эмч Гиляш Галзанова регистратурин үүлдврлә таньлдулҗ, гемтә-шалтгта улсин төлә энд шишлң таал тогтагдсиг үзүлв. Келхд, поликлиникд орҗ ирхлә олн зүсн өңгтә тасм зурата бәәнә, терүгәр кергтә ормд күрч болҗана. үлгүрнь, регистратур күртл ноһан тасм зурата, тенд иим өңгтә хувцта көдләчнр таниг тосҗ, цуг кергтә цәәлһвр өгч дөң болх. Энд әмтн амрад, чеерүдән күләхин төлә бас таал тогтагдв, энд бәәх телевизорар чик авг-бәрцин туск соңсхврмуд хәләҗ болҗана гиҗ ах эмч цәәлһв.
Дарунь КТК-Р компаня дөң-тусар хулдҗ авгдсн компьютерн томографиг А.Орлов хәләһәд, диагностическ әңгин көдләчнрлә күүндв. Хойрдгч давхрт кегдҗәх ясврин көдлмшиг Алексей Маратович бүрткәд, энд өөрхн иргчдән секгдх нүднә микрохирургийин әңгд көдлх специалистнрла бас күүндв. Г.Галзанован келсәр, урднь энд поликлиникин администрац бәәсмн, ода болхла энд капитальн ясвр кеһәд, 2019 җилин түрүн өрәлд нүднә гем эдгәдг әңг секх зура бәәнә. Ставропольск микрохирургийин клиникд көдлҗәсн дөрвн эмч нааран ирв, эдн январь сарас авн гемтә улсин шинҗллт эклхмн. Эн әңгин төлә кергтә медицинск оборудовань хулдҗ авлһнд 30 сай арслң йилһгдхмн. Ясврин көдлмш хәләһәд, эмчнрлә күүндснә хөөн таңһчин бюджетәс немр 10,5 сай арслң йилһхвидн гиҗ А.Орлов келв.
Балһсна поликлиникәс таңһчин толһач бичкдүдин медицинск цутхлңд (РДМЦ) одв, тенд бас шин медицинск оборудовань хәләв. Бичкдүдин эрүл-менд шинҗллһнд кергтә оборудовань хулдҗ авлһнд 37 сай арслң олзлгдв, эннь сән һара, урднь учрежденьд уга бәәсн оборудовань болна. Тиигәд, Алексей Маратовичд офтальмологическ аппарат үзүлгдв. Баахн эмч Очир Мацаков шин аппарат үзүләд, хойр өдр хооран төрҗ һарсн нилхин эрүл-менд шинҗлснә хөөн дарунь эмнлһ экләд, нүднә геминь эдгәснә тускар келв. "Урднь мана бичкдүдт талдан балһсдт одх кергтә бәәсмн, ода болхла төрсн нилхин эрүл-мендин бәәдл шинҗләд, дарунь эмнлһ кеҗ чадҗанавидн. Эн нилхд иим шинҗллт эс кесн болхла эн гемтә-шалтгта болҗ үлдх билә",- гиҗ эмч келв. РДМЦ-н ах эмч Руслан Каюковин келсәр, О.Мацаков Казань балһснд ординатур төгсәһәд, нааран ирҗ көдлҗәнә. Эн месллһ кедг эмч болна, ода деерән эн арвн шаху месллһ кев. Баахн болв чигн эн өөдән мергҗлттә специалист болҗ хамдан көдлҗәх үүрмүд дунд күндллһ олв. Хөр шаху җилдән бичкдүдин больницд тиим специалист уга билә.
Диагностическ әңгин заведующ Игорь Каталаев күндтә гиичнрт шин оборудовань үзүлснә хөөн бичкдүдин медицинск Цутхлңд баахн специалистнр көдлҗәхнь байрта йовдл болҗахиг Алексей Маратович темдглв. Эн әңгд түрүн болҗ углҗ тәвгдсн эндоскопическ болн УЗИ аппаратмуд олзлгдҗана, терүгәр бичкн пациентнрин шинҗллт кеҗ эмчнр олн зүсн гем эртәр болн цаглань илдкҗ авчана. "Маднд МРТ кергтә болҗана, терүг углҗ тәвхин төлә шишлң орм бәәнә. Эн төр хаһлхд дөң болтн",- гиҗ эмч Алексей Маратовичиг сурв. Таңһчин Толһач эн төриг эрк биш хаһлхвидн, келн-улсин төсвәр мана таңһчд мөңгн йилһгдх, нег үлү бичкдүдин эрүл-менд батруллһна төрт ик оньг өггдх гив.
Өөрдҗ йовх Шин җилин өмн эмнлһ авчах бичкдүдт байр үүдәҗ Алексей Орлов шикр-балта белгләд, күүкд-көвүдт бат эрүл-менд дурдв. Эн өдр хойр зу шаху күүкн-көвүнд таңһчин Толһачин нерн деерәс белгүд бәрүлҗ өггдв. Элст балһснд бәәдг Джемма Боктаеван келсәр, энүнә палатд таңһчин Толһач орҗ ирәд, белг бәрүлҗ өгхлә эн алң болв.
Эмнлһнә учрежденьст одсна хөөн А.Орлов шишлң көлгн-күчнә түлкүр бәрүлҗ өглһнә байрин керг-үүлдврт орлцв. Элст балһсна цутхлң талвңд түргн дөң күрглһнә шин көлгн дүңгәҗ зогсҗасмн. Эн өдр балһсна поликлиник, РДМЦ, таңһчин больниц, Городовиковск, Көтчнрә, Приютна, Баһ Дөрвдә, Октябрьск, Яшалтан райодын больниц түргн дөң күрглһнә машитә болв. Сарпан районд болхла мобильн ФАП-ин түлкүр бәрүлҗ өггдв.
Алексей Орлов эмнлһнә учрежденьсин көдләчнриг йөрәһәд, 2015-2017 җилмүдт мана таңһчд 51 шишлң көлгн шинрүлгдв гив. 2019 җилин эклцәр манаһур дәкәд 10 көлгн ирхмн, 20 модульн ФАП йилһгдхмн. "Эрүл-менд харлһн" гидг төсвәр аһу ик көдлмш күцәгдхмн, медицинск көдләчнрин җалв өөдлүллһнә төр хаһлгдхмн, учрежденьсин материальн-техническ ул батрулгдхмн гиҗ Алексей Маратович келв.

Наталья ДАВАЕВА
И.Музраеван цоксн зургуд