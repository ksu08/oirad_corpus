Хот-богиг эд-бод кех
31-03-2018, 09:04 
Эн җилин түрүн өрәлд, июль сарин 1-әс авн, хог-богиг цуглуллһна, зөөлһнә болн уга келһнә керг-үүлиг күцәлһәр региональн оператор үүлдврән эклҗ күцәх. Орн-нутгт хог-бог хуралһна керг-үүлиг шинәр күцәхин туск шиидвр авгдв. Юңгад гихлә энүнә туст нәрн бәәдл тогтв. Хог-богин зуг 10 процентнь шишлң полигонур зөөлһгднә. Ик зунь болхла кеер овалгдад, йиртмҗиг бузрдана. Энтн эргндк бәәдлд ик чигн хорлт күргҗәнә. Тегәд чигн хог-бог цуглуллһна, зөөлһнә туст болҗах хүврлт иргчдән сән нилчән күргхмн. Хотын болн бәәцин үлдл зуг лицензьтә объектсүр зөөлһгдәд, терүнәс туста тоотынь һарһҗ авад, эд-бод кеһәд, хойрдад терүг олзлҗ болхмн. Тиим керг күцәснә ашт таңһчд экологийин халхар бәәдл ясрхнь маһд уга.
Региональн оператор таңһчд хог-богиг цуглуллһна, зөөлһнә болн уга келһнә керг-үүлиг зүүцүлхмн. Тер мет хог-богиг уга келһнә өдгә цагин некврлә ирлцҗәх объектс тосхлһна төлә инвестиц оруллһна туст үүлдврән шунмһадулхмн. Эн җилин июль сарас авн таңһчин цуг һазрас хог-бог һарһҗ зөөһәд, цааранднь энүг йилһдг комплексүр йовулад, эд-бод кехмн.
Хальмгин һазрин аһу ик болсн, тер мет селәд нег-негнәсн хол болсн учрар хог-бог цуглуллһна арвн талвң тогтах саната. Эн бәәрд таңһчин арвн районд тогтагдхмн. Дмитрий Зубкон темдглсәр, эннь цаг зуур хог-бог цуглуллһна бәәрн болхмн. Терүнәс шишлң көлгн-күчәр хог-богиг йилһдг, эд-бод кедг болн уга кедг объектст зөөхмн. Таңһчин күн болһн хог-бог уга келһнә туслмҗин төлә мөңг өгх. Тегәд балһсна болн селәдин әмтн хог-бог һарһҗ зөөлһнә төлә коммунальн туслмҗин мөңгиг әдләр өгх зөвтә. Болв эн туслмҗин үн хам-хоша регионмудын туслмҗин үнәс өөдән болшго. Таңһчар эн туслмҗин үн әдл болхмн. Кедү мөңг өгхнь медгдҗәхш, юңгад гихлә ода деерән үнин кемҗән ямаран болхинь тоолад һарһҗана. Патьрт кедү күн бәәдг болна, терүнлә туслмҗин үн ирлцхмн.
Таңһчин ЖКХ-н болн энергетикин, йиртмҗин зөөрин болн эргндк бәәдл харлһна министерствс хог-бог цуглуллһна, зөөлһнә болн уга келһнә региональн операторин үүлдвриг зүүцүллһнә болн бүртклһнә керг күцәхмн.


Маргарита АРЗАЕВА