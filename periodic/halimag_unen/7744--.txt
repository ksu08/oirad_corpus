Москвад болсн харһлтс
07-04-2018, 08:51 
Эн харһлтын йовудт Хальмг Таңһчин болн министерствин хоорндк нөкцлтин туск күүндвр болв. Мана таңһчин һазрт инвестиционн төсвс бәәдл-җирһлд тохралһна керг-төрт ик оньг өггдв. Келхд, Хальмг Таңһчд то-дигин шин технологий өргәр олзллһна болн залһлдана хамгин сән туслмҗин (УУС) хүврлтсин тускар бас күүндвр болв. Министр Н. Никифоровин темдглсәр, 2018 җилд мана регионд цуг эн керг-үүлдврмүд күцц кеҗ күцәгдх. Деер заагдсн РФ-н министерствин, "Ростелеком" гидг ПАО-н болн Хальмг Таңһчин хоорнд һурвн халхин Зөвшәл батлгдла.
Өдгә цагт мана таңһчд шишлң программас иштә әмтн бәәдг 13 пунктд (250-500 күн) шулун Интернетын залһлдан бәәнә. Дарук җилд бас 20 пунктд тиим керг-төр күцәгдх. Мана региона 73 медицинск учреждень бас тиим Интернетта болх. Ода деерән зуг 14 медучрежденьд тиим залһлдан бәәнә. әрәсән Президент Владимир Путин РФ-н федеральн Хургт илгәсн Бичгтән эн нәрн керг-төрмүдиг хаһллһнд һол оньган өглә.
* * *
Дәкәд апрель сарин 5-д РК-н Толһач А.Орлов әрәсән әәрмин Цутхлң академическ театрт болсн мана орн-нутгин цергә комиссариатмуд бүрдснә 100 җилин өөнин байрин керг-үүлдврмүдт орлцв. Тер өдр таңһчин Толһач әрәсән Президент В.Путинә һардврт болсн РФ-н Госсоветин сүүрт чигн орлцсн билә. Тенд мана орн-нутгин субъектмүдин һоллгч зөрүллтсин тускар күүндвр болв.
* * *
Апрель сарин 6-д РФ-н Президентин медлд бәәдг Хальмг Таңһчин даңгин үүлддг Элчллтд РК-н Толһач А. Орлов региональн политикин болн йосна органмудла, "УК "РОСНАНО" гидг ООО-н федеральн Хургла хәрлцдг залврин директор Дмитрий Криницкийла харһҗ күүндв. Дәкәд тенд "әрәсән лидермүд" гидг чинртә марһанд орлцсн мана нег һазра улсла харһад, тедниг бүләнәр йөрәв. Эн харһлтд таңһчин экономикин болн хулд-гүүлгәнә министр Зоя Санджиева бас орлцв.
Барт белдснь
БОСХМҖИН Валентина