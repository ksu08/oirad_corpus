Орс чонҗин тууҗин тускар
28-03-2018, 10:15 
РАН-а Хальмг номин Цутхлңгин һардач Виктория Куканова конференциг секәд, күндтә гиичнрт күцәҗәх номин көдлмшин тускар келҗ өгв. Мана таңһчд бәәдг олн келн әмтн хоорндан ни-негн, ах-дүүһинәр бәәцхәнә. Цааранднь чигн олн келн улс мана таңһчд төвкнүн, дән-даҗг уга бәәхин тускар Отхн гелң болн архиепископ Юстиниан келҗ, цуһар келн-улсин иньгллтиг батрулхин төлә чидлән хамцулхмн гив.
Кесг җилин туршарт РАН-а Хальмг номин Цутхлң болн Элстин болн Хальмг епархь хамцу үүлднә. Сүл тавн җилин эргцд христианск тууҗин төрәр хөрн статья болн хойр монографь барлгдв. Конференцин һоллгч төрнь - шагшавдын, сойлын болн сурһуль-эрдмин программиг бәәдл-җирһлд тохралһн билә. Хальмг номин Цутхлңгин болн Элстин Хальмгин епархин хоорндк нөкцлтиг цааранднь делгрүлхлә, олн келн улс мана таңһчд амулң-менд җирһх," - гиҗ Виктория Куканова конференцин көдлмшиг ашлҗ келв.
Архиепископ Юстинианд РАН-а Хальмг номин Цутхлңд Ханлтын бичг бәрүлҗ өгв.
САНҖИН Кермн