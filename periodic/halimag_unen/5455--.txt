һазадын орнд одад ирв
06-04-2017, 14:23 
Хальмг госуниверситетд һазадын кел дасхлһна кергт һол оньган өгнә. Энд англь болн немш келнә багшнриг, китд кел меддг специалистнриг белднә. Тегәд эн халхар баһ биш дамшлт хоршагдсн бәәнә. Терүг һазадын орна вузмуд бас оньгтан авч соньмсҗана. Энүнә тускар одахн тодрха
күүндвр Хальмг ГУ-н германск филологин кафедрт һарла. "һазадын кел дасхлһна кемд өдгә цагин технолгийс олзллһна тускар" гидг
төрәр энд кафедрин методическ школын сүүр болв.
һазадын орна вузд сурһуль-эрдмин йовц (процесс) юуһарн ончрна гиҗ шинҗләд, үнлһән келәд, тиигәрән одсн Хальмг ГУ-н оютнр тооцаһан өгәд, эврәннь багшнрин болн оютнрин сурврмудт хәрү өгв. Иигәд 4-ч курсин оютн Любовь Даржинова США-д яһҗ йовҗ ирснә тускар келҗ өгв. Давсн җилин ноябрин 26-с авн декабрин 10 күртл Нью-Йорк балһсна университетд эн дамшлт авсмн, эн вуз США-н ик гисн университетмүдин негнь болҗана.
США-д одад күүкн ашлгч шинҗллтән бичх зөвтә бәәсмн. Болв хальмг оютн дундын школд болн университетд болдг кичәлмүдт орлцв. Америкин оютнр ик зуудан багшин заавр күцәҗ эврән сурна, кергтә шин медрлиг бийснь хоршах зөвтә, тегәд ик даавртаһар занятьстан белднә.
Тер мет сентябрин 4-с авн декабрин 27 күртл Ангира Шаракаева, Рада Надеева, Данара Шипеева, Заяна Синникова, Ольга Маглинова болн Екатерина Манжикова Китд орн-нутгин экономикин болн бизнесин Хайнаньск колледжд стажировкд орлцсмн. Мана оютнр керг-
төрин, бизнесин төрәр күүндвр келһнә болн бичг бичлһнә төлә англь кел болн отель бәрлһнә бизнесин англь кел дассмн. Китд багшнр ямаран методик олзлҗахин тускар оютнр келҗ өгв. Гиичлүр бәрдг салврин англь келнә занять эднд таасгдв, отелин бәәдлтә аудиторьт кичәлмүд болсмн. Болв китд оютнрт кел заалһна методик невчк ард хоцрсн болҗ медгдв.
Күүкдин келсәр, эдн һоллгчдан үгмүд чееҗәр дасна, коммуникативн эв-арһ (күүндвр келһнә) энд олзлгдҗахш, Хальмг университетин оютнрт болхла тер эв-арһ икәр таасгдна. Тегәд хальмг оютн Екатерина Манжикова Хайнаня колледжд китд баһчудын төлә англь келнә кичәл давулв. Тиим өдгә цагин технологийсин ул деер өгсн кичәл эднд таасгдв. Тадн англь кел дасхлһна методикиг Азин орн-нутгудт тархаҗ чадҗанат гиҗ Хальмг ГУ-н багшнр методическ школын йовудт тоолвран келв.
Ар үзгин Африкд 3-ч курсин оютн Юлия Уразгалиева одад ирв. Тунист бүрдәгдсн "BetheChange" болн "EducateMe" гидг волонтерин төсвд эн орлцв. 2016 җилин декабрь сарас авн эн җилин февраль сар күртл тер төсв бүрдәгдв. Ганан, Сенегалын, Малайзийин, Украинә, Германя, Англин, Турцин, Египтин баһчудыг эн негдүлв. Дигтә-дарата делгрлт теткхин төлә төсв олзлгдҗана..
Орчулачнрас дөң авад, волонтермуд Тунисин әмтиг үүмүлҗәх хамгин хурц төриг шүүҗ авх
зөвтә бәәсмн. Дәкәд болхла оютнр бәәрн әмтнә төлә занять кеҗәсмн. Тиигчкәд тер кичәлмүдт ик-баһ угаһар цугтан орлцҗасмн. Юля англь кел дасхчасмн, Хальмг университетд авсн медрл терүнд дөң болв. Сурһульчнрнь бат медрл авад, багштан ханлт өргв. Аштнь Хальмг ГУ-н германск филологин кафедрин методическ школын сүүрт багшнр болн баһчуд нарт-делкән программ күцәлһнд орлцсн оютнрин зәңгллһиг оньган өгч соңсад, кесг сурвран өгв. Тер тоод һазадын орна вузмудт һазадын кел яһҗ дасхна, кесг орн-нутгудт сурһуль-эрдм яһҗ делгрлт авчана гиҗ соньмсв. Аштнь цуг оютнр төрскн Хальмг университетд бат медрл авсндан, талдан орн-нутгудын баһчудын җирһллә таньлдх арһ эднд өгснд ханлтан өргв.

Җаахан Түрвә