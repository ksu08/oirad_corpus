Ноха җил маднд юуһарн ончта болх
28-12-2017, 09:21 
Зулын өмн әмтн оларн хурлд ирҗ, насан утдулдг номд ордгнь өвкнрин авъясмудыг итклтә кевәр цугтан бәрҗәхинь үзүлҗәнә. Орсн җил цугтад евәлтә болхднь тер мөргүлмүд туслхнь маһд уга. Бүклдән Ноха җил цугтад сән болсн деерән зөв-йосна туст чик диг-даран тогтхд туста болхмн. Юңгад гихлә Ноха җилтә улс йириндән диг-даранд дурта улс, зөв-йос эвддго, үнн седклтә улс болҗана. Тегәд закана халхар шин җилд кергтә сән хүврлтс болх гисн ицл бәәнә. Ноха җилтә улс өрк-бүлән сәәнәр бәрдг, әмтнлә ниитә бәәдг улс болҗ тоолгдна. Тегәд өрк-бүлиг батллһна, чинринь улм өөдлүллһнә туст сән җил болхмн.
Җилин арвн хойр эргцәр күн болһнд орсн шин җил ямаран болхин туск ахр зурха тана оньгт тусхагдҗана.
Хулһн җилтә улст Ноха җил му биш, сән болхмн. Эрүл-мендин, мөңгнә олврин, хөв-кишгин туст эднд цуг хаалһнь секәтә. Дурта һазрт күрч амрч чадҗана. Ик хулд кех сән таал бәәнә. Кеҗәх кергтән шунлт һарһҗ, иргчдән туста болх цуг таалыг олзлҗ үүлдх кергтә. Адһм угаһар бәәдгән уурч, бәәдл-җирһлдән шунлт орулҗ үзтн.
үкр җилтә улст орсн җил дала сән болшго. Цуг халхарнь ик шунлт һарһлго эвәрнь бәәҗ үзх кергтә. Эмнүлин халхар чигн саг бәәҗ, дала керг уга болх мислһ келһнәс саглх кергтә. Мөңгән тоолвртаһар һарһад, ик хулд кехәсн саглтн. Бәәсәрн байн болна гисн эн туст йир кергтә селвг болҗана. Эврә ухан-тоолврарн, зураһарн күүнә улсла бичә хувалцтн. Эс гиҗ күүнә нүдн күрх, кергтн күцшго, нань чигн саалтг һарад бәәхмн. Җилин йовудт хар кел утлулад, нань чигн номд орҗ йовтн.
Бар җилтә улст Ноха җил дундын җил болхмн. Урдк җилд күцсн тоотан дигтә-тагтаһар олзлҗ, дала ик шунлт угаһар, эвәр бәәхин арһ хәәтн. Өөрк улстан дөң болҗ, эк-эцктән килмҗ һарһҗ, үүрмүдтән түшг болҗ бәәтн. Өөрхн улсин зовлң-зөвүрт орлцҗ, дөң болхар адһдг эн улст ухан-седклин, чееҗин тоолврин туст дала амр болшго. Мацг өдрлә мөргүлд орад, ки-мөриг делскхлә сән болхмн.
Туула җилтә улст Ноха җил дала му юмн угаһар, төвшүнәр давхмн. Давсн җилд күцсн тоотнь эн җил теднд туслхнь маһд уга. әмдрлин, эрүл-мендин, мөңгнә туст цугнь тегш амрар давх зөвтә. Эрүл-мендән батлад, цагларн эмнүл авад, сагар бәәснь бас туста болх. әрвлсн әмнд туста болдмн гидг үлгүриг мартхмн биш.
Лу җил Ноха җиллә харш болдмн. Тер учрар нас утдуллһна мөргүлин өмн эн җилтә улст шишлң заавр өггдсн билә. Насан утдулсн, хаалһан сексн мөргүлд эдн орсн болхла йир сән. Җилин туршарт чигн бәәҗ бәәҗәһәд мөргүлд орҗахла нег үлү сән болхмн. Эн җил төвшүнәр, хол хаалһд йовлго, талдан һазрт амрлго бәәснь туста болхмн. Дала ик зура зураллго эвәр, адһм угаһар, бәәсән эдләд бәәснь туста болх. Ирх җилд белдәд, шин зураһан, чинртә кергән ирх һаха җилд күцәснь деер болхмн. Эрүл-мендиг батллһнд туслдг арвн тавнд сар болһн болдг мөргүлд орлцад бәәхлә сән юмн. әәх юмн уга, зальврад, яслһ кеһәд бәәхлә җил сәәнәр давх.
Моһа җилтә улс Ноха җиллә чик седклтә бәәх зөвтә. Урднь мек һарһҗ бәәсн болхла, тиим бәәдлтә бәәҗ болшго. Җилин эзнлә мек һарһлго, ни кевәр бәәх кергтә. Мек кезә чигн илдлго бәәшго. һанц йовсн улс өрк-бүлтә болх ик ицл бәәнә. Өөрхн улстаһан ни-эвәр бәәҗ, эрүл-менд тустан килмҗ һарһтн.
Мөрн җилтә улс сән үр-иньгүд болна гиҗ тоолгдна. Эднд шин җил му биш болхмн. Урдк кевәрн эдн өрк-бүлин, эк-эцкнрин, үрдин, үүрмүдин туст килмҗ һарһҗ, теднә төр хаһллһнд шунҗ орлцҗ йовхмн. Тиим өргн седклтә улс болдмн. Болв чигн керг-үүлнь сән болхин төлә, цуг амулң-менд бәәхд туслхин төлә ки-мөриг эрк биш делскх кергтә.
Хөн җилтә улст орсн җил дала сән болшго. Эдн цуг халхарн саг-сергг бәәх зөвтә. Болх-болшго төрәр цүүгә татлго, күүнә улсла дала икәр өөрдлго, нег үлү ухаһан мел цугтад медүләд бәәхмн биш. Керг күцтл аман хааҗахла сән болхмн. Йириндән саг-серггәр бәәһәд, гем-шалтг уга бәәхин төлә бийән, цогц махмудан батлҗ, цагларн эмнлһ авчах кергтә. Мөңгән болх-болшго юмнд әрлһхмн биш. Эвәрнь бәәсн бийд чигн, өөрк улст туста болхнь маһд уга.
Мөчн җилтә улст Ноха җил йир сән болхмн. Ухалсн тоотан күцц кевәр күцәхәр шунтн. Зуралснт олн болхла, теднь күцәгдәд чигн бәәх. Дүүрң җирһләр бәәтн. Хөөтк җилмүдт улнь болх кергүдин эклциг эн җил тәвҗ үзтн. Йириндән мөчн җилтә улс ухата улс гиҗ тоолгдна. Ухани тоолвр кергтә эрдмиг эдн сәәнәр күцәнә. Болв нег мунь, эдн зәрмдән кеҗ йовсн кергән күцәлго үлдәчкнә. Тегәд эдн нег шиидсән эрк биш күцәхин төлә күчн-чидлән холванд һарһх зөвтә.
Така җилтә улст Ноха җил ик зуудан му биш болхмн. Эдн давсн җилд цуг тоотан арднь орҗ кеһәд, эн җилд белн орсн болҗана. Тегәд эднә ул-сүүрнь бат болх зөвтә. Ухата, медрлтә, тоолврта эн улс уурин гемтә болдгнь сән биш. Уурлад, талдан тоолврла эвцлдго болад эдн өрк-бүлдән цүүгә татна, үүрмүдләрн эвцлдхш, көдлмштән әмтнлә таархш. Тегәд эдн ууран хазарлҗ авдг арһ хәәх зөвтә. Уурлдган уурсн цагтан эдн кедү сән керг кех, үүрмүдин тонь өсх, авальтаһан таарта бәәхнь маһд уга.
Ноха җил - җилин эзн болҗах улс - эврә җилдән дигтә-тагта, тоолврта бәәх зөвтә. Нег үлү, җилнь орҗах улс (12, 24, 36, 48, 60 \u2026) сагар, ишкдл болһнан тоолҗ, керг күцәхин өмн хурлд одад, ном умшулад, үүлдҗәх зөвтә. Хотан эвәр, шимтәһинь тоод авч, эдлҗәх зөвтә. Хол хаалһд һарч йовлго, уулта, уста һазрт амрлго, эрүл-мендән батлҗ бәәх зөвтә. Дарук һаха җил эднд йир сән болх. Тер җилд күцәх тоотдан сәәнәр белдх кергтә болҗана.
һаха җилтә улст Ноха җил му биш болхмн. Бәәсн тоотан батлад, мөңгән тоолвртаһар һарһад, эрүл-мендән батлад бәәх кергтә болҗана. Дарук җил эднә җил болх. Тегәд терүнд белдәд, урдаснь дигләд, ямаран керг күцәхән тоолад авчкх кергтә. Тоолсн деерән зәрм тоотынь белдәд, яһҗ күцәхин зура ухалад авчкх кергтә. Эвнь учрхла номд орад, зальврад, өөрк улстан дөң болҗ бәәхлә, сансн цуг тоотнь күцхмн болҗана.
Ашлад келхлә, таңһчан ясрулҗ, уралан терүг девшүллһнә керг һанцхн һардачнрин, депутатнрин, багшнрин, эмчнрин, гелңгүдин керг биш, цуг улсин керг, тер тоод күн болһна керг. Күн болһн чик седкләр бәәҗ, көдлмшин ормдан сәәнәр көдлҗ, хаҗһр йовдл һарһлго, өнчн-өвү улст дөң болҗ, цаһан седкләр бәәхлә, ямаран чигн зурхан му нилчинь уга кеҗ болҗана.
Барт белдснь УШКАНА Сувсн