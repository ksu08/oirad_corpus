Театр - мини җирһл
02-06-2017, 15:40 
Хальмг Таңһчин улсин артист Владимир Базыров җирн җилә өөнән темдглҗәнә. Олн җилин туршарт Хальмг драматическ театрт эн церглҗ йовна. 1974 җилд театрт ирҗ көдлсн цагас авн Владимир соньн эн искусствла насн-җирһлән залһв. Театр чигн энүнә билгин делгрлтд туслҗ, олн җил һоллгч актер болҗ үүлдхднь сән таалта болв. Эднә дурн хойр халхднь евәлтә болснь ил. Владимир театрт ирснәс авн эн кергт дуран өгсн, театр болхла билгнь күцц кевәр янзлҗ, олна нүүрт һархднь хөвтә таалта болв.
Тер хол җилмүдт театриг һардҗасн хальмг бичәч Анҗа Тачиев эн көвүг театрт орулҗ авсмн. Эк-эцкинь меддг бәәсн Анҗа Эрдниевич школан төгсәсн көвүнд иткәд, тиим хаалһд орулснь, ода санхд, йир чик бәәҗ. Нег җилдән тиигәд Владимир театрт көдлснә дару ГИТИС-т хальмг студь секгдсн, терүнд көвүн орҗ сурв. Хамдан тер ик нертә институтд сурсн, хөөннь амрг иньгнь болсн артистк Вера Тепкееван келсәр, эднә курст Элстд төрсн һанцхн көвүн бәәсмн. Тернь Владимир Базыров билә. Сиврәс төрскнүрн хальмгуд хәрҗ ирәд, таңһчан шинәс босхҗасн, 1957 җилд Владимир Хальмгин хотл балһснд төрсмн. Тиигчкәд көвүнд аавинь нер өгсн бәәҗ. Тернь Элст гидг нерн бәәсмн. Төрсн һазриннь нертә көвүн өсәд-босад паспорт авх цагнь болхла Владимир гидг нериг бийнь бичүлсн бәәҗ. Яһад тиигсм гихлә, ахнь терүг бичкнәснь Вовка гиһәд дууддг, тер нерндән иҗлдсн болҗана.
Санҗ Элистаевич болн Босхмҗ Кичиковна Базыровихнә өнр бүлд Володя отхн көвүнь бәәсмн. Көгшн ээҗин һарт өссн көвүн бичкнәсн авн йир сән хальмг келтә билә. Театрт насн-җирһлән нерәдсн дурта кергнь болсн деерән, энд артист Базыров эврә хөв-кишгән олв. Артистк Вера Тепкеевата өрк-бүлән өндәлһәд, неринь дуудулх көвүн үртә болҗ, хөрн долан җилдән кен-негндән дөң-түшг болҗ, хамдан көдләд, хамдан бәәнә. Көвүнь Санҗ өсәд-босад, школан төгсәһәд, ода ВГИК-д сурчана. Зуг артист биш, театрин техническ халхинь теткдг эрдмиг көвүнь шүүҗ авв.
Владимир Санджиевич бий тустан неквртә, эгл заңта, һольшг күн. Бийән билгтәв гиҗ бардмндго, болв наадсн цагтнь дүрин бәәдлнь, учр-утхинь йилһән сәәнәр үзүлҗ чаддгинь
үүрмүд, артистнр чигн, олн хәләһәчнр чигн сәәхн үздмн. Реҗиссермүд чигн артистин билгиг болн чадмгиг тер дарунь тоод авдмн. Наадыг тәвхәр белдхләрн һол дүриг ямаран актер наадҗ чадхинь тедн урдаснь меднә. Кесг наадыг мел эн дүриг Владимир Базыров йилһән сәәнәр үзүлх гисн итквртәһәр режиссермүд шүүҗ авдмн. Театрт цергллһнә җилмүдт В.Магар, М.Мамедов, П.Хомский, К.Чимидов, Б. Шагаев, В.Шкляр, Б.Манджиев, нань чигн режиссермүд белдҗ тәвсн нааднд орлцҗ, олн, нег-негән эс дурасн, эврә өвәрц йилһвртә дүрмүд артист Базыров тәәз деер бүрдәнә.
Театрт түрүн ирҗ көдлхдән Владимир нертә олн артистнрлә нег тәәз деер наадҗ йовсн
төләдән актерск эрдмин кесг нуувчинь дотраснь үзҗ, тодлҗ йовсмн. Дарунь ГИТИС-т сурхдан Павел Хомскийин һардврт актерск эрдмиг дассмн. Москва балһсна һол театрмудт, музеймүдт одлһн, делкән искусствин зөөрлә өөрхн таньлдлһн, болн нань чигн өөдән үлгүр болдг тоот эрдмдән тахшхд йир туста болв. Эврә эрдмдән өөдмд һархин төлә ямаран кевәр көдлх кергтәг, ямаран ик медрлтә болх, дамшлт арднь орҗ хоршах, даңгин бийән белдәд бәәх кергтәг Владимир тиигхд медҗ авв.
ГИТИС төгсәһәд ирсн баһ наста актермуд эврә нааддан Элстд тиигхд үзүлхлә, театрин җирһлд шин кем эклҗәнә гиҗ бичсн билә. Найдгч җилмүдт театр үнндән олн соньн
көдлмшәрн әмтнд тодлгдв. Артистнрт болхла, тернь ик олн болн соньн көдлмшин цаг бәәсмн. Эдн нег кемд хойр-һурвн нааднд орлцҗ йовла. Наадна кесгтнь Владимир Базыров һол дүр
бүрдәҗ, җирһлд учрдг кесг йовдлмудла театрин тәәзәс әмтнд билгтәһәр үзүлдгинь олн хәләһәчнр ода күртл тодлна. Көдлмш ик болвчн, үүдәгч хәәврин сән цаг бәәсинь артист ик ханлттаһар тодлҗ келнә. Эн җилмүдт артист Хальмгин комсомолын Э.Деликовин нертә
мөрәһәр ачлгдла.
Театрт Абдулина "13-й председатель" гидг наадн тәвгдсн кемиг Владимир мартхш. Тер нааднд Василий Лановойта хамдан нег тәәз деер наадснь немр дамшлт авхд, чидлән сөрҗ үзхд сән таалта болв. Тиигчкәд наадн чигн урднь тәвгдҗәсн советск нааддас йилһрҗәлә. Шин цаг, хүврлтин цаг ирҗ йовхин темдг болҗ тер наадн артистд тодлгдв. Актерск эрдмтә болад, нертә артистлә хамдан нег нааднд дүрмүд бүрдәснь басл байрта йовдл.
Орн-нутгт болҗасн хүврлтс, амр биш йирдгч җилмүд театрин үүлдврт бас мууһан хальдасмн. Кесг театр көдлдгән уурсмн. Зәрм артистнр бийән, өрк-бүлән теҗәхәр талдан көдлмшт орсн йовдл баһ биш билә. Күнд тоотас әәлго дурта эрдмән эс хайсн артистнр театран хадһлҗ чадв. Тер нәрн цагт чигн эдн наадд тәвәд, нам эднә репертуарт мюзикл чигн орсинь тодлхд соньн. Гитар цокдг, дуулдг билгтә Владимир эн нааднд дуулҗ орлцснь цугтан таасҗ тосла.
Актерск үүлдвртнь Зая-Пандитан дүр хамгин икәр тодлгдсн, билгнь күцц сәәнәр үзүлгдсн дүр болҗ орв. Хальмг улсин гегәрүләчин төрскн келн-әмтндән үнлҗ болшго ухани ик зөөр үлдәсн цецн үүлдәчин дүриг Владимир тоолврта, ухата үүлдвринь, төрскнч седклинь үзүлҗ чадснь һанцхн хальмг хәләһәчнрт бәәтхә, талдан кесг һазрт, олн фестивальд әмтнә оньгиг эзлҗ бәәв. Моңһлд болн Ар үзгин Осетьд болсн фестивальмүдт залу күүнә йилһән сән дүр
бүрдәсн төләдән Владимир Базыров өөдән ачлврмуд авсмн.
Сүл җилмүдт цагин йовуд дахад, театрин җирһлд хүврлтс болад, хойр театр негдснә дару эднә җирһлд шин халх секгдәд, үүлдврнь цаарандан делгрлт авв. Владимир Санджиевич Базыров "Чүүчә", "Кенз байн", "Булһн" болн нань чигн нааднд соньн дүрмүд бүрдәҗ, олн хәләһәчнрән байрлулв. Нааднд нег тәәз деер һарчах үүрмүд артистнр болхла, Владимир Базыров йоста улсин артист болдгинь йир сәәнәр меднә, үлгүр авна.

Галина ХЕЙЧИЕВА