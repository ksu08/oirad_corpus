Таңһчин школмудт дулан
20-01-2018, 10:09 
- Өдгә цагт таңһчин школмуд һоллгчдан автономн котельнста, газта, тегәд дула оруллһна төр дигтә-даратаһар цуг райодар болн хотл балһснд күцәгдсн бәәнә. Кемр бачм нег юмн һархла, бидн дарунь тер төриг хаһлхар шуннавидн, райодас болн мэрийәс дөң сурнавидн, яһад гихлә школмуд болн тедниг дулаһар тетклһнә төр муниципальн йосна медлд бәәнә, - гиҗ таңһчин сурһуль-эрдмин министерствин һоллгч специалист Дорҗ Эрдниев келв.
Терүнә келсәр, давсн җилмүдт "Единая Россия" партин төсвәр Ик Буурла района Хомутниковск, Баһ Дөрвдә района Тундутовск, үстин района Эрдниевск, Приютна района Первомайск селәнә школмудын спортзалмудт капитальн ясвр кегдлә, тер тоод дулана батареймүд сольгдла. Приютна гимназьд ораһинь, полынь сольв, Яшалтан школд орань бас шинрүлгдв, тегәд ода үвл ирсн кемлә школд дулан. Ода газар биш, болв шалдрң түләһәр зуг цөөкн школмуд дулалгдна, тер тоод Яшкулин района Хулхтын болн Молодежн селәдин школмуд, Сарпан района Коробкино селәнә баһ комплектн школ болн үстин района Белоозерн селәнә эклц школ.
- Мана района Хулхтан болн Молодежн школмудт температурин диг-даран дигтәһәр күцәгдҗәнә. Удл уга эн җилд Хулхтад газ орулхла школ чигн газар теткгдх, района бюджетд тиим мөңгн хәләгдҗәнә. Кемр Молодежн селәнд эн җил бас газ орулгдхла, тернь улм сән болх, школыг бидн бас эрк биш газар теткхвидн, нам ода чигн эн хойр селәнә гермүд газ орулхдан белн, Эрмәл селәнә әмтн чигн газ күләҗәнә, тегәд эн җил эн һурвн селәг газар теткхлә йир сән болх билә,- гиҗ Яшкулин района толһачин дарук Галина Шининова цәәлһвр өгв.
Сарпан района Садовое селәнә Д.Маковкинә нертә школд капитальн ясвр кегдлә, сурһулин болн амрлһна олн зүсн керг-үүлдвр бүрдәхин төлә энд цуг таал бәәнә, у-сарул классмудт оньдин дулан болна. Тер мет эн района Шарнут селәнә школын директор Клара Дорджиеваһас школ үвлд яһҗ көдлҗәнә гиҗ сурвидн. "Мана школ бас газар түлгднә, бичкдүдин сад чигн мана медлд бәәнә, классмудт дулан. Болв котельнә хәәсиг сольх цаг ирн гиҗәнә, тегәд района һардврас дөң сурхар седҗәнәвидн",- гиҗ Клара Дорджиева келв.
Цуг райодар кесг школмудт капитальн ясвр кегдв, удл уга талдан школмудт чигн ясвр күцәгдх, яһад гихлә ода сурһуль-эрдмиг делгрүллһнд, сурһульч болһнд сән таал тогталһнд һол оньг өггдҗәнә, тернь цуг государствин болн орн-нутгин правительствин һол төрнь болҗана. Тиим таалд цуг школмуд шинрүлгдәд, теднә дулана сетьмүд чигн ясрулгдх, хуучрсн кесг тоот сольгдх. Таңһчин һардвр болн сурһуль-эрдмин министерств эн төрмүдт ик оньган өгчәнә.
Тиим кевәр җирһлин таал ясрсна ашт цуг школмудт дулан, нег саалтг һарһхла терүг ясврин өдгә цагин олн эв-арһар дарунь хаһлҗ болҗана.Тегәд мана сурһульчнр сән таалд сурҗ медрлән гүүдүлҗ, таңһчдан туста иргнмүд болҗ өстхә гиҗ йөрәҗәнәвидн.
ТүРВәН һуна