Номтыг сүл хаалһднь үдшәв
02-10-2014, 11:56 | Таңһчин зәңгс
өцклдүр РАН-а гуманитарн ном шинҗллһнә Хальмг институтд нер һарсн номт, кел шинҗләч Буляш Хойчиевна Тодаевад нерәдгдсн панихид болв. Энүнд номтнр, багшнр, олна үүлдәчнр болн нань чигн улс ирв. Моңһлын, Шинҗәнә элчнр бас энүнд орлцв. Б. Тодаеван дү көвүнь – Николай Хойчиевич үрдүдтәһән ирв.
Институтын директор Нина Очирова Буляш Хойчиевна Тодаеван җирһлин хаалһин болн номин үүлдврин тускар олнд келҗ өгв.
Б. Тодаева 1915 җилин январь сарин 28-д Баһ Дөрвдә улусин Ик Манлан селәнд төрсмн. Дарук җилд Буляш Хойчиевна 100 насан зүүх бәәсмн. Б. Тодаева филолог номин кандидатын цол зүүсн түрүн хальмг күүкд күн. Буляш Хойчиевна олн җилдән Москвад бәәҗ, номин халхар үүлдсмн. «Моңһл келн», «өдгә цагин келнә грамматик», «Моңһл келн болн диалектмүд» болн нань чигн олн номин көдлмш белдҗ һарһсмн. Номт Китдт һурвн җилдән бәәһәд, моңһл улсин кел гүүнәр шинҗлсмн. Тегәд номтыг һанцхн әрәсәд биш делкәд чигн меддг бәәсмн.
Таңһчин сурһуль-эрдмин болн номин министрин дарук Раиса Дякиева, КалмГУ-н ректор Бадм Салаев, номтнр Николай Убушаев, Владимир Мушаев, Борлык Бадмаев, Намҗавин Содмн болн нань чигн улс Буляш Хойчиевнаг бүләнәр тодлҗ, кесн ач-тусинь темдглв. Б. Тодаева Хальмгин ном делгрүллһнд ик тәвцән орулсн күн. Буляш Хойчиевна РАН-а гуманитарн ном шинҗллһнә Хальмг институтла олн җилин туршарт үүлдҗ, «җаңһрин» болн келнә төрмүдәр хамцу ик чинртә көдлмш кесмн.
Тер өдр үг келсн улс Буляш Хойчиевнан цаһан седклинь, сәәхн заңгинь чигн темдглцхәв. Эн өөрхн элгн-садндан ик дөң-тусан күргҗ, цугтаднь нүдн-амн болҗ йовсмн. Москвад көдлҗ йовсн Б. Тодаева Сиврт туугдсн уга билә. Болв Буляш Хойчиевна Сиврт туссн дүүһиннь менд медхәр хойр дәкҗ тиигәрән одсмн. Зөрмг күүкд күн дүүдән болн өөрхн элгн-садндан хот-хол, хувц-хунр күргсмн.
Эн гүн медрлтә хальмг номтыг олн әмтн күндлдг бәәсмн. Тегәд чигн сәәһән хәәхләнь, әмтн һундлан медүлҗ, РАН-а КИГИ-н хайгар бичгүд илгәв. өвр Моңһлын университетин ханьд ордг моңһл улсин институтын директор Борджигин Баярмэнд, РАН-а ЮНЦ-н президент Геннадий Матишов болн нань чигн улс ухан-седклән медүлҗ, элгн-саднаннь зовлңгинь хувалцв.
Тер өдр Моңһлас ирсн гиич- гелң Чимид-Дорҗ ном умшсна хөөн чиндрлсн цогцинь төрскн һазрурнь авч одв. Тендәс номтыг сүл хаалһднь үдшәв.