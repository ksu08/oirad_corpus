үүдәгч җирһлин халхс
13-01-2018, 09:44 
Библиотекин искусствин әңгин һардач Лариса Бадышева нүр үгәр презентациг эклв. Хальмг Таңһчин күндтә иргн Иван Басангов дегтрин тускар келсн үгдән Хальмгин нер һарһҗ йовх режиссерин үүлдвриг өөдән үнлв. Урднь театрин тускар бичгдсн тоотд немр болҗ, театрин шин цага тууҗиг тодлулсн дегтр Борис Манджиев бичсинь эн темдглв. Билгтә режиссерин төлҗлтд ТЮЗ ямаран ик чинр зүүсинь тодлулҗ келснь соньн болв.
Театрин тускар бичдг хәләһәч Вячеслав Масловин келсәр, Интернетин цагт әмтн дегтрәс хольҗад, һартан шин һарсн дегтр авч умшдг байриг мартсна тускар келв. Борис Манджиевин дегтриг оньган өгч умшад, кесг тоотнь шинәс сергәгдҗ, театр улм өөрхн болсинь эн темдглв. Болв наадыг шүүҗ авхдан, терүнд белдсн цагтан яһҗ үүлддгин тускар невчк тодрхаһар бичсн болхла, ямаран ухан-тоолврта бәәхинь, режиссерин хәәврнь маднд ил медгдх билә.
"Би эврә санандан, яһҗ наадн төрдгинь, ямаран учрар тер эс гиҗ талдан нег төрт оньган өгдгинь медҗ авхар седләв. Дарук дегтртән тер нуувчасн хувалцх гиҗ ицҗәнәв"- гисн тоолвран Маслов келҗ медүлв.
Хальмг Таңһчин улсин артист, әрәсән ачта артист Иван Улановин тоолврар болхла, театрин тускар бичсн дегтрмүд ховр. Театроведмүд, нааддын тускар бичдг улс уга болҗахинь харм төрҗ келв. Дегтринь умшчкад, эн күн цагтан журналист болх седклтә йовсинь медүв. Көвүһән чигн журналист кехәр седлә, зуг тернь эврә хаалһан олв. Бичҗ чадна, умшхд амрар, соньнар бичснь йир сән. Олн театрмудар көдлҗ йовад, байн дамшлт хоршав. Талдан театрт наад тәвхәр йовх болһндан мадниг, ветеранмудыг дуудад, күүнддг бәәснь мартгдхш. Урднь театрт ирсн улс режиссер болдмн. Тедн цаг-зуур улс бәәсмн. Ода театрт эврә хальмг режиссер бәәнә, улсин заң-авциг, авъясиг, келиг сән меддг күн театрин үүлдвриг һардҗах йовдл йир чинртә. Ода эн режиссер талдан һазрт. Цуг әрәсәд темдгтә режисс\xb8р болв, әрәсән СТД-н һардврин ханьд орв. Җирһлднь харһҗ йовсн улсин, нертә үүлдәчнрин тускар бичснь соньн.
"Эн режиссер театрт невчк эрт ирсн болхла маднд цугтад, нег үлү үүдәгч үүлдврт сән болх билә", - гиҗ нертә артист, ветеран Сергей Мучиряев келв. "Израненная судьба" гидг нааднд наадх артист кергтә болад, Борис Наминович дуудҗ авад күүндсн йовдлыг эн тодлв. Арвн җил наадлго бәәсн Сергей Гучинович зөвән келәд, дүриг авлго бийәсн зааглад, режиссер тал түлкәд бәәхлә, тернь хәрү "Чадхит!" гисн бәәдлтәһәр артистин өмн шинәс тәвчкәд бәәв. Тиим сансан күцәдг заңгинь медгдв. Наадн аштнь әрәсән фестивальд нүр орм эзләд, артистин бүрдәсн дүр хамгин сән дүр гиҗ үнлгдсн билә. Театрт хальмг тууҗиг сергәҗ тәвҗәх нааддынь Сергей Гучинович өөдән үнләд, цаһан хаалһ дурдв.
Театрин литературн әңгин һардач Людмила Турченкон тоолврар, Борис Манджиев үзсн-соңссан йир соньнар келҗ чаддг күн. Тодлад келсн цагтан эн сун бәәҗ келнә, дәкәд үгдән халад, босад зогсад, цааранднь келнә. Артист болн режиссер эрдмтә күүнә келврәс тер тодлҗах күүнә дүрнь йир сәәнәр илдҗ, әмтнә оньг авлна. Борис Наминович тиим келнә билгтә күн. Тегәд бидн тер келсн тоотан цоларн цааснд буулһад бичтн, гиҗ селвг өгләвидн. Цол уга гиҗ тер мана келсиг икәр оньгтан авчасн уга. Дарунь мадн дегд арднь орад тодлулад бәәтл, мадна үгд орад экләд бичв. Нег юм ухалҗ авхларн зогсдго күн тодлвран бичәд дуустлан гүҗрсн бәәдлтә. Мана тоолврар, удан бичсн уга. Дегтр тиигҗ үүдсн болҗана.
Наталья Кравцован тоолвр йир соньн болв. Дегтрт ТЮЗ-ин тускар баһар бичгдсиг эн темдглв. Энүнә үрднь өсҗ, баһчудын зергләнд орҗасн цагла ТЮЗ эврәннь нааддарн теднә заң-авц тогтлһнд ик чинр зүүсинь эн заав. Борис Манджиевин тәвсн нааддт күүкдтәһән одад, наадна хөөн күүнддг бәәсән тодлад, Наталья Николаевна сурһмҗин чинртә бәәсинь темдгләд, дегтр тер сәәхн цагиг тодлулснд ханлтан өргв.
Лариса Бадышеван тодлврар, библиотекин көдләчнр СИЗО-д одад, маңһд бичәч Муса Джалильд нерәдсн харһлт белдсмн. Терүнд Борис Манджиев болн Любовь Лазарева орлцад, М.Джалилин шүлгүдәр һарһсн дуд дуулсинь тодлв.Тер харһлт болҗасн саамд генткн шам унтрсн бийнь тедн дууһан дуулад, тедниг соңсҗасн улст сергмҗ үүдәсинь библиотекин көдләчнр ода күртл тодлна. Библиотекин архивд бәәсн Борис Манджиев дуулҗасн видеозург үзүлснь әмтнд йир сәргмҗтә болв.
Дегтриг барллһнд дөң күргсн эврә һазра улст - Хар һазра района администрацин толһач Валерий Бадмаевд болн эдл-ахусин һардачнрт, "Мана зөөр" саңгин ахлач Иван Басанговд дегтрин түүрвәч ханлтан өргв. Режиссерин үүдәгч намтрнь йир соньн, энүнә җирһлд мартгдшго олн харһлт учрсмн. Цуг терүнә тускар олмһа келәр, әмтнә оньг авлҗ эн бичсмн. Павел Хомский, Борис Равенский, Михаил Буткевич, Александр Васильев - әрәсән театральн җирһлд зөвтә орман эзлҗәсн эн улсин тускар, үүлдвртнь тедн ямаран нилчән күргсинь үзүлҗ бичҗәнә.
Артист, режиссер болҗ үүлдсн деерән Борис Манджиев кесг ду бичсинь бидн меднәвидн. Тиигчкәд, нег сәнь - Борис Манджиев зуг хальмг шүлгчнрин шүлгүдәр ду һарһна. Тер дуудын зәрминь эн харһлтын йовудт соңсгдв. Артистк Деля Эрдниева "Экдән" гидг дууг дуулв.
Шугран Веран шүлгәр һарһсн дәкн хойр ду - "Саатулын дун" болн "Эннь цуһар хавр" гидг дуд Хальмг Таңһчин ачта артистк Гиляна Бембеева дуулв.
Ирсн улст ханлтан медүлҗ, Борис Манджиев бийнь дуулсн дунь цугтад тодлгдв. Асхиг товчлсн сәәхн айс кесгтән мана уханд хадгдад бәәв.
Галина ХЕЙЧИЕВА