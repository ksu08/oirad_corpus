Хар усн деер өрм бәәлһм келтә
09-06-2018, 11:15 
- Авъясан зах-зуухарнь меднәв. Ээҗнрм әмдд би баахн болдгтан тиигҗ оньган өгдго биләв. Тиигхд соңсад, тодлад, бичәд авхмн бәәҗ. Ода ээҗнрм келҗ, зааҗ йовсн юмнь кесгнь мартгдв. Би хойр ээҗтәһән өсләв, эцкинм эк болн экинм эк. Тиигхд Советин йосна цагт Зул, Цаһан Сар, үр Сар болвчн көгшд хотн дотран нег-негндән гиичд одад, байрин өдрмүдиг әвр сәәнәр давулдг билә.
Цаһан Сарин дееҗ хөөнә шиирмүдиг, зеенр зееһән автн, гиһәд зеенртән түгәдг. Дееҗд өргсн хөөнә толһаг наһцхдан авч оддг биләвидн. Наһцх тер толһаг мөлҗәд идҗәһәд, - нә, чамд, мини зе, нег сагсг хурһ зааҗанав, - гиһәд хурһ болну, хө болну белг гиһәд белглдг билә. үр Сарла мана ик ээҗ хотна көгшдиг хураһад, булг тәкдг билә.
- Хальмг келнә туст тогтсн бәәдлиг ясрулхин төлә ю кех кергтә гиҗ санҗанат?
- Өдгә цагт икәрнь тоолхла хальмг улсин өрәлнь гилтә төрскн келән меддг болх. Йос залҗах ямта улс хальмг кел хадһллһна болн делгрүллһнә кергиг күцәҗ, һал маңнад йовх зөвтә. Сүл цагт олн улс, тер дотр баһчуд чигн бурхн-шаҗнд сүзглҗ, номд орна.Тегәд чигн шар шаҗна номиг делгрүлҗәх гелңгүд болн бурхн-шаҗна элчнр хальмг келәр күүндҗ, олнд үлгүр үзүлхлә сән болхмн.
Бичкн цагтан мадн, көвүд-күүкд, арһс цуглулдг биләвидн. Өвгд тер арһсиг зергләд, өр өгәд, һал түлдг билә. Цуг хурсн аавнр-ээҗнр, тедниг дахсн мадн чолуг зөв эргәд, хотыннь дееҗ - һарсн һазр-усндан, Окн Теңгртән өгчәнәвидн гиһәд цаһан идә цацад, хүрә, хүрә гиһәд җил сән өвстә урһмлта теңгр хәләһәд сурдг билә видн.
- Та ду дуулдвт?
- Хальмгуд бичкнәсн авн өргн теегт дөрвн зүсн малан хәрүлҗ йовад, ду дуулад йовдгнь махн-цуснднь шиңгрсн юмн. Би чадсарн дуулдув. Көк Булгт төрсн күүкд-көвүд цуһарн билгтә, биич, дуучнрнь булгин усн. Олнд нернь темдгтә дуучнр Вячеслав Убушиев, Айса Булуктаева, Лиҗ Горяев мана селәнәс һарсмн. Көк Булг селән икл сәкүстә һазр, эңдән булгудын уснь әмтәхн. Тиим өлзәтә әрүн һазрин әмтәхн ус ууһад өссн улс еңсг сәәхн дуута гиҗ би саннав.
- Ямаран дуунд дуртавт?
- Хальмг болн орс олн-әмтнә дуд нанд таасгдна. Дәкәд болхла мини баһ-дүүвр цагин, давсн зун җилин 80-ч җилмүдин, олнд тааста дуудт дуртав. "Нег ду дуулад өгит", - гиҗ намаг сурхлам, "һурвн альмн" гидг ду дуулҗ өгнәв.
- Шүлгүд умшнат, эврән үүдәҗ бичнәт?
- Йириндән шүлгләнд дуртав. Хальмг шүлгчнрин үүдәлт седклдм тусна. Шүлг болһнд эврә төр, седклин гейүрлт бәәнә. Гүн учр-утхта, хурц төрмүдин туск үүдәврмүд умшҗ, урн үгин арһар ямр нег нәрн сурврт хәрүһинь олхар зүткнәв. Эврән чигн хальмг болн орс келәр баһ-саһар шүлгүд бичнәв. Болв эмәһәд зуг өөрхн улстан умшнав. Зәрмдән үр-иньгүдтән шүлгүд нерәдҗ бичәд, урмдынь өргнәв.

Маргарита АРЗАЕВА
ЗУРГТ: Дорҗ Церенов
ачнр-зеенртәһән