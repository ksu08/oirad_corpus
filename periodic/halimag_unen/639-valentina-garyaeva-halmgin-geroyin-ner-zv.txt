Валентина Гаряева Хальмгин Геройин нер зүүв
22-10-2014, 10:38 | Таңһчин зәңгс
Мана таңһчин нер туурсн дууч хамгин өөдән ачлврар ачлгдҗ, Хальмгин Геройин нер зүүсн йовдл энүнә дууна театрин презентацла сәәхн ирлцв. Государственн концертн залд дуучин элгн-садн, үүрмүд, артистнр, олн хәләһәчнр цуглрсн кемд Таңһчин Толһачин йосна селвгч Василий Бюрчиев Валентина Нимгировнад Алексей Орловин йөрәлин бичг умшҗ өгв. әрәсн Федерацин улсин артисткиг дууна театр бүрдәһәд, келн-улсиннь зөөр болсн олн-әмтнә дууг делкәд күргҗ медүлҗ йовсн ач-тусинь тиигҗ өөдән үнлгдв. Хальмгин Геройин нер зүүлһснә туск Зәрлг умшгдсна хөөн заалд альх ташлһн тасрлго, әмтн босад зогсад, Валентина Гаряеваг күндлв.
«Хальмг Таңһчдан ханҗанав! – гиҗ ик үүмлһтәһәр Валентина Нимгировна келв. - Альд йоввчн ик даавртаһар таңһчиннь нериг өөдән өргҗ йовлав! Энкр мана Төрскн цецкәрҗ йовх болтха!» Иим үүмәтә, седклин ик өргмҗтә йовдлын хөөн концерт цаарандан болв. Эклцднь нертә дууч «җаңһрин» нүр бөлгин тасрхаг бахмҗта кевәр олнд соңсхҗ медүлснь йир чинртә болҗ һарв. Зөргтә олн баатрмудан эргүләд суулһсн Богд нойн җаңһриг, Бумбин ориг магтсн бахмҗта үгмүд таңһчан улм ик күцәмҗсүр уралан дуудсн болҗ соңсгдла. Баатрмудан болн билгтә улсан цань уга магтҗ, күндлдг кезәнк авъясар нутган туурулҗах улсиг тиигҗ ачллһн йир дигтә сән болв. Нег үлү Сойлын җилд Валентина Гаряевад иим өөдән нерн зүүлһгдсн ончта болҗана.
Валентина Гаряеван дууна театр йоста үүдәгч лабораторь болҗ гиҗ күләгдҗәнә. Баһ наста билгтнриг белдлһнд туслсн деерән дууна эрдмиг цааранднь үүдәгч кевәр делгрүлх төр Валентина Нимгировна өмнән тәвв. Дууч болһн нег негнәснь йилһрҗ дууна туст эврә хәләцтә болад, эврәһәрн тер дууг дуулдгиг көцх сана нертә дууч зүүҗәнә. өвкнрин заяни билгиг цеврәр хадһлхин төлә нертә дууч күчн-чидлән холвҗана.
Дуучин седвәриг дөңнәд эн өдр Государственн концертн залын тәәзд нертә олн дуучнр, үүдәгч коллективс болн артистнр, билгтә баһчуд орлцв. Хальмг Таңһчин ачта артист Эдуард Бурлаков, бичкдүдин «Герл», «Тюльпанчик», «җангр» ансамбльмуд, «өөрднр» бииһин театр орцв.
Иигәд нертә дууч, хальмгин герой Валентина Гаряеван дууна театр экләд үүлдҗәнә.
«Хальмг үннә» көдләчнр болн «Хальмг үннә» умшачнр Валентина Нимгировна Гаряеваг өөдән ачлврлань йөрәҗәнә.
җирһл Кермн