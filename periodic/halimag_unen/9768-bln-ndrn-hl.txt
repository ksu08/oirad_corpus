Бүлән нүдәрн хәләҗ
22-05-2019, 10:36 | Таңһчин зәңгс » Эрүл-менд харлһн
Элст балһсна поликлиникин процедурн кабинетд һуч шаху җилдән көдлҗәх медсестра Валентина Абушаеваг пациентнр күндлнә. Цусан өгхәр болн тәрлһ авхар ирдг улс Валентина Анджаевна гиигн һарта гиҗ келнә, тегәд энүнә селгән болхла байрлна. Намгоновихнә өрк-бүл Көтчнрә района Чкаловский селәнд бәәдг билә. Эднә өрк-бүлд зурһан үрн бәәсмн. Экнь Галина Манджиевна дару-дарунь гемндг билә, тегәд терүнд тәрлһ авх, эмчнрин сүв-селвгиг күцәх кергтә болдг учрар Валя күүкн медсестран эрдм дасх шиидвр авсмн. Школан төгсәһәд, күүкн Элстд медицинск училищд сурад, төрскн селәндән ирҗ күч-көлснә хаалһан эклв. Тер цагт селәнд больниц бәәсмн, ик коллектив көдлдг билә. Баахн специалистд санитарн фельдшерин орм өгв.
- Мини медлд һурвн ферм, школ болн бичкдүдин сад, лавкс билә. Малын хошмудар болн тәрә тәрлһнә бригадт күрч көдләчнрин эрүл-мендин бәәдл хәләдг биләв. Школд болн бичкдүдин садт болхла бичкдүдт өгчәх хот-хоолын чинр шинҗлҗ, санитарн бәәдлиг бүрткх кергтә билә. Дамшлтта болн өөдән мергҗлттә көдләчнр нанд нүдн-амн болҗ, көдлмшин халхар сүв-селвгән өгәд, күч-көлснә хааһан эклхдм ик дөң күргсмн. Тер цагиг би бүләнәр тодлҗ, ах үүрмүдтән кезә чигн ханлтта бәәнәв,- гиҗ Валентина Анджаевна келнә.
Эндр эн бийнь баһчудла дамшлтарн хувалцҗ, өөдән мергҗлттә көдләч болҗана. һуч шаху җилдән нег ормд көдлҗәх төләдән В.Абушаева үүрмүдиннь болн пациентнр дунд тоомср олсмн. Нидн нег медәт поликлиникин хайгар ханлтын бичг бичәд, Валентина Анджаевна цаһан седклтә, әмтнлә тевчңгү көдләч болҗахин тускар медүлсмн. Процедурн кабинетд нурһлҗ медәтә болн хуучта улс дәкн-дәкнәс ирдг учрар В.Абушаева цугтаһинь нер-усарнь меднә, эднә бәәдл-җирһләрнь соньмсҗ, харһхларн элгн-садн мет байрлна. Валентина Анджаевна күн болһнд килмҗән тусхаҗ, ямаран бәәхинь, эднә җирһлд юн учрсна тускар күүнднә.
Олн җилдән таңһчин эрүл-менд харлһна халхд үнн-чик седклтәһәр көдлҗ йовх төләдән В.Абушаева Хальмг Таңһчин эрүл-менд харлһна министерствин болн Элст балһсна администрацин Күндллһнә һашгудар ачлгдсмн. Эднә өрк-бүлд дәкәд Вера дү күүкнь медсестран эрдмтә таңһчин больницд олн җилдән көдлҗәнә. Ор һанцхн Санл көвүнь болн бернь дотр-дундын кергүдин халхар көдлҗәнә, һурвн үртә. Мерген ач көвүнь эмч болхар зуралҗана. Ода эн 8-ч класст сурчана, иргчдән мединститутд сурх саната. Данир болн Даяна икр ачнрнь ода чигн бичкн, эдн 1-ч класст сурчана.
Наталья ДАВАЕВА
ЗУРГТ: Валентина Абушаева пациентд тәрлһ кеҗәх кем
Авторин цоксн зург