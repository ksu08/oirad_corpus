Дала ламин гегәнд ут нас дурдҗ
22-05-2019, 12:08 | Таңһчин зәңгс » Бурхн-шаҗна төрәр
өцклдүр «Калмыкия» РИА-н барин Цутхлңд болсн брифингд әрәсәд, Моңһлд болн СНГ-н орн-нутгудт Дала ламин гегәнә күндтә элч, Хальмгин шаҗн лам Тэло Тулку ринпоче, таңһчин сойлын болн туризмин министрин үүл дааҗадг Хонгор Эльбиков, «Хамдан» телеүзлин журналист Геннадий Корнеев орлцв. Күндтә гиичнр Дала ламин гегәнә ик сурһальд одсна, мана таңһчд бурхн-шаҗна халхар болх керг-үүлдврмүдин болн үрс сарин кемд болх мөргүлин тускар келҗ өгв.
Шашҗ лам Тэло Тулку ринпоче күүндврин эклцд Дала ламин гегән Энткг орн-нутгт әрәсән әмтнә төлә номин цәәлһвр өгснә тускар келв. «2009 җиләс авн Дала ламин гегән мана орн-нутгин улсин төлә номин сурһаль давулҗана, тегәд эн әрүн чинртә харһлтс бүрдәгдәд дигтә арвн җил болҗана. Дала ламин гегән дөрв дәкҗ Рига балһснд номин сурһаль давулҗ, бурхн-шаҗнд иткдг улсла харһсмн. Эн җил Дхармсалад болсн номд ут тоодан 1119 күн орлцв, теднәснь Хальмг Таңһчас 291, Бурятяс – 219, Тываһас -104 күн одв. җил болһн хальмг элчнрин то цугтаһаснь ик болдгнь байрта йовдл болна. Эн харһлт өөдән кемҗәнд давулгдв, ямаран чигн кемтг учрсн уга. Одахн Дала ламин гегән гемнсн билә, тегәд невчк бийнь тас уга болв чигн номин сурһаль зуралгдсн кемдән давулгдв»,- гиҗ шаҗн лам келв.
Май сарин 23-д Цутхлң хурлд Дала ламин гегәнд ут нас дурдҗ, ик мөргүл болхин тускар шаҗн лам келәд, цугтан терүнд орлцтн гисн дуудвр кев. Ода цуг нарт-делкәд шар шаҗнд иткдг улс Дала ламин гегәнә эрүл-мендин төлә ном умшҗ, мана Багш гем-шалтг уга сән бәәхин төлә мөргүл давулҗана.
- Одахн «Калмыкия» РИА-н журналист Цагана Убушаева әрәсән Президент В.Путинд Дала лам мана орн-нутгур баралхҗ ирхиг шар шаҗнд зүсглдг олн улс күләҗәхин тускар сурснд би ханлтан өргхәр седләв. Эн төриг хаһлхин төлә арв шаху җилдән әрәсән МИД-ын хайгар бичҗ, мана Багшд ирх зөв өгхин төлә аһу ик көдлмш күцәҗәнәвидн. Эн җил Дала ламин гегән 84 нас наслхмн, тегәд бидн мана таңһчур ирәд, маднд ном хәәрлхиг теңкән уга күләҗәнәвидн. Ц.Убушаева орн-нутгин һардачд сурвр өгснь эн төр хаһллһнд туслх гиҗ нәәлҗәнәв,- гиҗ шаҗн лам Тэло Тулку ринпоче келв.
Эндр Хальмгин шаҗн лам Лагань балһснд 21 Дәркин бумблв әрүслһнә мөргүл күцәхмн, июнь сарин 2-т Ик Буурла Хомутниковский селәнд бурхн-шаҗна комплекс секлһнә байрин керг-үүлдврт орлцхмн. Майин 27-д мана таңһчур Кунделинг лам баралхҗ ирҗ, бас ик мөргүл болн ном сурһаль өгхмн. Июнь сарин 4-д үрс сар эклҗәнә, энтн әрүн чинртә кем болҗана, тегәд буйнч седклтә керг күцәҗ, уга-яду улст дөң күргҗ, эн сарин эргцд эрүл-менд авг-бәрцәр бәәҗ, бийән чикәр бәрх кергтә. Июнин 8-д 18 часла һурвн эрдньд көгҗмин белг нерәдлһнә керг-үүлдвр болхмн. 2015 җилд эн фестиваль түрүн болҗ давулгдсн билә, 2020 җилд 1000 көгҗмчин концерт бүрдәх санан бәәнә. Июнь сарин 17-д Бурхн Багшин төрҗ һарсна өдр темдглх, эн өдр Цутхлң хурлд бас ик мөргүл болхмн гиҗ күндтә гиичнр цәәлһвр өгв.
Наталья ДАВАЕВА