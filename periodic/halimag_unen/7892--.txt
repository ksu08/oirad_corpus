Уурхан саң
21-04-2018, 09:45 
- Тиим дегтриг бидн кесгәс нааран күләҗәләвидн, мана өвкнрин кесг зун җилин туршарт хоршаҗасн амн үгин зөөриг эн кесг ботьта хураңһу багтав. Түрүләд 20 җилин туршарт белдврин көдлмш күцәгдҗәлә, хальмг эпос "Җаңһрин" кесг бөлгүд болн вариантмуд эн хураңһуд орв. Кезәңк домгуд болн мана өвкнрин үүдәсн бурхн-шаҗна, җирһл һазр деер яһҗ үүдснә болн талдан чигн соньн төрәр тогтасн илвтә келврмүд (мифмүд) эн уурхан саң болсн дегтрт бас умшҗ болҗана - гиҗ институтын директор Виктория Куканова күүндвриг эклв.
Тиим хураңһу һарһхин тускар РАН-а КНЦ-н номтнр 1980-ч җилмүдт санҗасмн, болв финансин халхар түрү-зүдү бәәдл учрад, тер санан бүтсн уга, зуг 2000-ч җилмүдин эклцәр белдврин көдлмшиг Тамара Басангова эклсмн, цуг жанрар көдлмш күцәгдҗәсмн гиҗ эн төрәр цааранднь Байрта Манджиева келв.
Хальмг домгуд яһҗ цуглулсна тускар Тамара Басангова келҗ өгв. Урднь Советск Союзин Номин Академин Сиврин әңг бурятмудын, якутмудын болн нань чигн келн-улсин фольклор цуглулх көдлмшән эклсмн, тер цагас авн хальмг номтнр чигн хальмг улсин амн үгин зөөр цуглуллһнд ик оньган өгч, номин шинҗллтән гүүдүлҗ белдҗәсмн, аштнь тернь хальмг фольклорин эндрк хураңһуд хүврсмн. Дагестанд, Тывад бас тиим ик кемҗәтә көдлмш күцәҗәнә.
Эн хураңһуд тер мет Китдин Шинҗәңә, Өвр Моңһлын өөрд улсин амн үгин зөөрин үүдәврмүд бас орсмн, мана таңһчин райодар цуглулсн шинҗллтин материал бас хураңһун дегтрмүдт бәәнә, тер мет хальмг туульмудын 4 боть цуглулгдсмн, тернь 1960-1980-ч җилмүдт күцәҗәсн көдлмшин ашнь болҗ хураңһуд орсмн гиҗ Тамара Басангова келв. әрәсән фундаментальн номин шинҗллтин саңгин грант номин доктор Т.Басангова шүүҗ авсмн, терүнә ул деер хураңһун түрүн ботьмуд барас һарһгдсмн
Бүклдән хураңһун тиражнь 1 миңһн экземпляр болсмн. "Терүг мана бизнесменмүд, министерствин болн ведомствин элчнр хулдҗ авад, дәкәд школмудт, училищмүдт болн колледжмүдт белглсн болхла сән болх бәәсмн. Дегтрмүд хойр келәр барлгдсмн, цуг туульс болн нань чигн соньн тоот орс келнд орчулгдсн бәәнә, тегәд хальмг кел дасхар седҗәх улст тер дегтрмүд сән дөң болхнь лавта",- гиҗ Арслан Санджиев тоолвран келв.
Май сарин 24-д "Книги-детям" гидг акциг институтын көдләчнр бүрдәхәр бәәнә, терүнд бизнесменмүд, министерствин көдләчнр орлцад, хураңһун дегтрмүд хулдҗ авад, терүг хөөннь бичкдүдт болн сурһульчнрт белглхлә туста юмн болх.
- Би эн хураңһун редактор болн орчулач болҗ үүлдҗәнәв, көдлмш йир күнд болв, номтнр чигн ик юм күцәв, амн үгин зөөрин соньн үүдәврмүд олҗ авад, олна оньгт тусхаҗана, тернь ик туста номин шинҗллт болҗана, - гиҗ Татьяна Михалева келв.
ТүРВәН һуна