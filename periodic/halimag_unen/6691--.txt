Газетиг сансрла негдүлсн хаалһ. Билгтә журналист Сергей Бартуновин тускар
15-11-2017, 11:13 
\u201cУлан герт\u201d бәәсн редакцд түрүн болҗ ирхдм тер зергләнә журналистнрәс нанд Сергей Бартунов харһла. Кен бәәсинь хөөннь медүв. Тиигхд болхла икәр үүмсн, көл-һарм чичрәд бәәсн би зуг нег юм тодллав. Инәмсклсн нүдтә залу күн шоглад, хамр деерк козлдуран чикләд, нан тал оньган өгч хәләлә. Тер шогнь әәсән мартхд туслв.
Тер цагт "Хальмг үннә" билгтә журналистнрин негнь бәәсн, зәңгсиг, репортажмуд бичлһнд йир эвтә бәәсн, шин тоотыг дарунь хавлҗ авдг Сергей Бартунов болҗ һарв. үгтә-күүртә, әмтнлә тер дарунь күүндх төр олад авчкдг журналист кергән сәәнәр меддг билә. Секретариатд дааврта сегләтрин дарук болҗ олн җил көдләд, материалмудыг яһҗ, нәәһинь олҗ, умшачнрин оньг авлдгар халх деер диглҗ оруллһнд Сергей Бартуновин билгнь улм сәәнәр медгдсмн. Шогта үгд дурта, бийнь чигн шоглҗ чаддг төләдән Сергей Очр-Гаряевич цуг маднд сергмҗтә күн бәәсәрн тодлгдв. Ямаран чигн төрин үүлдврин туст нег шог келчкдг, тернь тегәд генткн мана уханд ордг билә. Тернь ода күртл мартгдхш. Мадна амр биш көдлмшт юн эс учрла. Муурхларн бидн "Шинелән авад, һарад йов" гисн үгинь тодлҗ инәлдәд агчмин зуур болвчн муурсан мартнавидн. Дәкәд эндү һарчах цагла, терүг үзәд, келнәвидн: "Не отходя от кассы чиклчк". Зәрмдән статьян неринь олҗ бичхд зөвәр дашката болдмн. Яхан медҗ чадад, бийән уурлад сууҗасн кемлә, инәмсклсн Сергей Очр-Гаряевич өөрдҗ ирәд, эс медсәр үг хоорнд мааҗад, эс гиҗ шог келәд, невчк сергәхлә, күүнә седклд талдан ухан орад, тоолад бәәҗ, кергтә неринь олад авчкдг билә. Шин тоотар соньмсдгнь нанд йир таасгддг билә. Цутхлң газетмүд, журналмуд умшчкад, тенд шин янз олзлгдсинь, материалыг ямаран соньнар халх деер тәвсинь маднд келҗ өгәд, тер шин тоотыг көдлмштән олзлдг билә.
Хамдан Ставропольд сурчасн Александра күүкнд дуран өгәд, өрк-бүлән өндәлһәд, хойр көвү өсксмн. Александра Цереновна бас барин халхар, дегтр һарһлһнд көдлҗ йовла. Көвүдән дахулад, көдлмштән авч ирдг билә. Теднь тегәд эцкнь көдлмшән төгсәтл тиигәд мана шарлсн газетмүдин подшивкс дерләд унтҗ оддг бәәснь бас мартгдхш. Тер йовдлыг көвүнь Олег тодлсинь би ик байртаһар соңслав. Тиигәд эцкиннь амр биш көдлмшиг тедн бичкнәсн авн медсмн. Олег өсәд-босад, Элстин 10-ч тойгта дундын школ төгсәһәд, МГУ-д орҗ сурла. Тенд астрономин эрдмиг дасад, дарунь аспирантур төгсәһәд, хальмгудас түрүн профессиональн астроном болснь маднд, газетд эцкләнь хамдан көдлҗ йовсн улст, ик бахмҗта. Олег Сергеевич эврә эрдмәрн специалистнр дунд ик тоомсрта бәәнә.
Хальмг журналистин үрн мана өвкнр кезәнә одд хәләҗ, теңгрүр шилтҗ, цагин йиртмҗин бәәдл меддг бәәсн эрдмиг шин технологийин эв-арһар дасҗ авв. Олн домгуд дунд хальмгуд теңгр йозурта улс гиҗ келгднә. Цагин йовуд эргәд хальмг көвүн Олег Бартунов теңгрин оддас нань сансрин хол делкәд ямаран одд бәәхинь шинҗлв. Соньн олн илдквр хальмг астроном кев. Айти-технологийин янзла эрдмән залһад, кеҗәх номин шинҗллтәрн көвүһән Сергей Бартуновиг соньмсаҗ чадв. Ода Сергей Очр-Гаряевич Бартуновин ачнь - Сергей Бартунов Лондонд номин ик институтд көдлҗәнә. Иргч цагт әмтиг сольх ухата тоотыг - искусственн интеллект һарһлһар кегдҗәх нарт-делкән ик дамшлтд орлцҗ йовна.
Шин тоотар соньмсҗ йовсн Сергей Бартуновин көвүнь, ачнь өдгә цага шин технологийин, номин төрүц шин шинҗллтсин һал маңнад йовна.

Галина ХЕЙЧИЕВА