әмтиг үүмүлҗәх төрмүдт - һол оньг
07-04-2018, 08:55 
Түрүләд хотл балһсна хойрдгч микрорайонд бәәдг герин комитетин ахлач Любовь Козедуб приемна хорад орҗ ирәд күүндвр кев. Эднә герин өөр машид тәвдг онц һазр уга, тегәд бичкдүдин талвңд әмтн машиһән тәвдг болв. Тер төриг хаһлхин төлә герин комитет балһсна администрацд кесг дәкҗ бичлә, тер төрән герин өөрк территорьмуд эд-бод келһнә төсвин дөңгәр хаһлхар седҗәлә, болв төсвд эдн орҗ чадсн уга.
Тегәд ода "Единая Россия" партин дөңгәр маши тәвдг һазр тогталһна төриг хаһлхар седҗәнәвидн гиҗ Любовь Николаевна келв. Партин КРО-н сегләтр тер төриг соңсад, балһсна администрацин толһачин дарук Денис Ишкеевд җиңнүләд, эн төр күцәлһнд дөң болтн, 3-4 хонгин эргцд күцәҗ үзтн, парть чигн танд дөңгән күргх гиҗ келв.
Дарунь "Герл" гидг нертә өрк-бүлин цутхлңгин ахлач Санчир Горяев орҗ ирәд, төрән келв. Мана таңһчин бичкдүдин учрежденьсиг цеврлгдсн усар тетклһнә төриг эн тәвв. Яһад гихлә бузр ус уухла гем чигн оралдна, тер тоод әәмшгтә гүлгн гем. Тер мет му чинртә уснас көлтә кесг аллергий үүднә, тернь бас күүнә эрүл-мендд му нилчән хальдана.
Мана таңһчд гүлгн гемтә улсин то яһад өсәд бәәдгинь специалистнр медҗ чадҗахш, алң болад бәәнә, яһад гихлә манад ик промышленность уга, тегәд бузр ус һарһҗ хайдг предприять манад бас уга. Болв бидн дора һазрт бәәнәвидн, тегәд хам-хоша бәәдг болн бүкл орн-нутгин ик предприятьмүдин олн зүсн хорта тоотта бузр усн мана таңһчин дора һазрт һооҗҗ ирәд энд тунҗ үлднә, тегәд гүлгн (онкологин) гем икдәд бәәнә гиҗ Санчир Борисович үүмәтәһәр келв.
- Эн төриг бидн правительствин кемҗәнд хәләхвидн. Дәкәд эн нәрн төрәр таңһчин Толһачин даалһвр бәәнә, терүг дигтә-даратаһар күцәхлә эн төриг һоллгчдан хаһлҗ болхмн, эн туст "Единая Россия" партин Хальмг әңг бас нилчән күргх гиҗ Анатолий Козачко журналистнрт тоолвран келв.
Цааранднь олн үртә өрк-бүлмүдт дөң боллһна төр хәләгдв, тер тоод көлгн-күчнә, нег саамд дем өглһнә халхар. Эн туст А.Козачко таңһчин социальн харслтын министр Марина Ользятиевад җиңнүләд, эн төриг хәләх даалһвр өгв. Кемр кергтә болхла эн төрәр таңһчин Улсин Хурал (Парламент) зака тогтагч актан батлад чигн бәәх гиҗ Анатолий Васильевич келв. Цааранднь чигн жилищн-коммунальн, эрүл-менд харлһна болн нань чигн төрәр әмтн "Единая Россия" партин приемнд ирҗ төрән келв. Цуг эн төрәр ирлцңгү шиидвр батлгдв.

ТүРВәН һуна