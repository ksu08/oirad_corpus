Эргндк һазрнь сәәхрҗәнә
27-11-2018, 10:22 
Таңһчин хотл балһсн Элстд 10 олн давхр герин хаша-хаацин бәәдлинь ясруллһна көдлмш төгсв. "Балһснд сән кец-таалта бәәдл тогталһн" гидг эркн төсв күцәлһнә йовудт олн давхр гермүдин эргндк һазринь ясҗ шинрүлв. Гермүдин хашаднь бичкдүдин талвң, спортивн талвң, көлгн-күч зогсадг у-өргн багтамҗта бәәрн, тер мет амрлһна орм чигн тосхгдҗ белн болв. Бичкдүдин талвңгин эргнд җөөлн девскр делгсмн. Гермүд герл өгдг панрар теткгдв, подъезд болһна өөр шин скамейкс, хог-бог хайхин төлә урнс тәвгдҗ. Тер мет гермүд тал ордг хаалһс болн тротуармуд ясгдҗ шинрүлгдв. Тиигәд "Балһснд сән кец-таалта бәәдл тогталһн" гидг чинртә төсв күцәлһнә нилчәр Элстин олн давхр гермүдин эргндк бәәдлнь шинрҗ сәәхрҗәнә.
Элстд эргндк һазр шинрүллһнә көдлмш эн җилин зуни цагас авн эклсн билә. Олн давхр гермүдин әмтн программд орлцхин төлә эрлһән орулсн болдг. Эдн бийснь эднә гермүдин хаша-хаацд зүсн зүүл көдлмш келһиг эврә санаһарн шүүҗ авсн билә.
Эн җил олн әмтн альд, ямаран һазрин эргндк бәәдлиг ясрулхин төрәр күүндвр кеҗ, эврә ухан-тоолвран медүлҗ, дууһан өгснә ашар эн программд ут тоодан 19 объектиг орулсмн, эннь 12 олн давхр герин хаша-хаацин, олн улс амрлһна 6 һазрин болн 1 паркин бәәдл ясҗ шинрүлх зөвтә болсмн.
Маргарита АРЗАЕВА