Социальн халхар туслмҗин чинриг өөдлүлхәр
05-07-2017, 10:25 
Одахн "Калмыкия" таңһчин зәңгллһнә агентствд РК-н социальн делгрлтин,
күч-көлснә болн әмтиг көдлмшәр тетклһнә министр Марина Ользятиевала харһлт болв. Марина Петровна әмтнә социальн харслтын халхд тогтсн бәәдлин, ямаран шинрлтс орулгдҗахин, бичкдүдин зуни амрлһн яһҗ
бүрдәгдҗәхин болн нань чигн төрмүдин тускар келҗ өгәд, таңһчин олнд зәңгллһнә эв-арһсин элчнрин сурврмудт хәрү өгв. Министерств олн әмтнд социальн халхар күргдг туслмҗин олз-тусинь болн чинринь өөдлүлхәр үүлдврән зөрүлҗәнә. Эн җил социальн харслтын учрежденьс шаңһа учрежденьст хүврүлгдв. Эннь социальн туслмҗин чинринь өөдлүлхәр кегдҗәнә. Кемр өөдән чинртә туслмҗ
күргхлә, энүнлә социальн халхин көдләчнрин җалвнь чигн ирлцхмн.
Мана таңһчд ут тоодан социальн зөрүллтәр 15 закан батлгдҗ үүлдҗәнә, тер мет
14 федеральн закан күцәгдҗәнә. Эн җил тер кевәрн социальн дөңнллһнә цуг эв-арһ хадһлгдв, энүнәс нань зәрм багин улст социальн халхар немр дөң күрггдв. Нидн июль сард "Региональн экин (өрк-бүлин) капиталын тускар" гидг РК-н Заканд сольврмуд орулгдв. Терүнәс иштә баһ тетквртә өрк-бүлмүдин төлә региональн экин капитал хойр җил үүлдхмн, тер мет эн мөңгиг инженерн коммуникацс герүрн оруллһна төлә олзлҗ болхмн. Дәкәд болхла эн җил заканд сольврмуд орулгдад, экин капиталын региональн мөңгиг, эннь 62 миңһн арслң, гертән капитальн ясвр кеҗ болхмн.
Федеральн болн региональн закадла ирлцәтәһәр 94,7 миңһн күн льгот авчана. Болв ут тоодан 155 миңһ шаху күүг социальн халхар дөңнсмн. Юңгад гихлә кесгнь дегц зүсн-зүүл социальн дөңнллһнә эв-арһ олзлна. Социальн халхин кергт таңһчин бюджетәс нег җува шаху арслң һарһгдхмн. Дәкәд болхла федеральн бюджетәс һарһсн мөңгиг немхлә, энүнәс даву икәр мөңгн һарһгдхмн.
Таңһчд 23 шаңһа учреждень әмтнд социальн туслмҗ күргҗәнә. Ут тоодан 13 миңһ шаху иргн зүсн-зүүл социальн дөң авчасмн. Олн улсиг гер деернь ямр нег кергтә туслмҗар теткнә. Зәрмснь социальн учрежденьст ирәд, некврән хаңһана. Министерствин медлд өнчн-өвү
көгшн болн эрмдгтә улсин гер-интернатмуд орна. Энд 700 шаху күн бәәнә. Шаңһа программ
күцәлһнә йовудт гер-интернатмудын төлә оборудовань, өлг-эд, нань чигн кергтә тоот хулдҗ авгдв. Терүнәс нань Сарпан психоневрологическ гер-интернат эврә хоршасн мөңгәр немр бәәр тосхгдҗ, удлго күнд гемтә улсин төлә шин әңг секгдх. Элстин гемтә-шалтгта бичкдүдин Герт өдрәр үүлддг баг секгдх. Нааран 7 бичкн ирҗ чадх.
Негдсн зәңгллһнә систем экләд тохрагдхмн. әмтн онлайн диг-даранд социальн дөңнлһнә халхар авчах мөңгнә кемҗәһинь медҗ чадх.
Зуни кемд бичкдүдин амрлһиг бүрдәлһнә төрт ик оньг өггднә. Таңһчин бюджетәс эн кергт 33,5 сай арслң йилһгдҗәнә. Ут тоодан 116 амрлһна лагерь секгдв. Июнь сард түрүн селгәнд школмудын ул деер өдрәр үүлддг лагерьмүд, Целинн, Көтчнрә болн Городовиковск райодын лагерьмүд көдлв. Июль сард эн райодын лагерьмүдәс нань Сарпан района лагерьт, Цаһан Амнд "Сүмин булң" гидг санаторин болн КалмГУ-н санаторий-профилакторийин ул деер секгдсн лагерьмүдт бичкдүд эрүл-мендән батрулхмн. Таңһчин сурһуль-эрдмин болн номин министерствин халхар күүкд-көвүд "Артек", "Орленок" болн "Смена" гидг бичкдүдин амрлһна нарт-делкән цутхлңгудт амрх. Таңһчин спортын болн туризмин министерствин халхар спортар соньмсдг күүкд бас таңһчин меҗә һатц йовад амрхмн. Тер мет таңһчин эрүл-менд харлһна министерствин болн ФСС-ин халхар олн күүкд-көвүд орн-нутгин олн зүсн регионмудын санаторьмудт эрүл-мендән ясрулхмн. Тегәд цугинь тоолхла, зуни кемд 16 миңһ һар бичкдүд амрх, эннь школд сурчах күүкдин 52,2 процент тогтаҗана.
Социальн халхар үүлддг олна ниицәсиг дөңнҗәнә. Келхд, таңһчд "Теңгрин әдстә" гидг ниицән бичкдүдин төлә цутхлң секв. Социальн харслтын туст үүлдҗәх олна ниицәсиг шаң
дөңнхмн, социальн төсвсиг күцәлһнә төлә дөңцл мөңг өгхин арһ хәәхмн гив.

Маргарита АРЗАЕВА