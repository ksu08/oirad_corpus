"Каңкнсн үнртә хаврин концерт"
21-03-2017, 16:44 
Мана таңһчд Көглтин Даван төрҗ һарсна 95 җилин өөниг өргәр темдглҗ, олн зүсн керг-
үүлдврмүд бүрдәгдҗәнә. Хальмг телеүзл "Мана Кугультинов" гидг төсв күцәҗәнә. Таңһчин улс билгтин шүлгүдинь олнд тархаҗ умшхмн. "Кугультиновская лира" гидг үүдәгч марһан зарлгдв. Хальмг эс гиҗ орс келәр
Төрскнәннь туск шүлгән илгәсн күн эн марһанд орлцҗ чадҗана. Басңга Баатрин нертә Келн-улсин драматическ театр Көглтин Даван туск "Я помню прошлое" гидг наад тәвсмн.
Давсн бембә өдр Элст балһсна Н.Г.Сергиенкон нертә 3-ч тойгта дундын школд хальмг шүлгләнә Өдрт болн Көглтин Даван төрҗ һарсна 95 җилин өөнд нерәдгдсн "Каңкнсн үнртә хаврин концерт" ("Концерт из запахов весны") гидг нерәдлһтә литературн болн көгҗмин байр болв. Энүнд школын багшнр, сурһульчнр болн эднә эк-эцкнр орлцв. Керг-үүлдврт орлцхар тоомсрта гиичнр: Хальмгин болн әрәсән сойлын ачта көдләч, Хальмг Таңһчин күндтә иргн, хальмг улсин шүлгч Владимир Нуров, әрәсән сойлын ачта көдләч, литературовед, "Теегин герл" журналын ах редактор Данара Дорджиева, "Давид Кугультинов" олна саңгин ахлач Эдуард Кугультинов, Басңга Баатрин нертә Келн-улсин драматическ театрин актер Алексей Сарангов, нань чигн улс ирв.
Ах классмудын сурһульчнр Константин Баджиков болн Виктория Амнинова, Нимя Хургчиев болн Делгр Кирипова өргмҗтә кевәр керг-үүлдвриг һардҗ давулв.
Көглтин Дава\u2026 Эн нериг амлҗ келәд оркхнь, күңкл ухата, цецн күүнә чирә үзгдсн болна. Энүнә нерн таңһчин күн болһнд йир өөрхн. Заяни билгтә шүлгчин җирһлнь хальмг улсин җирһллә батар холвлдата бәәсмн. Хальмг улсин харһсн зовлңгинь, күчр-күндинь әдлдән дааҗ һарсн болдг.
Төрскән харсгч Алдр дәәнә ветеран, Социалистическ Күч-көлснә Герой, СССР-ин болн РСФСР-ин Государственн мөрәсин лауреат, СССР-ин Деед Советин депутат, өөдән чинртә советск болн әрәсән ачлврмудар ачлгдсмн, 70 һар дегтрин түүрвәч, Хальмгин улсин шүлгч
Көглтин Дава олн әмтнд икл бахмҗ болҗ йовсмн.
Шүлгчин хөвнь олн әмтнә хөвлә залһлдата. Энүнә бичсн, үүдәсн хамгнь кезәд чигн ончта соньн болсн төләдән олн әмтнә ухаһинь эзлҗ, седклинь авлна.
1939-ч җилд Көглтин Дава Əәдрхнә Хальмг пединститутын оютн болсмн. Школд 10-ч класст сурчаһад "Баһ цагин шүлгүд" гидг нерәдлһтә түрүн дегтрән барт барлхар өгсмн. Тернь 1940 җилд барас һарв. Тер җил 18-тә Көглтин Даваг СССР-ин бичәчнрин зергләнд орулсн болдг. Эн йовдл терүнд җивр урһаҗ, урмд өгсмн. Тиигхд энтн орн-нутгин хамгин баахн шүлгч болв. "Түрүн диилвринь баһд белглтн!" гисн шүлгиг 5-ч "б" классин сурһульч Сарң Манжеев чееҗәр умшҗ өгв.
Дигтә тавн җил хооран Көглтин Даван төрсн өдр - март сарин 13 хальмг шүлгләнә Өдр гиҗ батлгдсн билә. Эн җилин февраль сарин нег шинәс авн А.Амр-Санана нертә Келн-улсин библиотекин седвәрәр "Весь мир во мне. И в мире я - как дома!" гисн Цугәрәсән акц давв. Эн акцин йовудт бүрдәгдсн олн зүсн керг-үүлдврмүдт Элстин 3-ч тойгта школын сурһульчнр шунҗ орлцв. Тегәд Келн-улсин библиотекин көдләч Ирина Никитина йөрәлин үг келҗ, эн акцд шунмһаһар орлцсн сурһульчнрт дипломс бәрүлҗ өгв.
Шүлгч Төрскән харсгч Алдр дәәнд орлцҗ, хортнла зөрмг кевәр дәәлдҗ йовла. Тегәд чигн дәәнә һашута цагиг эврәннь үүдәврмүдтән чикәр, үнн кевтнь үзүлсмн. Салдсин хувц өмссн
көвүд Темир Сангаджиев, Эрдни Шошаев, Чингиз Дженгуров ахта "Өлгәтә көвүнд", "Дәәнд әгрсн үүрмүдм", нань чигн уйдлһта шүлгүд умшв. Дәәнә цагт цергч Җимбин Бадма үүдәсн
"Нүүдлә" дун Көглтин Даван хамгин дурта дун бәәсмн. Энүг 10 "б" классин күүкд гитар цокҗ дуулв.
1944 җилд Көглтин Дава дәәлдҗ йовсн цуг хальмгудла әдл фронтас буулһгдад, Алтайск крайд тусв. Хальмг улсиг харсад, шүлг бичснднь 58-ч статьяһар түүрмд суулһсмн. Баһ наста, сурһульта-эрдмтә, сәәхн Алла күүкн энүнд дуран өгч, зовлңгинь хувалцҗ, энүнлә җирһлән залһв. Терүнәс нааран эдн хоюрн насн-җирһлиннь туршарт нег-негнәннь седклинь медлцҗ, сән-сәәхн бәәцхәв. Эднә дурта җилин кем - хавр билә. Алла Григорьевна шүлгүд үүдәхднь урмд өгдг билә, бийнь фортепиан цокдг бәәсмн. Давид Никитич нернь туурсн көгҗмчнрин
үүдәврмүдиг соңсхдан дурлдг билә. 9-ч "а" классин сурһульч Эмилия Лиджиева Шопена "7-ч вальс" гидг көгҗмин үүдәвриг пианинд цокҗ, әмтнә седклинь сергәв.
1956-ч җилд Көглтин Дава түүрмәс сулдхгдсмн. Дарук җилд хальмг улс төрскн һазрурн темцв. Сиврин эгл улс хальмгудт сана зовҗ, бәәсәрн хувалцҗ йовсна тускар шүлгүд бичлә. Алла Григорьевна мел тиим нег шүлгинь умшсиг радиод бичҗ авсн бәәҗ.
Сабина Шараева Нуура Владимирин "Не разлучить меня со степью" гидг шүлг айслулҗ умшв. Дарунь Хальмг улсин шүлгч Нуура Владимир үг келв.
- Көглтин Даван нернь һанц таңһчд биш, әрәсән меҗә һатц туурсмн. Энүнә шүлгүднь нарт-делкән әмтнә кесг келнд орчулгдад, олн умшачнрт темдгтә болв. Эврәннь билгәрн нерән һарһҗ, би хальмгв гиҗ медүлҗ, хальмг гисиг нарт-делкәд тархасмн. Ик түрү-зүдү, күчр-күндиг дааҗ һарад, нерән өөдән бәрҗ йовла. Энүнә гүн учр-утхта үүдәврмүднь маднд үнтә гисн
зөөр болҗ үлдсн болдг.
Керг-үүлдврин йовудт күүкд-көвүд хальмг, орс, англь келәр чигн Көглтин Даван шүлгүд омгтаһар умшв. Тер мет эдн домбр, пианин цокҗ, хуур, лимба, нань чигн көгҗмин зевсгүд татҗ, әмтнә чикнә хуҗр хаңһав. Харм төрхд, цуг күүкдин нер-усинь заадг арһ уга, газетин халхд зә күртшго.
Эн керг-үүлдврин сурһмҗ ик чинртә болв гиҗ товчлҗ келҗ болхмн. Иигәрән ирсн гиичнр эн литературн болн көгҗмин нәр-нааднд орлцсн сурһульчнрт болн энүг бүрдәлһнә төләд ик белдврин көдлмш кесн хальмг келнә багшнр: школын һардачин дарук Эвелина Хулхачиевад, Саглр Манжеевад, Ногала Баранкеевад, Светлана Хулхачиевад, Нина Горяевад, Надежда Менкеносовад, Ирина Корняковад, Ирина Хулхачиевад, Галина Шараевад зүркни ханлтан өргв.

Маргарита АРЗАЕВА