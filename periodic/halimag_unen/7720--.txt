Кенднь чигн нөкд болна
04-04-2018, 10:05 
Эндр өдр мана таңһчд әмтнә социальн теткврин 23 шаңһа учреждень үүлдҗәнә. Таңһчд 13 миңһ һар күн социальн халхар дөң авчана. Тер дотр медәтә улс гер деерән социальн теткврәр теткгдҗәнә. Социальн учрежденьст бәәдг әмтнә төлә таалмҗта бәәдл тогтахин болн туслмҗин чинринь өөдлүлхин төләд ясвр кегдәд шинрүлгдҗәнә. Тер мет шин әңгүд тосхгдҗана. Келхд, көгшн болн эрмдгтә улсин Элстин гер-интернатд "Буйн" гидг 50 зәәтә шин әңг секгдв. Тер мет Сарпан психоневрологическ гер-интернатд 36 зәәтә бәәрн тогтагдв. Эн әңгүд өдгә цагин некврлә ирлцҗәх оборудованяр теткгдсмн. Күнд гемтә улсин төлә энд сән таал тогтагдсмн. Ухань тату бичкдүдин Элстин гер-интернатд өдрәр үүлддг 7 зәәтә баг бүрдәгдв. Өрк-бүлмүдт асргдҗах гемтә күүкдиг эк-эцкнрнь нааран авч ирәд, өдрәр бәәлһнә. Тиигәд шалтгта бичкдүдин экнрнь үрән өдрәр энд үлдәҗ, көдлмшт һарх арһта болв. Эн җил социальн теткврин халхар бас кесг чинртә керг-үүлдврмүд күцәхәр зуралҗана. Сарпан психоневрологическ гер-интернатд ормар тетклһнә чеерүдиг уурулх күсл тәвҗәнә. Эн төриг хаһлхин төләд тер гер-интернатд 120 зәәтә шин корпус тосхгдх. Ухань тату күүкдин Элстин гер-интернатд өдрәр үүлддг дәкәд нег немр баг секх саната. Бичкдүдин болн насни дигт күрәд уга күүкд-көвүдин социальн приютд ясврин көдлмш кегдхмн. Эрмдгтә бичкдүдин реабилитацин Цутхлңд күргҗәх туслмҗин тооһинь улм икдүлхәр бәәнә.
Эндрк күнд таалд хамгин түрүнд үрн-садта өрк-бүлмүдт амр биш болҗана. Мана таңһчд тавн миңһ һар өнр өрк-бүл бәәнә. үртә-садта өрк-бүлмүдиг дөңнллһнә туск заканла ирлцәтәһәр шаң баһ тетквртә, өнр, эрмдгтә үртә бүлмүдт дөң-нөкд болна. Иим өрк-бүлмүдт бичкдүдин төлә демин мөңг өгнә, школд ордг күүкд өңгәр халун хотар теткгднә. Тер мет өнр өрк-бүлмүдин күүкдт өңгәр путевкс өггднә, тегәд амрлһна кемд күүкд-көвүд санаторьмудт болн зуни лагерьмүдт амрна. Дәкәд болхла социальн харслтын цергллтс эн туст арднь орҗ эврә кергән күцәнә. Баһ теткүлтә өрк-бүлмүдин төлә буйнч седклин керг-үүлдврмүд акцс бүрдәнә. Келхд, өр-җөөлн седклтә улсин дөңгәр сурһульд кергтә дегтрмүд, канцелярск эд-тавр, хувц-хунр, һос-башмг бичкдүдт хулдҗ өгәд, эдниг школд белдхднь нөкд болна. Социальн көдләчнр үвлин кемд дулан хувц әмтнәс цуглулад, бәәдл-җирһлин күнд бәәдлд туссн күүкдт түгәнә. Тиигәд эндрк амр биш цагт шаң, социальн харслтын цергллтс, тер мет цаһан седклтә, өр-өвч улс чигн күнд бәәдлд туссн өрк-бүлмүдт күчр тоотыг дааҗ һархднь дөңгән күргнә.
Маргарита АРЗАЕВА