Дууна хаалһар
04-12-2019, 11:33 | Таңһчин зәңгс » Сойл
Хальмг Таңһчин улсин артистк, әрәсән Федерацин улсин артистк Валентина Ильцаранован 80 җилин өөнд нерәдгдсн хальмг дууна фестиваль - марһан болв. әрәсән композитормудын Ниицәнә Хальмг әңг болҗах композитормудын болн көгҗмчнр - нәәрүләчнрин таңһчин Ниицәнә седвәрәр эн фестиваль бүрдәгдсмн. Таңһчин сойлын болн туризмин министерствин дөңгәр кегдсн фестиваль дуунд дурта таңһчин олн улсиг хурав. П. Чонкушовин нертә Элстин көгҗмин колледж эн өдр хальмг дууна айст сергәд, шуугад бәәв.
Хальмг Таңһчин сойлын болн туризмин министрин дарук Николай Санджиев фестивалиг нүр үг келҗ секв. Хальмг сойлд, хальмг дууг өргҗ, олн дунд тархалһнд дуучин орулсн ик тәвциг эн темдглв. Улсин дууна учр-утхинь медхәр, шин дуунд җивр өгхәр Валентина Бадминовна селәдәр йовҗ, олн әмтнлә харһдг бәәсмн. Кесг дуунд тиигәд дууч җирһл өгсмн. Петр Чонкушовта хоюрн нег дәкҗ ирсинь Николай Джамбулович тодлна. Тер тиигхд сойлын министр бәәсмн. Бадм цецгин туск ду һарһх кергтә гиҗ тедн ирҗ. Нег шүлг бәәнә. Зуг терүнд үгмүднь көгҗмин айсла ниилдго болҗ һарв. Тегәд тиим шүлг кергтә гиһәд, Валентина Бадминовна бадм цецгин туск домг келҗ өгсинь Николай Джамбулович тодлҗ келв. Дууг хәәһәд, ямаран дун кергтәһинь чееҗдән шиидәд авчкад, үүдәгч улсиг эргәд, хамцулад, ду һарһдг бәәсн билгинь темдгләд, «Валян дуулсн дуд, теегин торһан дун мет даңгин маднла хамдан йовх!» гиҗ иткүлв.
«Цецгәрич, Хальмг минь!» гидг дууна айст сәәхн күүкд биилҗ тәәз деер һарч ирв. Увшан Ивана эн дууг түрүн дуулсн Валентина Ильцаранован санлд нерәдсн бииһин композициг «Бамб цецг» Государственн академическ ансамблин биичнр биилв. Валентина Бадминовнан үүдәгч хаалһнь ансамблин үүлдврлә залһлдата бәәсмн. Хамдан олн җил көдлҗ йовсн, гастрольд, ансамблин өдр болһни үүлдврт нертә артистк ямаран күн бәәсинь, әмтнлә ээлтә, серглң күн болдгинь, нег чигн концертиг дуталго дуулҗ йовсинь ансамблин художественн һардач, әрәсән ачта артист Валерий Эрдниев тодлҗ келв.
Фестивалин йовудт таңһчин райодас дуунд дурта олн күн орлцв. Элстин техническ лицейин сурһульчнр, бичкдүдин садын сурһмҗлачнр, багшнр, поштын көдләчнр Валентина Ильцаранован санлд нерәдсн дууна байрт орлцҗ, дуучин дуунд ямаран дурта болҗахан медүлв.
Хальмг улсин «Бичкн кер мөрн» гидг дууг Басан Шавартаев дуулв. «Ээҗин дууг» көвүн экләд дуулсинь залд суусн цуг улс дахҗ дуулснь седклд тааста болв. Бичкдүдин үүдәлтин Бәәшңд үүлддг «Алтн хоңх» гидг дууна студийин квартет чигн эн өдр хальмг дуунд дуртаһан медүлв. Фестивальд онц дуулдг, хошадад, һурвадар дуулдг, оларн дуулдг коллективс күртл орлцв. Тиигчкәд насарн әдл биш улс орлцснь дуунд көгшрлт угаһинь медүлв. Олн әмтн дунд кесг зун җилин туршарт дуулгдҗ йовх дуудын седкл авлгч күчнь иигәд байр болсн цагт йир сәәнәр медгднә.
Марһана жюриг Хальмг улсин артистк Татьяна Чиктеева һардв. Жюрин ханьд Хальмгин композитормудын Ниицәнә ахлач Борис Уджаев, Хальмг улсин артистк Елена Каджиева, Хальмгин Олна палатын гешүн Иван Басангов, Хальмг телеүзлин журналист, таңһчин сойлын ачта көдләч Тамара Надбитова дуучнрин дуулсн дууг үнлҗ, дөңнҗ хәләв.
Дууна марһаг эклсн көвүн Басан Шавартаев, «Зултрһн» ансамблин дууч Эльза Лавгинова негдгч девсңгин дипломар ачлгдв. Олар дуулдг коллективсәс Октябрьск района Ик Царң селәнә «Теегин герл» гидг ансамбль негдгч девсңгин дипломар темдглгдв. Фестивальд орлцсн цуг дуучнрт дипломс бәрүлҗ өггдҗ, хальмг дуунд тедн седклән нерәдсинь жюри тиигҗ үнлв. Бидн болхла, зуг түрүн девсңгин дипломс авсн улсин нердиг заавидн. Хальмг дуунд дурта улс тиигәд хаалһин холас әәлго Элстүр ирҗ, искусствин колледжин тәәз деер дууһан дуулҗ, йоста улсин дууч Валентина Ильцаранован санлыг тевчснь ик байрта йовдл болв. Көтчнрәс, Лаганяс, Приютнас, Ик Царңгас, Яшалтаһас ик бичкн уга ирҗ, дууна байрт орлцв.
Ду, би уга нег чигн келн әмтн уга. Хальмгуд болхла йириндән дун бәәһәд, дуундан төрскн һазран магтад, эңкр ээҗән күндләд, дурлсн күүкнә сәәхнинь үзүләд, дәәнд зөргәрн туурсн баатрмудан бууляд бичсн дууднь иигәд үйәс үйд дуулгдҗ, олн улсин седклиг байсаҗ йовна. Жюри марһана ашиг диглхәр һарсна ард тәәз деер әмтн дурарн һарад, дуулад, бииләд, йөрәл келәд, йоста нәр болв. Приютна Дооцң селәнәс ирсн С. Безродная болн С. Нимеева «Дурта Элстм» гидг сергмҗтә дууг дуулв. Вера Шуграеван шүлгәр дууг А. Аджиева һарһсмн. Дуулхд амр үгтә, айсиг дахсн түргн айлһта дууна авлгч күчинь цаг давсн бийнь әмтнә седкл авлдгинь «Булһн» гидг дууг дуулсн кемлә, әмтн тәәз деер һарч чигн, залд чигн бииләд, ниргәд бәәв. әмтнә байриг үзсн колледжин оютнр чигн терүнд авлгдв. Б. Гаряева ду дуулв. Шогта, сәәхн түргн айста «Мөндрәг» Санал Мукаев дуулсиг дахҗ, дууна байр шинәс күч авч, олн улсиг орлцулв. Хальмгуд бийән йоста хальмгуд болҗахан медҗ авдг мел иим йовдлмудын төлә фестивальмуд кех кергтә гиҗ сангдв.
Дуунд үкл уга, иим ду һарһдг улст үкл уга. Тер дуунд җивр өгч йовсн, дуундан таңһчан магтҗасн, цеңнсн цевр дууһарн күн болһна седклд күрч йовсн дууч Валентина Ильцаранован нерн мөңкинд мана санлд үлдх!
Галина ХЕЙЧИЕВА