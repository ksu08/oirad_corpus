һазр деер үнтәнь һарһсн эк болдг
04-07-2017, 16:40 
Шидр күч-көлснә ветеран Булһн Ильдыковна Балтыкова 95 җилә өөнән темдглв. Дәәнә җилмүдт окоп малтҗ, трактор залҗ, тәрә урһаҗ, мал өскҗ йовсн тылын ветераныг, олн үртә экиг Элст балһсна болн сурһуль-эрдмин министерствин һардвр ирҗ йөрәв.
Нарт делкә деер күн болһн экән күндлдг, тевчдг. Экәс өөрхн күн һазр деер уга. Кезә чигн үрнәннь келсн тоотыг соңсад, медсн - чадсарн эв- арһ олҗ, дөң-нөкд болна.
Экин итклтә зүркн
Эвлүн дурар дүүрң,
Нарнла әдл герлтнә,
Нарт делкәг халулна.
Мана эк Балтыкова Булгун Ильдыковна 1922 жилд хаврин нег сард Талтахн әәмгин Көк Усн гидг һазрт төрсмн.
Эцкнь Егора Ильдг кедүдгч жил төрсинь эк медхш. 1942 жилин ноябрь сарла эцкнь дү көвүтәһән Егора Муутляла болн үзмә күүктәһән Тең һолд окоп малтлһнд тавн сардан көдлҗ йовсмн. 1943 жилд март сарла гертән хәрҗ ирснә хөөн энүг дәәнд йовулв. Тенд зәңг уга геедрв.
Экнь Ильдгә Булһн Хулһн җилд төрләв гиҗ келдг бәәсинь мана эк тодлна. 1946 җилд Сиврт Учум совхозин 1-ч фермд, Крутой күүтрт, өңгрсмн.
Өрк-бүлдән зурһан үртә бәәҗ: 5 күүкн - үзмә, әңгр, Инҗр, Болус, Намҗл болн нег көвүн Лавг. һурвн күүкнь Сиврт өңгрв. Мана эк ууһн үрн нег класс чиләсмн, цааранднь сурхар седхлә, бәәдг гер уга болад, сурһуль сурч чадсн уга. 19-тәдән Таңх гидг һазрур хәрд һарв. 1939 җилд мана эцк гер буулһад, дола хонсна хөөн эцкиг цергт авв. Эк Лиҗин Худгт "Дмитров" гидг колхозд көдлв. Бригадт, өвс хадлһнд, тәрәнә көдлмшт көлсән һарһҗ йовла. 1942 җилин ноябрь сарин эклцәс авн 1943 җилин март сарин чилгч күртл эцктәһән, авһтаһан, хотна улсла хамдан үвлин дуусн салдсмудта окоп малтад йовсмн. Шавр герт унтдг арһ уга болад, һазр көрә, чиигтә, тегәд нег-негән дерләд, сууһад унтдг бәәҗ. Өрүн 5 часла часовой үүд цокад, серүлдг бәәҗ. Гүүҗ һарад буслҗасн ус келгүлҗ авад, цасн деер тәвҗәһәд, нег хурһн чигә өдмгтә терүгән уудг бәәҗ. "Халун ус уухла гесн дотрасн халулад йовдг билә",- гиҗ эк келнә. Сө 12 час күртл көрә һазр малтдг бәәсмн. Күн болһнд арвн метр һазр өгдг билә. Асхн салдсин хотас шалдрң буда маднд өгдг билә. Окопан малтад бәәтл, күн дуларад оддг билә, дулархларн үргләд, күрзән алдад, сергәд оддг биләвидн. Деерәс немшин самолет бомб хайхла: "Талдан һазрт ортн!" - гиһәд командир хәәкрдг билә". Күрзән атхҗ авад, махла - һосан гееһәд, талдан нүкнд гүүһәд бултдг биләвидн. Март сарин дунд окоп малтдган чиләһәд, мартын чилгчәр гертән хәрҗ ирвидн. Немшнриг көөһәд һарһчксн билә. "Кесг хонад, кец дерләд" хәрү хәрҗ йовад, Аһшар дамҗад ирхлә, балһсиг сулдхсн бәәҗ, - экмдн келнә.
- Лиҗин Худгас хол биш салдсмудын полевой госпиталь бәәдг билә. Шавта дала салдсмуд авч ирдг билә. Тер салдсмудыг күнд шавтаһинь цааран Цаһан-Нур орулад йовулдг билә. Тер госпитальд салдсмудын цуста хувц, кенчр, марлинь, бинтинь уһадг биләвидн. Шавас көлтә әмнәсн хаһцсн салдсмудыг хол биш ик нүкнд оршадг билә. Командир улсинь салу оршадг билә. Дәәнә хөөн 70-гч җилмүдт эн һазриг хотна улс зааһад, тер салдсмудын цогцинь ферм дунд оршаһад, бумб тәвсн болдг.
1942 җилд "Бамбин ах Ара дәәнд үкв" гисн цаасн ирв. Тер цаасн мини хавтхд билә. Бамбин дү күүкн Савһр тер цаасиг нанас авч одла, дәкәд терүгинь күүкд шуулад хайчкҗ. Ара тавн җилә дәәнә курс чиләһәд, дәәнд орад, 1941 җилд шавтад, шаван эдгәһәд, дәкн дәәнд орад, 1942 җилд әмнәсн хаһцсмн.
Цаһан Нуура залус, көвүд цуһар дәәнд йовх, баахн күүкдиг тракторин курст орулв. Сурһуль уга болвчн, шүүврән өгәд, цаасан авад, ДТ- тракторар һазр хаһлад, тәрә тәрләвидн. әмтн хот уга, һуйр уга үкҗәлә. Тер җил ик гидг тәрән урһв, дала буудя һарв. Мадниг нүүхлә, дала буудя үлдлә.
1943 җилд би төркшлҗ одлав. Бар сарин 28-д өрүн 5 часла мана баав һазаран һархар седхләнь, хойр салдс хәрү герт орулчкад бәәнә. "Эн герт бандит уга, тадн яһҗанат?" - гиһәд намаг келхлә: "Маднд кү бичә һарһтн гидг заквр толһач өгв", - гив. 1943 җилд мадниг нүүлһв.
Тендәс эктәһән, дүүнртәһән туугдлав. Красноярск крайин \u201cУчум совхозд\u201d мадниг авч ирв. Хө өскдг, буудя тәрдг һазр бәәҗ. Тегәд мадниг малд орулв, малд көдлвидн. Өмннь малд көдлҗ йовсн биш, хөөч гергн һурвн өдр маднла хө хәрүләд, ю кехинь зааҗ өгв. Экмдн маднд хот чандг билә. Одсн җилин намрар чонмуд хөөнд орв. Чон гиҗ медҗәхш, ноха хө идҗәнә гиһәд, гүүҗ одад, гирлгәрн хамрарнь, толһа хоорнднь цокад оркув, негнь унҗ одв, хойрдгчнь гүүһәд йовҗ одв. әңгрән хөөч гергнд зәңгл гиһәд йовулув. Гергн ирәд хәләчкәд, энчн чон гиһәд, тергн деер ачҗ авад, совхозин конторт күргәд, директорт үзүләд, кен алсинь келҗ. Егора Илдгә хойр күүкн чон алҗ гиһәд, газетд мадна тускар бичәд, хург кеһәд, мана зург конторт өлгәд, маднд ик мөңгнә мөрә өгв, - гиҗ насн-җирһлиннь тууҗан экмдн келҗ өгнә.
1947 җилд мана эцк өрк - бүлән олҗ авсмн. 1948 җилд һарсн күүкн әрә җил күрәд өңгрҗ одв. 1950 җилд көвүн төрв. Сиврт мана эцк олн көдлмшт көдлв: хөөч болҗ, нефтебазд заправщик болҗ, завхоз болҗ көдлсмн.
Сиврт нег үрән гееһәд, һурвн үртәһән һазрурн 1957 җилд хәрҗ ирсмн. Мана эцк фермд завхоз, хө кирһдг пунктын заведующ, хөөч болҗ көдлв. Эцк көдлмшән сәәнәр кедг, җил болһн хөөдәс төл авдг, ноос кирһдг зураһан күцәдг, үвләс малан бүрн-бүтн авдг төләдән дала
мөрәһәр ачлгддг билә. 1962 җил Москва балһснур ВДНХ-д одв. Дәкнәс ик кевсәр мөрә өглә. 1965 җил ноябрь сарин 6-д мана эцк "За трудовую доблесть" гидг медаляр ачлгдла.
Мана эк кесг җилдән фермин школын пол уһаһад, тендәс амрлһнд һарсмн. "Медаль материнства", "За долголетний и добросовестный труд", "Төрскән харсгч Алдр дәәнд бәрсн Диилврин 50, 60. 65, 70 җилин өөнмүдин" медальмудар мана эк дәәнә җилмүдт окоп малтҗ, тракторар тәрә тәрҗ, мал өскҗ йовсн, долан үр өскҗ босхсн күч -көлснь үнлгдсн билә.
Долан үрән өскәд, цугтаднь сурһуль - эрдм сурһад, җирһлин хаалһд орулсмн. Ода ачнр-зеенртә, җичнртә 95 өөнин насан авчах эңкр, хәәртә экдән мадн, көвүд - күүкднь, ик ханлтан өргҗ йөрәҗәнәвидн.
"Аавин сурһмҗ алтн, ээҗин сурһмҗ эрднь" гиһәд экин өгсн сурһмҗар мадн эврәннь үрдән, ачнр - зеенрән өскҗ бәәнАмулң җирһл заясн
Ачта мана эк
Көгшрлт бичә медтхә,
Хөвтә, кишгтә җирһләр
Зу наслҗ җирһтхә!

Күүкдиннь, ачнр-зеенриннь нерн деерәс
МӨНКНАСНА Надежда