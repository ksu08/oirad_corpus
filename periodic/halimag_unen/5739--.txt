Лиманд шин сойлын ниицән бүрдәгдв
15-05-2017, 17:04 
Кезәнәс авн Əәдрхнә һазрт олн хальмгуд бәәршлҗәсмн. Ода эднә ик зунь Лиманск районд бәәнә. Таңһчасн салу бәәдг эдн хальмг кел-сойлан хадһлх седклтә.
Революцин өмн хальмгудын нүүдлин һазр өнр-өргн бәәсмн. Тең болн Сал һолын көвә, Урал һолын болн Оренбургин эргндк һазр, Терек, Кума, Сарпулин болн нань чигн олн һазрар хальмг улсин тасрхас нүүдг билә. Революцин хөөн икнкнь шин бүрдсн Хальмг автономн областьд нүүҗ ирәд бүүрлцхәв.
Лиманск район болхла эврә ут тууҗта мөн. 1930 җилд ВЦИК-ин Президиумин зәрлгәр Эрктнә болн Яндг-Мацга улусин һазр деер Далвң селәнд цутхлңта Приморск улус бүрдәгдсмн. Тавн җил болад эн улусиг уурулад, энүнә ормд Лаганя болн Далвңгин (Долбанск) хойр улус бүрдәҗ.
Хальмг улсин ут тууҗд байрта чигн, һашута чигн олн халхс бәәнә. Хальмг тууҗин хамгин һашута халх болсн Сиврүр туугдлһна цагт Хальмг АССР-иг уга кеһәд, райодынь оңдан регионмудт өгв. 1957 җилд мана таңһч шинәс бүрдсн болв чигн, зәрм райоднь ханьднь хәрү орсн уга. Тер цагас авн өдгә цаг күртл Лиманск Наримановск хойр район Əәдрхнә медлд бәәһә.
Эндр Лиманск районд хөрн миңһнәс үлү күн бәәнә. Тедн дунд һурвн миңһн хальмг. Тооһарн района хальмгуд хойрдгч орм эзлнә. Өдгә цагт Лиманск районд бәәдг хальмгуд өвкнрин авъяс-заңшалыг цааранднь хадһлҗ делгрүлх әрүн күслтә. Хальмг келән сурад, би биилхиг дасад сойлан босхх саната.
"Бидн цуһар мана хурлд ирәд бәәҗ таньлдад нәәҗнр болцхавидн. Хальмг келнә, хальмг сойлын төлә хамцад көдлх санатавидн. Хамдан олн керг-үүлдвр бүрдәҗ давулвидн. Җил болһн Зулд, Цаһан Сард нерәдҗ нәр-наадан кенәвидн, ода Икрянинск районас багшиг дуудад, хальмг бииһин болн хальмг келнә кичәл давулнавидн", - гиҗ Лиманск районд өсч-боссн төрскнч седклтә Сергей Очиров болн Анастасия Боктаева келв.
Шидр эдн Хальмг Таңһчас артистнриг дуудад концерт давулсмн. Концертин хөөн эдн района шунмһа иргнмүдлә хамдан хург кеһәд, Лиманск района хальмг сойлын шин ниицә бүрдәв. Эн хургиг хальмг йосар района медәтнр йөрәлин үг келҗ секв. Селән болһнас шунмһа седклтә хальмгуд ирәд, Николай Сангаджиевиг ниицәнә толһачд суңһв. "Эндр тадн намаг толһачд суңһвт. Би байрта бәәнәв. Зуг әмтиг толһалх гиснтн амр керг биш, ик дааврта юмн болҗана. Тер учрар эн өдрәс авн бидн хамдан нег-негән дөңнәд, ямаран болв чигн сурвр хамдан шиидҗ көдлий", - гиҗ Николай Сангаджиев келв.
Толһач болсн Николай Борисович района көгҗмин сурһулин халхд олн җилдән көдлҗ, Əәдрхнә һазрт хальмг сойл хадһлҗ йовна. "Николай Борисович сойлын халхд олн җилдән
көдлҗ йовх эрдмтә күн. Энүнә дөңгәр олн төсв бүтсмн. Тер дунд Лиман селәнә цутхлң талвңгиг яслһн. Дарунь бидн теднлә хамдан бас олн керг күцәх санатавидн. үлгүрнь, ода лиманск сүмин эргндк һазриг сәәхрүлхин төлә 600000 арслң өггдсн бәәнә. Николай Борисович эн кергиг яһҗ күцәхин туск ухан-тоолвран бас келҗ өгв. Тиим олн керг дааҗах күн шин хальмг ниицәнд туста болх гиҗ иткҗәнәв", - гиҗ Лиманск района толһачин дарук Евгений Иринархов темдглв.

МАНҖИН Санл