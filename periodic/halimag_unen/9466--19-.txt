Пуджа - цуг улсин хөв-җирһлд туслх Хальмгин шаҗн ламин ут нас зүүлһнд нерәдсн шаҗна йосрхл декабрин 19-д күцәгдхмн
12-12-2018, 09:21 
Бурхн Багшин Алтн сүмд эн җилин декабрин 19-д шаҗна ик йосрхл - пуджа гидг нертәһәр күцәгдхин тускар бидн урднь зәңглләвидн. Иим йосрхл ик чинр зүүнә. Ончта йовдлла ирлцүлҗ кегднә. Оюни багш болн терүнә сурһульчнрин хоорндк залһлдаг улм гүүдүлхәр, шаҗна номиг даслһнд әмтиг олар орлцуллһнд, цаһан седклин керг-үүлдврмүд улм ик делгрлт авч, әмтнә җирһлд бат орм эзлтхә гисн күцлтәһәр шаҗна иим йосрхл күцәгднә.
Хальмгин шаҗн ламин ут нас зүүлһнд эннь нерәдгдҗәнә. 26 җил хооран Дала ламин гегәнә евәләр Хальмгин буддистнрин Ниицәг Тэло Тулку ринпоче толһалсмн. Тер цагас авн таңһчд бурхн-шаҗна ном тархалһнд чидлән цаган, медрлән нөөлго шаҗн лам церглҗ йовна. Эн цагин йовудт таңһчд шаҗна ном делгрәд, селәдәр хурлмуд, суврһуд тосхлһна, мөргүлин гермүд секлһнә көдлмш кегдв. Шаҗнд шүтдг улс номд орҗ, кергтә нег заавр авч, терүгәрн җирһлдән һардвр кеҗ, мөргҗ зальврх таалта болснд шаҗн ламин ачнь йир ик.
әмтнд шаҗна номиг чик цевр бәәдлднь күргсн деерән, Хальмгин шаҗн лам мартгдсн шаҗна кесг авъясмуд сергәлһнд, тедниг дәкнәс җирһлд батллһнд зөвтә тәвцән орулв. Өвкнрин авъясмуд шинәс җирһлд орулҗахинь, баһчудт цагшавдын сурһмҗ өглһнд ик килмҗ өгчәхинь әмтн таасна. Хурл, суврһн секгднү альднь болвчн шаҗн лам орлцҗ, шаҗна үүлдвриг һардҗ, гелңгүдлә хамдан цуг тоотынь шаҗна зокалар кенә. Эннь бас әмтнә күндллһ олна.
Хальмгт шаҗна ном йосндан сән делгрлт авснд шаҗн ламин ик ач-тус бәәнә. Урдк җилмүдт Хальмгин буддистнр шаҗн ламин ут насна төлә пуджа шаҗна йосрхл бас күцәҗ йовла. Эн җил иим шаҗна үүлдвр күцәх седвәриг Җееҗихнә әңгин әмтн һарһв. Эднә седвәриг Цутхлң хурлд дөңнәд, ямаран өдр кехлә сән болхнь йилһҗ авгдсмн.
Тернь тегәд декабрин 19 болҗ һарв. Цуг халхарн тааста эн өдр Хальмгин цуг әмтн Тэло Тулку ринпочен ут нас зүүлһнд нерәдсн пудҗа шаҗна йосрхлд орлцхмн. Таңһчин әмтнәс нань талдан һазрт бәәдг олн хальмгуд эн керг-үүлдвриг дөңнҗ, мөргүлд орлцх седклән медүлҗәнә. Таңһчин меҗә һатц чигн эврә цуцрлтан уга үүлдврәрн шаҗн лам олн улсин тааслт олсмн.
Хальмгин шаҗн лам әрәсәд, Моңһлд, СНГ-н нутгудт Дала ламин гегәнә күндтә элч болснь тегәд йирин йовдл биш. Энтн шаҗна ном делгрүллһәр, улсин хоорндк залһлдаг батруллһар Тэло Тулку ринпоче кеҗәх ик көдлмшиг үнлсн йовдл болҗана.
Пуджа гисн йир нәрн болн ик дааврта шаҗна йосрхл болҗана. Бурхн Багшин Алтн сүмин администратор Йонтен гелңгин келсәр, терүг күцәлһнд шаҗна ик чинр зүүлһгднә. Бурхн Багшин цогцин, келнә болн ухана чинртә темдгнь болгч тоот мөргүлд олзлгдна. Бурхн Багшин көшә, номта һар бичмр, суврһн, тер мет ут нас заядг бурхдын дүрмүд, Чаквартин (Делкән эзнә) долан үнтә темдг, нәәмн үнтә кегдлмүд, күцәмҗин, болн амулң-менд җирһлин нәәмн йилһл темдгүд, тавн зүсн эд, буудян зүүтә тоот (ичмән, тутрһ, цаһан буудя, фасоль, горчиц, зарм), цецгәс, кевсмүд, дарцгуд, шин хувцн болн нань чигн тоот мөргүлин йовудт олзлгдна. Олзлгдҗах тоот болһн эврә чинртә болсн деерән ут нас зүүлһнд туслдг евәлтә болна.
Бурхна ном тархаҗах Багшин ут насиг дурдлһнд мөргүл ик чинр зүүҗ, Багшин болн сурһульчнрин хоорндк залһлдаһинь улм батрулна. Тернь тегәд йириндән җирһл ясрлһнд, шаҗна ном батрулһнд туслна. Пуджа кеҗәх йовудт гелңгүдиг дахҗ, мөргүлд ирсн улс чигн ном умшҗ чадҗана. Терүнә төлә хальмг болн орс келәр барлгдсн ном белдгдсн бәәнә.
Шаҗна эн йосрхлд Моңһлын гелңгүд, Москван, Санкт-Петербургин, әрәсән нань чигн балһсдар бәәх буддистнр орлцхмн. Хальмг Таңһчин 13 района болн Элст балһсна элчнр бас ут нас дурдлһна йосрхлд орлцхмн.
Бурхн-шаҗна номин кезәңк авъясар болн зокалар кегдх ут нас дурдлһна йосрхл Бурхн Багшин евәлд күртх таал өгчәнә. Хальмг олн әмтн оюни Багштан болн һардачдан - шаҗн ламдан ут нас дурдад, цуг улсин амулңта болн хөвтә җирһлин төлә мөргхмн.
УШКАНА Сувсн