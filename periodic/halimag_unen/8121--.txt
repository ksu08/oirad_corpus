Зунар бичкдүд яһҗ амрх?
23-05-2018, 11:06 
Эн җил стационарн лагерьмүдин ясврт 15 сай арслң йовулгдв. Июнин 4-д өдрәр бәәдг лагерьмүд секгдх, июнин 8-д стационарн лагерьмүдт түрүн селгән эклх. Бичкдүдин эрүл-мендиг батруллһна лагерьт (ДОЛ) һурвн селгән болхмн, тернь "Уйн наста патриот", "әәмшг уга зун" болн" Спортландь" гидг нер авхмн.
Лагерьмүдин әәмшг уга бәәдлд һол оньг өггдҗәнә. Энд МВД-н көдләчнр өдр болһн харул харх. 3 стационарн лагерьт бассейн бәәнә, тегәд бичкдүдин төлә амрлһна сән таал тогтагдх. Белдврин кемҗәг ведомствин хоорндк комиссь йилһҗ авад лагерьмүд секх зөв өгхмн.
"Лесная сказка" лагерь ода көдлҗәхш, энүг ясхин төлә 17 сай арслң кергтә, дарук җилд эн көдлмшән эклх гиҗ министр журналистнрин сурврмудт хәрү өгчәһәд темдглв. Лаганя районд бас "Сайгачонок" лагерь бәәнә, болв энд эпидемиологийин халхар бәәдл му бәәсмн. Энүг секх шиидвр ода деерән уга, цааранднь эн төриг яһҗ хаһлхин тускар хәләгдх.
Ода цуг лагерьмүд муниципальн (райодын болн балһсдын) медлд бәәнә, эдниг министерствин медлд оруллһна төр хаһлгдҗана. Тер мет бичкдүдин санаторн эмнлһнә төр бас хаһлгдҗана, ода деерән эн төр Кавминводын болн Кабардино-Балкарин санаторьмудын дөңгәр хаһлгдх гиҗ министр заав. Тер мет зуна цагт бичкдүдин үүдәлтин герт сурһульчнр цаган давулх, тедниг яслһна төлә мөңгн бас йилһгдв.
Дәкәд сүл хоңхин асхн яһад майин 24-д болҗахмб гиҗ журналистнр сурв. Яһад гихлә түрүн ЕГЭ майин 28-д болхмн, терүнә өмн сурһульчнр дөрвн өдртән белдҗ амрх зөвтә. Тиим кевәр эн күүндврин йовудт бичкдүдин амрлһна кесг төриг хәләх арһ учрв. Эн җил амрлһн улм сән болх гиҗ бидн батар ицҗәнәвидн.
ТүРВәН һуна