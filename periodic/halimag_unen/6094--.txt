Бичкдүд цаган сергмҗтәһәр давулв
30-06-2017, 16:40 
Зун - бичкдүдин хамгин дурта цаг мөн. Мел эн кемд эдн һаза дурндан гүүҗ, цаган давулна. Зуни цагт цуг школмудын ул деер өдрәр үүлддг лагерьмүд секгднә. Одахн Элст балһсна 4-ч тойгта дундын школд үүлдсн лагерин ахлач Ольга Шимтеевала харһх саам учрв. Ольга Сергеевна школын ул деер секгдсн "Нарта балһсн" ("Солнечный город") гидг нерәдлһтә лагерь яһҗ көдлснә тускар маднд келҗ әгв. Энд июнь сарин эргцд 150
күүкд-көвүд амрч, эрүл-мендән батрулв.
Өдрәр үүлдсн лагерин программнь йир әргн болн соньн билә. Бичкдүд олн зүсн
керг-үүлдврмүдт, марһаст, нааддт шунмһаһар орлцҗ, цаган сәәнәр давулҗ, билг-эрдмән делгрүлв. Сурһмҗлачнрин һардврт күүкд кесг соньн юм ухалҗ һарһад, медрлән, билгән
үзүлв. Эн җил лагерь экологическ зөрүллтин болҗ үүлдснь орта. Экологийин төрәр кесг
керг-үүлдврмүд давулгдв. Бичкдүд йиртмҗиг әрүн кевәр хадһлх кергтә гисн ухан-тоолвриг сәәнәр тодлҗ батлв.
Лагерин селгәнә йовудт эколого-биологическ цутхлң, бичкдүдин болн уйн наста баһчудын туризмин болн краеведеня таңһчин Цутхлң, А.С.Пушкинә нертә библиотек, А.М.Амр- Санана нертә Келн-улсин библиотек бүрдәсн спортивн болн медрл өгчәх керг-үүлдврмүдт, үүдәлтин концертмүдт орлцсмн. Тер мет Б.Б.Басанговин нертә Келн-улсин драматическ театрт одад, "Көр өвгн" гидг наад, "Родина" сойлын Цутхлңд мультфильмс хәләв. Н.Н. Пальмовин нертә Келн-улсин музейд одҗ, экспозицслә таньлдҗ, тууҗин халхар медрл хоршав. Дәкәд болхла "Иньгллт" амрлһна паркд одҗ, тенд бәәх "Бумбин орн" этнохотнд орв.
Өдр болһн бичкдүд шимтә, амтта хот эдлв. Эднд тааста зер-земш, темс, зер-земшин шүүс өгдг билә. Хөрн негн хонгт давсн лагерин селгән нег агчм болҗ давв. Юңгад гихлә күүкд цаган соньн кевәр давулв. Эдн шин тоот медҗ авад, туста медрл хоршаҗ, хоорндан ээлтә бәәдг дасҗ авад, сән сурһмҗ авад төлҗв. Күүкд-көвүд эрүл-мендән ясрулҗ, цаган сергмҗтәһәр давулҗ, сәәнәр амрв. Ирх җилд эдн эрк биш дәкәд школын лагерьт хәрү ирҗ орхнь маһд уга.

Маргарита АРЗАЕВА