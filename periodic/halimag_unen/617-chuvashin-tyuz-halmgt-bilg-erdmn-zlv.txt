Чувашин ТЮЗ Хальмгт билг-эрдмән үзүлв
14-10-2014, 18:12 | Таңһчин зәңгс
Басңга Баатрин нертә Келн-улсин драматическ театр сезон секлһнд белдсн кемләрн зергднь соньн олн керг-үүлдвр бүрдәв. Театр кесг фестивальд орлцад, талдан олн балһснд одад, хальмг искусствла олн улсиг таньлдулв. Тер йовлһсин болн харһлтсин тускар бидн газетдан бичләвидн, цааранднь чигн бичхвидн. Чувашин театр гастрольд ирҗәхин тускар чигн умшачнртан зәңглләвидн. Ода болхла, сольлцана эн гастролин тускар невчк тодрхаһар бичх седкл бәәнә.
Федеральн программд орад, әрәсән сойлын министерствд зарлгдсн грантар эн гастрольмуд бүрдәгдснә тускар Чувашин ТЮЗ-н директор Елена Николаева келҗ өгв. Чувашин ТЮЗ олн җилә тууҗта театр. Эн театр М. Сеспелин нер зүүнә. Хальмгт чувашин артистнр дөрвн наад үзүлв. Бичкдүдт нерәдсн «Один дома» гидг туулиг Элстин олн бичкдүд хәләв. Чувашин артистнр келсәр, иим оньгтаһар хәләсн бичкдүдиг үзәд уга бәәсмн. Теднә соньмслтыг үзәд артистнр нег үлү билгән һарһҗ сәәхн наадснь цугтан темдглнә. Дәкәд болхла, уйн наста баһчуд «Собаки» нертә социальн-философск балладыг соньмсҗ хәләв. «Лгунья» гидг шог наадн чигн Элстин хәләһәчнрт таасгдв. «Горе с запахом ромашки» гидг драмин йовуд чигн әмтиг үүмүләд бәәв. Тиигәд түрүн болҗ Хальмгт ирҗәх театр олн зүсн янзта наадд авч ирҗ үзүлснь олн хәләһәчнрт тодлгдв.

Театрмуд хоорндк залһлдаг батллһнур залгдсн грант шүүҗ авхлань ТЮЗ ямаран театрла нөкцҗ үүлдх санатаһинь сойлын әрәсән министерствд сурҗ. Хальмг театрла сольлцана гастрольмуд бүрдәхәр бәәхән чувашск театрин коллектив медүлснә тускар Елена Николаева тодлҗ келв. Чувашин ТЮЗ-н нааддыг 2011 җилд Саранскд болсн театральн фестивальд үзҗ, артистнрлань таньлдсна тускар Келн-улсин театрин генеральн директор Галина Шураева журналистнрт келҗ өгв. Тер цагас авн залһлда бәрх санан үүдсн болҗана. Театрин нааддыг соньмсҗ хәләһәд, билгтә, һал асад бәәдг, уралан зөрсн артистнриг үзҗ, икәр таассан Чувашин ТЮЗ-н артистнр ода күртл тодлна. «Араш» наадыг кииһән авлго оньган өгч хәләсән эдн мартхш. Ода эдн Хальмгт ирәд, Басңга Баатрин нертә драматическ театрин тәәз деер нааддан тәвсән, хальмг хәләһәчнрин тааслт олсан ик байрта йовдл гиҗ эдн тоолҗана.
Элстүр артистнр өрүн эрт октябрин зурһанд ирсмн. үнндән у өргн теегтә һазринь үзҗ, канксн серүн аһаринь киилҗ байрлсан пресс-конференцин йовудт эдн медүлв. Элст балһсн гиичнрт йир икәр таасгдв. Иим өвәрц болн сәәхн балһсн бәәхинь, тенд ирҗ, билг-эрдмән үзүлхән эс санҗасн артистнрт цугнь икәр таасгдв. Балһсна архитектурин дорд өзгин кев-янз, сәәхн ик хурл, олн бумбс - цугнь оньг авлҗ, төрүц талдан туулльла әдл һазрт ирснлә әдл бәәхән артистнр медүлв. Тиигәд гиичнр наадн болһндан тер өргмҗтә седклән, тосҗ авсн улсин цаһан санаһинь тевчсн бәәдлән медүлв.
Октябрин 20-авн 24 күртл Басңга Баатрин нертә Келн-улсин драматическ театрин артистнр Чувашур гастрольд йовҗана. Тенд мана театр Чувашин һурвн балһснд нааддан тәвҗ үзүлхмн. Хальмг театр сольлцана гастрольд одсн цаглань Чувашин һазрт келн-улсин драматургийн төрәр театральн лабораторь болхмн. Келн-улсин драматургийиг делгрүллһнә төрәр болх күүндврт хальмг артистнр орлцхмн.
Чувашин ТЮЗ нааддан чуваш болн орс келәр белдҗ тәвнә. Сольлцана гастрольмуд хойр театрин нөкцлтиг улм батлҗана.
Галина Хейчиева
А. Тюрбеевин цоксн зург