Бюджетин мөңгиг яһҗ һарһдгинь бүрткнә
14-04-2018, 09:05 
Керг-үүлдврт таңһчин правительствин Ахлач Игорь Зотов, Улсин Хуралын (Парламентин) депутат Татьяна Руденко, таңһчд үүлддг федеральн казначействин һардачин дарук Людмила Иванова, таңһчин финансин министр Очир Шургучеев, Хальмг Таңһчар үүлддг федеральн антимонопольн цергллтин Заллтын һардач Манца Сангаджиева, Хальмгин Бүртклһнә-тооцана палатын һардачин дарук Игорь Бадмаев, ведомствин көдләчнр болн ветеранмуд орлцв.
Финансин болн бюджетин туст бүртклһнә цергллтин һардач Петр Бакинов байрин хургиг секәд, эн цергллт арвн җилин эргцд кеҗ-күцәҗәх үүлдврин болн күцәмҗин туск илдкл кев. Бүртклһн энтн государствин залврин нег керг-төрнь болҗана. Бүртклһиг цуг государственн органмуд күцәнә. Финансин халхар государственн бүртклһн бюджетин туст күцәҗәх үүлдврин нег девсңнь болҗ, финансин залврин халхд ик чинр зүүҗәнә.
500 шаху министерств, ведомств, государственн болн муниципальн учреждень, медицинск даатхлһна әңг, болн нань чигн организацс цергллтин бүртклһнд бәәнә. Цергллтин финансин болн бюджетин халхар зака эвддг йовдлмуд илдкҗ, бюджетин мөңг авдг организацс эврәннь үүлдвртән цааранднь иим буру йовдл һарһлһиг хөрнә. Цергллт прокуратурла, зөв-йос харлһна органмудла, государственн органмудла бат залһлда бәрҗ, нөкцҗ үүлднә. Цергллт бүрдсн цагас нааран 997 организацд бүртклһ болн ревизь кегдсмн. Тер тоод зөв-йосна органмудын орулсн эрлһәр 92 бүртклһ кесн болдг. Таңһчин цуг райодт комплексн бүртклһ бүрдәсмн. Бүртксн мөңгнә кемҗән ут тоодан 55 991,0 сай арслң тогтав. 9 978,3 сай арслң олзллһна туст эвдлһн илдкгдв, тер тоод ямр нег керг күцәлһнә төлә йилһгдсн 194,4 сай арслңгиг зөв угаһар олзлҗ.
Цергллтин ревизормуд эврә эрдмдән итклтә, өмнән тәвсн ямаран чигн берк күнд, чинвртә күсл күцәдг арһта. Эдн ЖКХ-н, сойлын болн туризмин, спортын болн баһчудын политикин, эрүл-менд харлһна болн сурһуль-эрдмин халхд бүртклһ кенә. Петр Бакинов бүртклһнә ашин тускар келхләрн, ревизормуд үзмҗтәһәр көдлснә туск олн үлгүр зааҗ өгв. Финансин бүртклһнә ветеранмуд Г.Микуляева, Р.Леонтьева, А.Надбитова болн А.Манджиева олн җилин туршарт көдлҗ, хоршасн байн дамшлтарн баахн специалистнрлә хувалцдг бәәсмн.
Болв цергллтин хамгин ик күцәмҗнь - нег-ухан седклтә улсиг негдүлҗәх ниитә коллектив. Эдн цуһар эврә эрдмдән итклтә, үнн-чик седклтә улс мөн. Тер мет Петр Дмитриевич цергллтин көдлмшиг теткҗәх специалистнрин нерд чигн заав. Эврәннь дарук З.Бембиеваг онц темдглв.
Правительствин ахлач Игорь Зотов йөрәлин үгдән бюджетин мөңгиг олзта-тустаһар олзллһиг бүрткҗәх финансин болн бюджетин бүртклһнә республиканск цергллтин ик ач-тусинь темдглв. Сүл җилмүдт бүртклһнә ашнь му биш. Терүнәс иштә күцәгч йосна органмудын болн эднә медлд бәәх организацст бюджетн мөңг һарһдгин туст бәәдл ясрсмн. Городовиковск районд кесн бүртклһнә ашар селәнә эдл-ахун алвна болн һазр нәәмәдллһнә төлә өгдг мөңгнә ору өсв. Тер мет Целинн районд бүртклһнә цергллт һазрин болн өлг-эдин залврин керг-төрин туст диг-дара тогтасн ашт муниципальн бюджетин орунь өсв.
Байрин керг-үүлдврин йовудт Игорь Зотов олн җилд үнн-чик седклтәһәр көдлҗ йовх улст таңһчин правительствин Күндллһнә һашгуд болн Ханлтын бичгүд бәрүлҗ өгв. Тер мет таңһчин Хуралын (Парламентин), финансин министерствин, федеральн казначействин Заллтын, антимонопольн цергллтин, Бүртклһнә-тооцана палатын элчнр йөрәлин үг келҗ, ончрсн көдләчнрт ведомственн ачлврмуд бәрүлҗ өгв.
Маргарита АРЗАЕВА