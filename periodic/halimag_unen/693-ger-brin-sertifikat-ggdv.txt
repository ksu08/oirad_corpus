Гер-бүүрин сертификат өггдв
24-10-2014, 20:14 | Таңһчин зәңгс
өцклдүр Элст балһсна мэрийд байрин таалд баһ наста арвн өрк-бүлд гер-бүүрин сертификат өгддв. Байрта эн керг-үүлдврт Элст балһсна администрацин ахлач Сергей Раров, Хальмг Таңһчин спортын, туризмин болн баһчудын политикин министрин үүлиг цаг зуур дааҗах Александр Гедерим, баһ наста өрк-бүлмүд орлцв. Элст балһсна администрацин баһчудын, туризмин болн спортын комитетин ах специалист Саглара Шобгурова байрта керг-үүлдвриг секәд, эн өдр арвн баһ наста өрк-бүлд «Элст балһсна баһ наста өрк-бүлмүдт –кимд гер-бүүр» гидг федеральн шишлң төсвәр мөңгнә сертификат өггдҗәнә гив.
- Ут тоодан 6033003 федеральн арслң, тер тоод балһсна бюджетәс 1952748 миңһн арслң йилһгдҗәнә. Эн төсв 2008 җиләс авн Элстд тохрагдҗана. Сүл һурвн җилин туршарт гер-бүүрин төрән баһ наста 108 өрк-бүл хаһлв. Ирх җилд эн төсвд орлцхар бәәх 481 өрк-бүләс эрлһн орв. Тедн бас иим сертификат авхнь маһд уга. Эндр сертификат авчах баһ наста өрк-бүлмүд дунд нәәмн өрк-бүл олн үртә. Эн мөңгәр дамҗад тадн гер-бүүрин төрән хаһлҗ, бичкдүдтәһән гем-шалтг уга бәәхиг дурдҗанав, - гив.
Элст балһсна администрацин ахлач Сергей Раров, Хальмг Таңһчин спортын, туризмин болн баһчудын министрин үүлиг цаг зуур дааҗах А.Гедерим, Элст балһсна ветеранмудын Советин ахлач Убуш Бембеев баһчудыг йөрәһәд, хулдҗ авсн гертн таднд зокаста, җирһлтн хөвтә болтха гив.
- өдгә цагт баһчуд гер авад, тер дарунь сална. Ик зуудан иим йовдл баһчудт бәәдг гер уга болснас учрна. Эннь мадниг икәр үүмүлҗәнә. Тегәд эндр шаң эн туст дөң-тусан күргҗәхнь сән гиҗ тоолҗанав. Эн мөңгәр авсн гертн бәәшң болтха! Ни-негн, хөвтә, өрк-бүлд - төрскндән дурта, цаһан седклтә күүкд өснә. Иим күсл өмн тәвҗ, нег-негнәннь седкл медҗ, хоорндан ниитә бәәтн, - гисн сүв-селвг У.Бембеев баһчудт өгв.
Эн өдр үлмҗ болн Байрта Болдыревихнә, Эдуард болн Альма Бадмаевихнә, Мерген болн Татьяна Уразалиевихнә, нань чигн баһ наста өрк-бүлмүд гер-бүүрин сертификат авв.
Тоолвр:
үлмҗ БОЛДЫРЕВ, һурвн үртә эцк:
- Эндр мана өрк-бүлд йир байрта өдр. Эн мөңгәр гер-бүриннь таал ясрулхар зуралҗанав. Шаң тер тоод Элст балһсна мэрийин специалистнр баһ наста өрк-бүлмүдт дөң-тусан күргҗәхнь йир сән. Маднла әдл кесг өрк-бүлмүд мөңг авад, гер-бүүрин төрән хаһлҗ чадҗана, цугтадтнь ханҗанав.
Мергн болн Татьяна УРАЗАЛИЕВИХН:
- һурвн җил хооран мадн «Баһ наста өрк-бүлмүдиг кимд гер-бүүрәр тетклһн» гидг федеральн шишлң төсвд орлцхар эрлһән оруллавидн. Бәәсн герән улм икдүлх санатавидн, мана дөрвн үрн йир байрлх. Мадниг, баһчудыг, дөңнҗәх таңһчин һардврт, баһчудын министерствин специалистнрт цаһан хаалһ дурдҗанав.
Жанна Кекеева
Зургт: сертификат бәрүлҗ өгчәх кем
А.Зундугинован цоксн зург.