Буйнч үүлдврин тус
07-07-2017, 17:49 
"Калмыкия" таңһчин зәңгллһнә агентствд дарани пресс-конференц болв. Бурхн Багшин Алтн сүмин администратор Санан гелң болн Санал гелң ирҗ, журналистнрлә харһв. Дала ламин һарсн өдрин өмн ирсн учрар эдн шаҗнд шүтдг улсин Күңкл көтлврчин эвин, буйнч седклин үүлдврин тускар, күмн-әмтнд терүнә күргҗәх ик нилчин тускар келҗ өгв.
Дала ламин гегән нарта орчлңла мендлсн өдриг темдглдг сән авъяс тогтсна тускар, терүнд белдлһнд шаҗнд шүтдг олн улс, тер мет шаҗна цутхлңгуд шунҗ орлцдгин тускар Санан гелң келҗ өгв. Шаҗна номиг олнд
күргҗ тархалһнд цуцрлтан уга үүлдҗәх Дала ламин гегәнд нерәдәд, җил болһн ик мөргүл, байрин концерт болна. Эн җил йирин тогтсн чинртә керг-үүлдврмүд деер немгдәд, "Родина" кинотеатрт документальн шин кино үзүлгдхин тускар Санан гелң келв.
Нертә американск режиссер тәвсн фильм Дала ламин үүлдврин тускар тодрха кевәр келҗ өгхмн. Иргчдән Дала ламин цол зүүх күн һарх үгин тускар фильмд келгдхнь уха туңһах таал
үүдәҗәнә. "Мана Ик Багш эн җил 82-та болҗана. Җил болһн наснь немгдәд йовна, - гиҗ эврәннь ухан-тоолвран Санан гелң медүлв.- Байрлхв аль һундхм, тәвсн хөвлә әдлцдг арһ уга. Болв бидн шаҗна номиг өөдән болн цеврәр бәрҗ йовх мана Күңкл көтлврч дәкәд чигн олн җил медрлин герл өгч, өр-өвч болн эвин үүлдврәрн үлгүр болҗ йовтха, эрүл-менднь бат болтха гиҗ йөрәҗәнәвидн".
Дала ламин гегәнә эвин болн оюни медрл тархалһна ик үүлдврин тускар, хальмг улсиг кезәнәс авн Дала ламин гегәнлә өөрхн залһлдан негдүлҗәхин тускар журналистнрт Санал гелң цәәлһҗ өгв.
Шар шаҗнд һоллгчнь цаһан седкл болдг. Тегәд чигн Цутхлң хурлд "Буйн" гидг буйнч седклин саң бүрдәгдсн, тернь яһҗ үүлдҗәхин тускар Санан гелң келҗ өгв. Райодар чигн шаҗна
үүлдвриг делгрүлхәр эн саңгин орлцачнр җил болһн керг-үүлдвр бүрдәнә. Эн җилин июль сарин 8,9-д Цаһан Амнд одад, эн саңгин орлцачнр олн үртә, теҗәлнь баһ бүлмүдт дөң болҗана. 50 өрк-бүлд ил дөң күрггдхмн. Давсн җил иим буйнч үүлдвр Лаганьд кегдлә. Иргчдән талдан нег районд одх седкл бәәхиг эн медүлв.
Шаҗна үүлдврин һол нег халхинь - цаһан седклин кергиг цааранднь делгрүлҗ, терүнд олн улсиг, тер тоод баһчудыг орлцулҗ, Цутхлң хурлын гелңгүд үүлдҗәхинь тернь медүлҗәнә.

УШКАНА Сувсн