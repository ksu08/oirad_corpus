Селәнә бичкдүд ончрв
28-01-2020, 10:30 | Таңһчин зәңгс » Сурһуль-эрдм
Эн өдрмүдт Элстд сурһульчнрин таңһчин олимпиад 21 предметәр болҗана, әрәсән хамгин чинртә марһана һоллгч девсңнь эн болҗана. өөдән балл хоршаһад, федерацин неквриг давҗ һарсн билгтә сурһульчнр әрәсән олимпиадт орлцҗ чадҗана. Англь, орс келнә, экологин, болн нань чигн предметмүдәр таңһчин сурһульчнр әрәсән олимпиадт чигн йилһрнә.
Хамгин түрүнд обществознаняр таңһчин сурһульчнр медрлән сөрв. Юристин эрдм дасхар бәәх сурһульчнр эрк биш эн предметәр ЕГЭ өгх зөвтә, олимпиадын даалһвр зөвәр күнд болна.
Школан төгсәҗәх 11-ч классин сурһульчнрин марһан бас чинвртә болв. Дииләчин өөдән нериг Элстин лицейин сурһульч Церен Хечиев эзлв. Хойрдгч ормд Элстин 17-ч тойгта школын элч Софья Убушаева һарв. һурвдгч призернь Лия Гергесова болв, эн бас Элстин лицейд сурчана.
Тер мет 10 сән гисн сурһульчнрин тоод Элстин техническ лицейин, Элстин олн профильтә гимназин, Хальмг келн-улсин гимназин, Орс келн-улсин гимназин, Приютна района Песчаное селәнә школын элчнр орв. Тиим кевәр селәдин сурһульчнр хотл балһсна арвтнрас ард хоцрхар седҗәхш. Лаганя района Северн селәнә дундын школын элч 11-ч ормд һарв. Элстин 17-ч школын сурһульчнрин күцәмҗиг темдглх кергтә, сүл җилмүдт эдн улм өөдән аштаһар балһсна болн таңһчин олимпиадт орлцад йовна.
10-ч классмудын марһанд Элстин классическ гимназин сурһульч Баина Цекеева һарв. Элстин лицейин элчнр 2-ч болн 3-ч орм эзлв. 9-ч классмудын дунд Александра Борисова Элстин 17-ч тойгта школас дииләч болв. Талдан 2-4-ч ормиг Элстин лицейин арвтнр эзлв.
Информатикин марһан бас йовудта болв. Энд 11-ч классин сурһульчнрин даалһврнь амр биш болв, тегәд дииләчнь Айта Оконов, Элстин лицейәс, цуг көдлмшиг 21 процентд күцәв. Ут-турштан 11 күн олимпиадын даалһвриг күцәх зөв авв. Хойрдгч призернь Элстин классическ гимназин элч Артем Шкальной, һурвдгчнь Джава Хараев Элстин олн профильтә гимназяс болв. Лаганя олн профильтә гимназин элч 4-ч ашт күрв.
10-ч классин марһанд зуг һурвн күн орлцв, дииләчнь Элстин лицейин сурһульч Виктор Менкубушаев болв. 9-ч классин арвтнрас Элстин лицейин элч Очир Манцаев дииләчнь болв, талдан хойр күн олимпиадын даалһвриг күцәҗ чадсн уга.
Экологин олимпиадт 11-ч классин сурһульчнрин дунд дииләчин нериг Элстин лицейин элч Анастасия Сидорова зүүв. Хойрдгч ормд Яна Катрышева һарв (Элстин 17-ч тойгта школ), һурвдгч призернь Цаһан Амна гимназин элч Эмилия Кейгер болв. Ик Царңга 1-ч тойгта СОШ-ин, Целинн района Партизанск школын болн Троицк гимназин элчнр энд йилһрв.
10-ч классин сурһульчнрас Эльзята Пашнанова йилһрв (17-ч тойгта школ), хойрдгч ормд Рената Цеденова (Элстин лицей) һарв, һурвдгч призернь - Злата Боджикова (Элстин 3-ч тойгта школ). 9-ч классин сурһульчнрин марһанд Мария Лушникова Лаганяс дииләч болв (3-ч тойгта школ), хойрдгч призерин нернь Эрдни Мангутов зүүв (Хар һазра района Прикумск школ), һурвдгч ормд Целинн района Троицк гимназин элч Елизавета Зайцева һарв. Йирин Целинн района сурһульчнр нүүрлгч кесг орм эзләд, сән аш үзүлв.
Таңһчин марһана түрүн девсңгин ашмуд иим болв. Эн кемд орс келнә, астрономин болн зөв-йосна зүүләр (предметәр) олимпиадмуд бас болв.
ТүРВәН һуна