Билгәрн мөңкрлт олсмн
05-05-2018, 10:57 
Таңһчин сойлын ачта көдләч Амулң Азыдова Дорҗин Басңгин дурлҗ дуулдг "һалун шовун" гидг дууһар байриг эклв. Дарунь РК-н Улсин Хуралын (Парламентин) Ахлачин дарук Николай Нуров йөрәлин үг келәд, цуглрсн әмтнд ханлтан өргв. Шүлгч Владимир Нуров ачта бичәчлә кесг җилдән хамдан көдлҗ йовсмн. "Басң Бюрюнович Хальмг Таңһчин барин болн урн үгин утх-зокъялын делгрлтд ик тәвцән орулсмн,"- гиҗ бичәч келв. Дорҗин Басңгин "Уулын цецг" гидг шүлгиг көгҗмч Эрднин Андрей айст орулсмн. Эн дууг РК-н ачта артист Наран Довдунов дуулв.
Элстд Дорҗин Басңгин төрҗ һарсна 100-җилин өөнд нерәдгдсн "Живая классика" гидг умшачнрин таңһчин марһан чигн болла. Эн марһанд орлцад, нүүрлгч орм эзлсн күүкд-көвүд мөрәһәр ачлгдв. Ик-Буурла района Чонаскан Эрднин нертә Орһахна дундын школын 6-ч классин сурһульч Энкира Алексеева марһанд диилвр бәрв. Элст балһсна 2-ч тойгта дундын школын 7-ч классин сурһульч Алексей Быстров 2-ч орм эзлв. "Живая классика" гидг умшачнрин марһанд шунмһа кевәр орлцад, Хар һазра района Кумская селәнә дундын школын 7-ч классин сурһульч Валерия Садрикова 3-ч ормд һарв. 4-ч орм эзлсн Яшкулин района Чилгрин дундын школын 6-ч классин сурһульч Саңһҗин Бода болн Целинн района Г. Жуковин нертә Троицк селәнә дундын школын 7-ч классин сурһульч Даяна Кюкенова бас мөрәлгдв. Данара Басанговна нүүрт һарсн бичкдүдт Дорҗин Басңгин үүдәврмүдтә дегтрмүд белглв. Дорҗин Басңгин үүдәсн олзлад, дорас өсч йовх бичкдүдт төрскнч сурһмҗ өглһнә тускар Инҗин Лиҗин нертә Ергеня дундын школын хальмг келнә багш Светлана Кошаева келв.
"Эврә һазрас үнтә юмн уга" гидг. Көтчнрә района Тугтн селәнә дундын школ бичәчин нер зүүнә. 2013 җилд энд Дорҗин Басңгин 95 җилин өөнлә ирлцүләд, Санлын самбр секлә. Эн ончта йовдл болҗана. Эн школын багшнр, сурһульчнр бичәчин нериг өөдән бәрҗ йовна. Района, таңһчин марһаст болн олимпиадмудт Тугтна сурһульчнр оньдин сән аш үзүлнә. Энд хальмг келнә сән багшнр көдлҗәнә. Шидр апрель сарин 27-д Тугтн селәнә дундын школын ул деер Дорҗин Басңгин 100 җилин өөн өргәр темдглгдв. Энүнд РК-н сурһуль-эрдмин болн номин министерствин әңгин һардач Зоя Убушиева, хальмг улсин бичәч Владимир Нуров, Көтчнрә района толһачин үүл цаг-зуур дааҗах Санал Годжуров, "Җаңһр" дуулдг Дмитрий Шараев болн баахн багш Феликс Шорваев, нег һазра әмтн, бичәчин элгн-садн болн нань чигн улс орлцв. Байр Хальмг Таңһчин частрар эклв. Зоя Убушиева цуглрсн олн әмтиг цаһан седкләсн йөрәв. "Дорҗин Басңгин үүдәлт - урн үгин билгин ик гидг байн зөөр, энүнә үүдәврмүдәр әмтн омг авч, байр-бахмҗ кенә," - гиҗ Зоя Петровна келв. Санал Годжуров байрт орлцсн улсиг халунар йөрәһәд, цугтаднь сәәхн җирһл, көдлмштнь ик күцәмҗс дурдв. Эн һардач Тугтн селәнә школын сән үүлдвриг шишлң темдглв. Шүлгч Владимир Нуров билгтә бичәчд нерәдсн "Басң гидг тив" шүлгән умшв. "Дорҗин Басң талын келнәс олн үүдәврмүд хальмг келнд билгтәһәр орчулла. Энтн олн келн-әмтнә шүлгләнә сәәхниг, теднә сойлыг, хөв-җирһлиг, седкл ухаг маднд үзүлв", - гиҗ Владимир Дорджиевич келв.
Байрин сүүрин йовудт Тугтн селәнә сурһульчнр Дорҗин Басңгин шүлгүдинь айслулҗ умшад, бичәчин шүлгүдәр үүдәсн дуд дуулад, домбрин айст бииләд, билг-эрдмән үзүләд, әмтнә седкл сергәв. Көтчнрә библиотекин көдләч Вера Муниева Дорҗин Басңгин ончта өөнин керг-үүлдврмүдин шунмһа орлцачнриг мөрәһәр ачлв. Данара Басанговна эцкиннь җирһлин болн үүдәлтин хаалһин тускар келҗ өгв. Тер өдр Данара Дорджиева школд мультимедийн проектор белглв. Тугтнахн нертә бичәчин күүкнд цегдг болн эднә уңг-тохмин җурм белглв. Хөөннь ачта артистк Тамара Параева "Судьба человека" гидг түүкин тасрхаг хальмгаһар умшад, әмтиг байрлулв. Эн үүдәвриг Дорҗин Басң хальмг келнд орчулла. Дорҗин Басңгин күүкн Данара Дорджиева Тугтн селәнд сәәхн байр бүрдәсн нег һазра улст ханлтан өргв.

Кермен САНДЖИЕВА