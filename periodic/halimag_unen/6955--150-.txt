Олн улсиг хамцулҗ үүлднә Элстин орс чонҗ бүрдснәс нааран 150 җил болв
20-12-2017, 10:31 
Түрүн орс чонҗ Элстд секгдснә 150 җилин өөнд нерәдҗ декабрин 19-д Казанск кафедральн сүмин шаҗна-гегәрлтин шин цутхлңд байрин хург болв. Энүг нүр үгәр Элстин болн Хальмгин архиепископ Юстиниан секәд, ончта өөнлә ирсн кесг улсиг, тер тоод министерствсин болн ведомствсин элчнриг йөрәв.
- әрүн Николайин кесн өврмҗтә кесг үүлдврин тускар бидн кесг дегтрәс, тууҗин кезәңк бичмрәс меднәвидн. Кезәнә Дунд Азийин нег балһснд гелң болҗ эн церглҗәсмн. Бурхна шунлтта нөкд болҗ әмтнд теднә зовлңгинь хувалцҗ дөң болҗасмн, - гиҗ келсн үгдән архиепископ темдглв.
Эндр өдр бидн әрүн Николайин тускар бас нег келҗ, терүнә неринь тодлҗанавидн. Кезәнә Хальмг Таңһчд ирсн Воронежин болн Полтавин областин әмтн тиим һаң халу зунар болн тиим киит үвләр үзәд уга бәәсмн, эднд эн һазрла иҗлдхин төлә әрүн Николай дөң болҗасмн. Яһад гихлә эднд харсач болн нөкд кергтә бәәсмн. Тегәд әрүн Николайин нертә кесг чонҗ әрәсән болн Хальмг Таңһчин һазрт тосхгдсмн.
Ода Киитн Аавиг тодлад әмтн Великий Устюг балһсн тал йовхар седнә, маднд болхла тиигәрән йовад керг уга. Яһад гихлә Киитн Аав әрүн Николайас нер авсмн, терүнә нертә чонҗ Элстд кезәнә секгдсмн, тегәд бидн цугтан хол һазрур йовлго чигн әрүн Николайас дөң авч чадҗанавидн. Нег юм сурхла, тана санантн күцәгдәд бәәх гиҗ архиепископ темдглв.
Дәкәд архиепископ Юстиниан Элстд түрүн орс чонҗ секгдснә 150 җилин өөнд нерәдсн ончта темдг болн Элстин епархийин Күндллһнә һашгиг таңһчин Толһач Алексей Орловд бәрүлҗ өгв.
- Ончта эн өөнлә би бас ирсн цуг улсиг йөрәҗәнәв,- гиҗ Алексей Маратович келв. XIX зун җилд әрәсән тууҗд амр биш цаг бәәсмн, тиим болв чигн тер цагт христианствин дөңгәр әрәсәд цуһар ни-негн хамцу бәәсмн. Элстд түрүн орс чонҗ секгдснә ончта өөниг бидн эндр темдглҗәнәвидн. әрүн Николай мана эң-зах уга һазрин харсачнь болн хадһлачнь болв.
Тер цагас нааран кесг йовдл учрла, кесг йосн сольгдла, болв эндр өдр күртл христианств әрәсәд хамцлтын, ни-негн бәәдлин түшг болҗ орн-нутгин делгрлтд церглнә. Архиепископ Юстиниан кезәңк авъясиг цааранднь делгрүлҗ эврәннь нөкднртәһән мана таңһчд олн шаҗна хамцу, үр-иньгин бәәдлиг батруллһнд ик тәвцән орулҗ йовна. Цуг тадниг ончта өөнлә болн өөрдҗ йовх Шин җиллә йөрәҗәнәв!- гиҗ таңһчин Толһач товчлв.
Эн байрин хургт таңһчин Улсин Хуралын (Парламентин) Ахлач Анатолий Козачко, сенатор Алексей Майоров, һоллгч федеральн инспектор Александр Беляев, Хальмг Таңһчин шар шаҗна болн исламин элчнр, министерствсин болн ведомствсин һардачнр орлцв.

ТүРВәН һуна