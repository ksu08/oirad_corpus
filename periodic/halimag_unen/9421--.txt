Ээҗин балта хамгин әмтәхн
06-12-2018, 10:34 
"Ээҗ, чини болһсн балта әвр әмтәхн!" - гиҗ зеенрнь Людмила Бадмаевад келхлә, энүнә седкл байрлна. Эңкр зеенрән һуйрин зүүтә кегдлмүдәр тоохдан ээҗ йир дурта. Школд сурчасн цагтан эн талдан күүкдлә әдл әмтәхн кегдлмүд болһхдан дурта билә.
Эднә өрк-бүлд Александра бер орҗ ирсн цагас авн Людмила олн зүсн хот-хол болн һуйрин зүүтә кегдлмүд болһдг дасв. Бернь эрдмәрн кондитер билә, Улан Эрг селәнә школд замчар көдлдг бәәсмн. Баахн бер эвтә кевәр шимтә болн сенр хот-хол болһдг бәәсмн, тегәд Людмила терүнд нөкд болхларн цугинь тодлҗ дасв. Хөөннь эн кесг дегтр умшад, таньл-үзл күүкдин өгсн рецепт олзлад, бийнь сенр хот болһдг болв. Хамгин сәәнәр Людмила Дорджиевна һуйрин зүүтә хот-хол болһна, энүнә боорцгиг, балта болн нань чигн кегдлмүдиг цуһар таасна.
- Ода Интернетар дамҗад соньн рецепт олҗ авнав. үлгүрнь, "Хризантема" гидг кегдл түрүн хәләцәс нанд таасгдв, эн йир сәәхн болчкад әмтәхн болна. Келхд, би зуни кемд олн зүсн зер-земш эд-бод кеҗ, терүг һуйрин зүүтә кегдлмүд болһсн цагтан олзлнав. Эн зунар кедмнә, чииһин урһц элвг болв, тегәд терүгәр олн зүсн варень белдүв, - гиҗ Людмила Дорджиевна келнә.
Зеенрнь Саша болн Леша Улан Эрг селәнә дундын школд сурна, тегәд тенд ямр нег яарм эс гиҗ байрин керг-үүлдвр болхла, наһц эгчнь һуйрин зүүтә хот болһна. Келхд, көвүд ээҗиннь балта, боорцг авч ирхиг цуһар күләнә. Тедү дүңгә амтта болн әмтәхн тернь болна!
Дәкәд Л.Бадмаева сул цагтан хувц-хунр өлгхдән, олн зүсн цецгә урһахдан дурта. Бийнь эн "Улан Эрг" гидг селәнә эдл-ахун артельд ах тоочар көдлнә, тегәд амрлһна өдрмүдт тааста керг күцәлһнд цол олна. Ольга күүкнь экиннь өлгмр хувц-хунр өмсәд кеернә, хойр көвүнь ода бас ээҗиннь өөмс, җиләтк өмсхдән дурта.
Людмила Дорджиевнан келсәр, эн һурвн эгчтә, экнь цуһараһинь үүл бәрдг дасхсмн. Дорас өсч йовх ач-зеенриннь берәчүд юм өлгҗ чаддго бәәсмн, ода болхла цуһар гилтә үүл бәрҗ, күүкдтән ке-сәәхн хувц-хунр өлгнә. Тиигәд, эднә өрк-бүлд орҗ ирсн берәчүд эднәс үлгүр авч бас һарин эрдмән делгрүлҗәнә.