Лермонтовин өөниг өргәр темдглҗәнә
14-10-2014, 17:54 | Таңһчин зәңгс
Мана орн-нутгт алдр орс шүлгч Михаил Юрьевич Лермонтовин 200 җилин өөн өргәр темдглҗәнә. РФ-н сойлын министрин дарук Алла Манилован келсәр, эн җилин эргцд олн зүсн харһлтс, һәәхүлмүд, умшлһна конференцс, театральн нәр-наадд болн нань чигн чинртә керг-үүлдврмүд болҗана. әрәсәд болн һазадын орн-нутгудт номин конгрессмүд бүрдәгдв. Келхд, сентябрь сарин чилгчәр Пушкинә Герт «Лермонтов, әрәсә. Делкә» гидг нарт-делкән конгресс болв. М.Лермонтовин тохмин элчнр, алдр шүлгчин үүдәврмүдиг шинҗләчнр, бичәчнр, США-н, Испаня, Казахстана, Болгарин болн әрәсән регионмудын, тер тоод Ар үзгин Кавказин, барин көдләчнр энүнд олар орлцв.
РФ-н Олна палатын сойлын, искусствин, үүдәгч, сойлын-тууҗлгч зөөрин Комиссин ахлачин негдгч дарук, Середниково гидг тохма һазрин Келн-улсин Лермонтовск цутхлңгин директор Михаил Лермонтов алдр өвкин ончта өөн өөдән кемҗәнд бүрдәгдҗәнә, эн җил йоста илвтә йовдлмуд болҗана гиҗ шишлң темдглсмн. Эннь учрта, апрель сарин 24-д США-н конгрессин Библиотекд Лермонтовск конференц бүрдәгдв, терүнд нер һарсн шүлгчин музеймүдин көдләчнр орлцв. Пятигорск балһснд болхла шүлгчин бумбинь шинәс ясҗ кев. М.Лермонтов Петербургд, Садовая уульнцар бәәх 61-ч тойгта герт «На смерть поэта» гидг шүлгән үүдәсмн. Тегәд энд Лермонтовин санлын хора секхәр седҗәнә.
Алдр шүлгч М. Лермонтовд нерәдгдсн керг-үүлдврмүд дарук җилд чигн болхмн. Юңгад гихлә 2015 җил әрәсәд литературин җил гиҗ зарлгдсмн.
Алексән Кишгтә