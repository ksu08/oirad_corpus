Хунаньск багшнрин университетлә нөкцлт делгрх
18-09-2018, 11:33 
Сентябрин 10-д Элстд Хальмг госуниверситетин багшнр болн оютнр Китдәс ирсн күндтә гиичнрән, Хунаньск педагогическ университетин делегациг тосв. Энд хойр вузин нөкцлтин төрәр \u201cтөгрг ширән\u201d сүүр болв. Харһлтыг проректор Кермен Бадмаева һардҗ түрүләд Хальмг ГУ-н тууҗин болн эндрк бәәдлин тускар келҗ өгв. Китд кел даслһна болн тархалһна ик программ Хальмг университетд 10 һар җилин туршарт күцәгдҗәнә, ода Хальмг Таңһчин һоллгч вуз Китд орн-нутгин 13 вузла өргәр нөкцлтҗәнә, тер тоод Өвр Моңһлын, Пекинә келн-улсин, Цинск келн-улсин университетмүдлә бооца батлҗ хамцу кевәр үүлдҗәнә.
Тер тоод хальмг багшнр болн оютнр китд вузмудт одад, тенд өрәл җилдән эс гиҗ улм ик болзгтан китд кел дасна. 2007 җилд Хальмг ГУ-н ул деер Конфуцийин институт секгдлә, җил болһн энүнә медлд кесг керг-үүлдвр күцәгднә. Институтын директор Чжен Фань күндтә гиичнрлә мендлҗ, тедниг ирснднь ханлтан өргәд, Хальмг ГУ болн Хунаньск педагогическ университет нөкцлтән җил ирвәс өргҗүләд бәәх гиҗ нәәлврән медүлв.
- Тана ирлһиг бидн өрәл җилдән күләҗәләвидн, аштнь тана Хунаньск педагогическ университетин консерваторин делегац Элстүр ирв, тегәд бидн асхлад болх тана оютнрин болн багшнрин концертиг теңкән угаһар күләҗәнәвидн, яһад гихлә тадн йоста кевәр китд билг-эрдмин цуг сәәхн тоотынь үзүлҗ чадхит, -гиҗ Конфуцийин институтын һардач Чжен Фань келв.
Дәкәд Хунаньск педагогическ университетин консерваторин делегацин һардачин дарук Ли Мяо эдниг хальмг һазрт бүләнәр тосснд ханлтан өргв. Тиигчкәд гиичнр ахр цагин болзгт таңһчин хотл балһсна онц сән тоотынь хәләҗ чадв, танад ик делгрлттә өдгә цагин университет үүлдҗәхинь бидн бас үзвидн гиҗ күндтә гиич темдглв.
Тер мет Конфуцийин институтын көдләчнр Хальмг университетин багшнрла сәәнәр нөкцлтҗ үр-иньгин бәәдлд көдлҗәнә, тернь йир сән гиҗ күндтә гиич темдглв. Эднә асхлад тәвх концерт чигн күцәмҗтә болҗ цугтаднь таасгдх гиҗ ицҗәнәвидн.
- Мана университет Китдин сән гисн педагогическ университетмүдин негнь. Ода бәәх факультетмүдт селәнә эдл-ахун, биологийин, информатикин факультетмүд немгдв. Ода энд 36 миңһн оютн болн аспирантнр сурчана, университет Хунань провинцин хотл балһснд бәәршлҗәнә, тегәд мана Чанша балһснд тадниг күләҗәнәвидн, мана харһлт ик байрта болхнь лавта. Мана университет бас 40 орн-нутгин 160 университетлә нөкцлтҗәнә, - гиҗ делегацин һардачин дарук келв.
Тер мет эднә вузд орс келнә факультет ик делгрлт авсн бәәнә. Китдин Өмн үзгт хамгин сән гиснь эднә көгҗмин институт, энд 7 факультет болн сурһулин 3 цутхлң үүлдҗәнә, тер мет оютнр симфоническ оркестрт, хорин коллективд болн үүдәгч нань чигн коллективсин үүлдврт орлцна.
Дәкәд делегацин ахлач зерг Ся Сюньцзюнь үг авв. "Өцклдүр өрүн 4 часла босад самолетар нисәд, дәкәд 4 частан автобусар йоввидн, тегәд хаалһ мана невчк күнд болв гиҗ эн темдглв. Тиим болв чигн Элстүр ирхлә эдн тер тоотан дарунь мартчкв, тедү дүңгә икәр эднд мана хотл балһсн таасгдв, әмтн цуһар цаһан седклтә, холас ирсн гиичнрән бүләнәр тосна, тууҗан, сойлан, авъясан хадһлсн бәәнә. Бидн Хунань провинцин сойлыг бас хадһлҗанавидн, терүг концертд үзүлхвидн. Мана провинцд алдр үүлдәч Мао Цзе Дун төрҗ һарсмн",- гиҗ делегацин һардач келв.
Владивосток балһснд болсн экономикин форумд Китдин һардач Си Цзиньпин болн әрәсән Президент Владимир Путин күүндвр кеһәд мана орн-нутгудын нөкцлтиг цааранднь батрулҗ гүүдүлҗ йовна. Тегәд бидн алтн цагт Элстүр ирсн бәәнәвидн. Хальмг улст бидн китд улсин сойлыг үзүлхәр бәәнәвидн, мана хойр орн-нутгин оютнр делегацсар сольлцҗ бас сойлыг, тууҗиг, келиг улм сәәнәр медҗ автха гиҗ күндтә гиич лавлҗ келв.
Тер мет Китдин Ланчжоу балһсна университетд одахн 6 сарин стажировкд одад ирсн хальмг оютнр китдәр келәд, яһҗ тенд сурсна, келән яһҗ байҗулсна тускар тоолврарн хувалцв. "Энд бидн учебникәр даславидн, тенд болхла китд кел багшнрла, әмтнлә күүндҗ дасх кергтә болв, тернь күнд юмн бәәҗ, тиим болв чигн цугнь дасгдад бәәв, мана медрлиг багшнр өөдәнәр үнлдг болв", - гиҗ 3-ч курсин бакалаврмуд цәәлһврән өгв.

ТүРВәН һуна