Баһчудт – төрскнч канал
22-10-2014, 11:06 | Таңһчин зәңгс
әрәсәд баһчудын төлә төрскнч телеүзлин канал секхәр седҗәнә. РФ-н Орн-нутгин Хүүвин депутат Виктор Водолацкий («Негдүлсн әрәсә») тиим седвәр татв. «Ода телеканалмудар дала му йовдлмуд үзүлнә. Интернетд, социальн сетьмүдт неонацизм тархагдҗана. Шин каналар мана орн-нутгт болҗах сән йовдлмудын тускар келгдх. Соньн соңсхврмуд баһчудт урмд өгх, төрскнч, үнн-чик седклтә болхд туслх», - гиҗ Виктор Водолацкий келсмн.
өдгә цагт депутат федеральн правительствин төлә кергтә цаас белдҗәнә. Урднь РФ-н Президентин медлд үүлддг келн-улсин хоорндк хәрлцәнә Советин бичкдүдт болн баһчудт төрскнч болн шагшавдын сурһмҗ өглһнә төрмүдәр бәәдг Комиссин сүүрт эн төрәр өргн күүндвр болла. Сүүрт орлцачнр эн сән седвәриг дөңнсмн.
Шин каналыг «РОСсвет» гиҗ нерәдхәр седҗәнә. Баһчудын ток-шоу, олн зүсн зәңгллһнә болн сурһуль-эрдмин программс эн каналар үзүлхмн. әрәсән вузмудын оютнр болн баахн специалистнр эн седвәриг таасҗана. Мана орн-нутгин цуг регионмудт эн каналын соңсхврмуд хәләҗ болхмн. Эн чинртә керг-төрт федеральн бюджетәс мөңг йилһҗ өгхнь лавта.
Алексән Кишгтә