Марина Мукабенова сойлын көдләчнрт тооцаһан өгв
28-08-2014, 16:30 | Таңһчин зәңгс
Орн-нутгин Хүүвин депутат Марина Мукабенова августын 27-д Амр-Санана нертә Келн-әмтни библиотекин көдләчнрлә харһлт кев. Эн үүлдән кеҗәх көдлмшиннь тускар депутат тооцаһан өгв. өдгә цагт Марина Алексеевна Орн-нутгин Хүүвин финансин рынкин төрин Комитетин гешүн болҗ үүлдҗәнә. Шидр Крымд көдлмшиннь кергәр одсна тускар М.Мукабенова тодрхаһар келҗ өгв. Дөрвн өдрин эргцд цуг депутатнр – ут-тоодан 450 күн бәәрн әмтнлә харһад, тедниг соңсад, учрҗах төрмүдинь бичҗ авв, эднә эрлһсин цуглулв. Эн саамд «Единая Россия» партин, ЛДПР-ин, КПРФ-ин фракцсин гешүд политическ төрмүдән хооран кеһәд, әрәсән ханьд дәкнәс орсн Крымин улст дөң болхин төлә чидлән әрвллго келв. Онц темдглхд, эднә тәвсн төрмүд әрәсән төрмүдлә өөрхн. үлгүрнь, кесг өрк-бүл общежитьмүдт, хуучрад эвдрҗәх гермүдт бәәнә. Шин гер-бүүр энд кесг җилин туршарт тосхгдҗасн уга. Терүнә тускар бәәрн улс депутатнрт келҗ өгв.
- Орн-нутгин Хүүвин депутатн Крымд цуһар ирснә учрнь юундв гихлә, энд ямаран төр һоллгчнь болҗахиг, әрәсән ханьд тоха арл хәрү орлһиг юунас авн эклх кергтәг медхәр бидн тиигәрән одвидн, - гиҗ Марина Мукабенова цәәлһв. – Цуглулҗ авсн эрлһсиг, документсиг бидн шишлң штабд күргҗ өгвидн, цааранднь болхла тернь РФ-н правительствд, Президентд йовулгдв. Крымд өдгә цагт дигтә-дарата бәәдл тогтахин төләд зака үүдәһәчнр цуг арһ-чидлән холвх зөвтә.
Амр-Санана нертә библиотекд ирхәсн урд М.Мукабенова сойлын министерствд орн-нутгт дегтрин кедү саң бәәхин тускар, эн халхар ямаран шин закад батлгдсна тускар сурвр өгв. Харм төрхд, эн туст тодрха цәәлһвр энүнд күн өгч чадсн уга. Эн туст РФ-н сойлын министерств ик көдлмш кесн бәәнә. Орн-нутгин Хүүвд сойлын министр тооцаһан өгчәх зөвтә гисн закан эн җил батлгдв. Тегәд чигн эн туст учрдг төрмүдин тускар депутатнр медҗ, кергтә закад үүдәҗ чадхнь лавта.
Дәкәд нег закан ода белдгдҗәнә. 1993 җиләс авн библиотексин туск закан хүврүлгдәд уга. өдгә цагт шин технологиймүд үүлдҗәнә. Болв терүнд күрх арһ библиотексин көдләчнрт учрҗахш. Келхд, Интернетәр дамҗулҗ, талдан библиотексин көрңг өңгәр олзлх арһ уга болҗана. Ода мана Комитет эн төриг хаһлх арһ хәәҗәнә.
Дегтрин саңд кесн харһлтын йовудт М.Мукабенова талдан чигн олн төрин тускар келв. Көдләчнрин олн сурврмудт хәрү өгв.
Тер өдрин бийднь Орн-нутгин Хүүвин депутат Хальмг таңһчин Нелн-әмтни оркестрин коллективлә харһҗ, күүндвр кев.