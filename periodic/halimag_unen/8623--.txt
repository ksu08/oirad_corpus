Келн-улсин бичмрин Өдрлә йөрәв
05-09-2018, 10:33 
Сентябрин 5-д мана орн-нутгт болн таңһчд Келн улсин бичмрин өдр темдглнә. Эн сән өдрлә олн әмтиг таңһчин Толһач Алексей Орлов йөрәв. "Алдр гегәрүләч Зая-Пандита Намкай Джамцо кезәңк хальмг тод бичгиг үүдәсмн. Хальмг улсин туужд тернь ончта нег йовдлнь болсмн. Хальмг сойлыг делгрүллһнә шин девсңнь болҗ, мана келн-улсин ончта ховр авъясиг болн хальмг кел болн литературиг хадһллһнд нилчән күргсмн.
Келн-улсин бичмрин өдр - ямаран чигн олн улсин җирһлд келн ямаран ик үнтә чинр зүүдгинь бас нег дәкҗ үзүлх саам болҗана. Хальмг кел хадһллһн, терүг медлһн болн күндллһн - энтн келн-улсин бийән медлһиг батрулдг, эврә олн улсин, мана алдр орн-нутгин талдан чигн келн-улсин тууҗиг болн сойлыг күндллһнә сурһмҗ өгдг эв-арһ болҗана.
Мана келн-улсин һол зөөриг - хальмг келән мана хулнцгудт, иргч үйнрт күргҗ хадһлхин төлә маднд цуг арһ-чидлән негдүлх кергтә гиҗ бат ицгтә бәәнәв",- гиҗ Йөрәлин бичгт келгдҗәнә.
Тер мет Келн-улсин бичмрин өдрлә олн әмтиг таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов йөрәҗ, эднд кезәңк келән, бичмрән, авъясан хадһлҗ, бат-эрүл-менд эдлҗ бәәхиг дурдв.