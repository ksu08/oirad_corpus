Даатхлһна мөңгән өгчәхш
06-08-2014, 16:48 | Таңһчин зәңгс
Хальмг Таңһчд үүлддг ПФР-ин әңгин зәңглсәр, 2014 җилин июль сарин то-дигәр таңһчин предприятьмүд болн организацс Пенсионн саңгин бюджетд орулх даатхлһна мөңг өглго 265 сай арслң өр тогтасмн. Октябрьск, Баһ Дөрвдә болн Целинн райодын ПФР-ин заллтсин өрнь хамгин ик. Хальмгин 37 предприять ик өртә, эднә өрнь ут тоодан 153,2 сай арслң тогтаҗана. Тедн дунд «Элиставодоканал» МУП, «Аэропорт Элиста» ОАО, «ДСК» ЗАО, «Калмдорупр» ОАО, «Энергосервис» ОАО, «Восток» ОАО, «Калмыцкий» ОАО болн нань чигн предприятьмүд.
2014 җилин зурһан сарин эргцд ПФР-ин региональн әңгд эрк биш пенсионн даатхлһна мөңгнә тоод 1131,1 сай арслң орсмн. ФОМС-ин бюджетд эн җилин түрүн өрәлд 251, 6 сай даатхлһна мөңгн орсмн.
Темдглхд, даатхлһна мөңгн ачта амрлһнд бәәх улсин пенсин даатхлһна әңгинь тетклһнд (өдгә цагт таңһчд 73 миңһн пенсионер бәәнә), эндр өдр көдлҗәх әмтнә иргч пенсин мөңгинь тогталһнд һарһгдна. Тегәд предприятьмүд болн организацс даатхлһна мөңгиг цаглань өглго эс гиҗ төрүц өглго бәәхлә, эн йовдл медәтә болн иргчдән пенсьт һарх улст му нилчән күргхмн.