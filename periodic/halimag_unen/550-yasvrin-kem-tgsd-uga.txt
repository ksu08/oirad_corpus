Ясврин кем төгсәд уга
07-10-2014, 19:50 | Таңһчин зәңгс
Хаалһ ясдг көдлмшчнр хаврин эклцәс авн киитртл көдлцхәнә. Элст төгәлҗ йовсн цагтан энд-тенд шишлң техник көдлҗәхиг болн хаалһс ясҗах улсиг үзҗ болхмн. «Городское зеленое хозяйство» МБУ-н хаалһин участкин көдләчнр хаврас нааран Элст балһсна хаалһс ясҗана. Сентябрь сарин чилгчәр хур икәр орад бәәсн учрар эдн көдлмшән цаг зуур зогсасн билә. Даруһас чилгр, нарта өдрмүд болв, тегәд эдн дәкнәс ясврин көдлмшән эклв.
Одахн эдн балһсна Чернышевскийин, Бабушкинә, Кирбазарн уульнцсин көлгн-күчн йовдг хаалһс ясв. Дәкәд болхла шишлң техник олзлад шин эв-арһар хату девскртә хаалһст һарсн нүкд ясв. үлгүрләд келхлә, Городовиковин проспектәс авн вокзал күртл, Леваневскийин, Илюмжиновин, Кануковин, Осипенкон уульнцст хаалһсин нүкд ясв.
Тер мет көлгн-күчн түргәр йовлһиг хөрдг шишлң тоот хаалһст кесмн. Хаалһс яслһна кем төгсәд уга. Юңгад гихлә балһсна кец-таал ясруллһна туст кех керг дала. Тегәд йосндан киитртл темдглсн көдлмшән дуусх кергтә.
Нурһлҗдан олн көлгн-күчн йовдг болн олна көлгн-күчн йовдг хаалһс хамгин түрүнд ясна. Тер мет ясвр кеҗәх цагт хату девскртә хаалһин бәәдлиг шинҗләд, хамгин икәр эвдрсн хаалһсиг ясхар шунна.