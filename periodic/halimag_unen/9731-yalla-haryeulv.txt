Ялла харһулв
08-05-2019, 10:09 | Таңһчин зәңгс
Элстд электрокүч олзллһна төлә удан цагт мөңг өгдго улсиг ялла харһулв. Балһсна цөөкн күн зөв угаһар электрокүчәр теткгдҗәсмн. өртә улсин патьрмудыг электрокүчәр тетклһинь зогсаҗ. Болв эдн бийснь электрокүчнә сетьмүдт патьран залһҗ, зөв угаһар электрокүч олзлҗасмн. Тегәд эдн бәргдәд, ик өрнә деернь ял өгх зөвтә болв.
Хотл балһснд 2019 җилин түрүн һурвн сарин эргцд кесг сардан туслмҗин мөңгиг эс өгчәх тавн күн электрокүчәр тетклһнә сетьд зөв угаһар патьран залһсндан административн дааврла харһулгдв. Ода болхла эдн 365,4 миңһн арслңга өрн деернь ик ялын мөңг өгх зөвтә болҗана.
Эврә дурар электрокүчнә сетьд патьран залһсн улс нег герт бәәх хам-хоша әмтнәс электрокүч хулхалҗана. Зөв угаһар олзлгдҗах электрокүчн олн давхр герин счетчикин тоод авгдад, цуг патьрмудт бәәх әмтнә хоорнд хувагдна. Электрокүчиг хулхалсна ашт туслмҗин төлә мөңгән цаглань өгдг эдләчнрин зөвинь эвдгднә. Хулхалсн электрокүчнә төлә хам-хоша бәәх әмтн чигн мөңг өгнә, хулхачнр бәргдхлә ик ялд унна. Дәкәд болхла хулхаһар электрокүчиг олзлсн йовдлмуд әмтнә эрүл-мендд болн җирһлднь әәмшг учрахмн. Юңгад гихлә электрокүчнә объектин көдлмшт дурндан орад бәәхлә, түүмр чигн учрх әәмшг бәәнә, шам генткн унтрад, бәәцин техник эвдрәд чигн бәәхмн, әмтн чигн зеткрлә харһҗ чадхмн.
Маргарита АРЗАЕВА