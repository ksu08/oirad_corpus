Дала ламин үүлдвр күмн-әмтнд туслҗана
05-07-2017, 15:42 
Җил болһн июль сарин 6-д Бурхн Багшин номд шүтдг улс цуг делкәд Дала ламин гегәнә һарсн өдриг темдглнә. Эвин Нобелевск
мөрән лауреат урдк кевәрн олн дунд шаҗна ном цәәлһҗ, кесг орн-нутгар йовҗ, лекц умшна, харһлт кенә. Сүл цагт Америкт лекцс умшсна хөөн Дала ламин гегән Энткгин һазрт ирәд, энд ар үзгин штатд шаҗна номин цәәлһвр өгв. Җилин туршарт кенлә, альд харһхин, ямаран төрмүдәр күүндвр болхнь, ямаран конференцд орлцхнь дигләтә бәәнә. Тиигәд өдр болһн Дала ламин гегән олн сурһульчнрлаһан харһна, политикүд, артистнр, олна үүлдәчнр, номтнр Мана Күңкл Багшла ирҗ харһхар зүткнә. Бурхн Багшин ном делкәд олн улсин ухан-седклиг авлҗахиг тернь үзүлҗәнә. Эн номиг олн дунд цуцрлтан уга цәәлһҗ тархаҗ йовх Дала ламин үүлдвр тегәд цуг улсин оньгт бәәнә.
Хальмгт эн өдриг оньдин ик байртаһар, Күңкл Багшт күндллһән болн ханлтан медүлҗ, миңһәд улс темдглнә. Бурхн Багшин Алтн сүмд Дала ламин гегәнә шишлң өргәнь бәәнә. Июлин 6-д тер өргәһәс ик зургнь ик өргмҗтәһәр һарһгдҗ, мөргүлин хорад күндтә ширә деер залҗ тәвгдхмн. Эн ик чинртә үүлдврин хөөн байрин мөргүл эклхмн. Цутхлң хурлын гелңгүд
хөрн негн ном умшҗ, мөргүлин евәлд олн улсиг күртәхмн. Өрүн нәәмн часла мөргүл эклтл Бурхн Багшин номиг харҗ, әрүнәр хадһлҗах харсачнрт нерәдсн шаҗна йосрхл күцәгдхмн. Дала ламин үүлдврин туск документальн кино хәләҗ болхмн. Мөргүлин хөөн цугтаһинь хальмг цә, боорцгар тоохмн. Байрин керг-үүлдвр асхн Диилврин талвң деер болхмн. Энд болх концертд ирсн улс искусствин нертә үүлдәчнрин билг-эрдмлә таньлдҗ чадҗана. Авъяс болсар ик-ик тортмуд белдгднә. Терүгинь амсхар әмтн талвңгур оларн ирнә.
Москвад чигн эн өдриг өргәр темдглхмн. Кинон Цутхлң герт байрин асхн болхмн. Терүг Төвд сойлын болн зәңгллһнә цутхлң, "Сохраним Тибет" гидг саң бүрдәҗәнә. әрәсәд, Моңһлд болн СНГ-н нутгудт Дала ламин гегәнә күндтә элч, Хальмгин шаҗн лам Тэло Тулку ринпоче нүр үг келҗ, байрин асхиг секхмн. Эн өдр кинон Герт цуглрсн улст Дала ламин туск шин кино
үзүлгдхмн. Тернь нертә американск режиссер Мики Лемли тәвсн фильм. "Последний Далай-лама?" гисн нертә фильм хәләсн улс уха туңһахнь маһд уга. Эн фильм Элстд \u201cРодина\u201d кинотеатрт июлин 6-д 16.30 минутла үзүлгдхмн. Келхәс, Мики Лемли хөрн һурвн җил хооран Дала ламин гегәнә тускар ик шууга татсн фильм тәвсн билә. Тернь "Өр-өвч седкл тууврт: Дала ламин гегәнә бәәдл-җирһл" гиҗ нерәдгдсн билә. Фильм кесг кинофестивальд күцәмҗтә кевәр үзүлгдсн билә. Ода шин фильм олна оньгт тусхагдҗана.
Кезәнә цагас авн хальмгуд Бурхн Багшин номд шүтҗ, җирһлдән номин зааврар һардвр кеҗ йовсмн. Хурлмуд шаҗна ном цәәлһдг, мөргүл кедг бәәрн болсн деерән медрл өгдг, олн зүсн эрдм дасхдг, зурха заадг, оюни зөөрлә таньлдулдг цутхлңгуд бәәсмн. Тер учрар өрк-бүл болһнас нег көвүнь эрк биш шаҗна ном даслһна хаалһд ордг бәәсн билә. әмтн болхла, җирһлдән нег чигн кемд Дала ламин гегәнд күрч зальврҗ, әдстнь күрх ик күслтә бәәсмн. Нутгин һардачнр, нойдуд болн зәәсңгүд тер күслиг күцәҗ, хол Төвдт күрч Дала ламд баралхдг бәәснә туск тууҗин тодлврмуд бәәнә. Хурлд церглҗәсн манҗнрас хамгин билгтәһинь Зууһин Алтн Дееврүр ном дастха гиҗ йовулдг бәәсинь бас ода цугтан меднә. Тенд хөр шаху җилд шаҗна ном дасад, Дала ламин гегәг үзҗ йовсн гелңгүд номдан дамшад, хәрү нутгурн ирҗ, хурлмуд залҗ йовсмн.
Дала ламин гегән нарта орчлңла мендлсн өдриг темдглх болһнд цуг эн тоот мана уханд орна. Җилмүд давад, шин йосн ирәд, хурлмуд уга кегдсн бийнь әмтн бурхн-шаҗан мартлго чееҗдән хадһлад, тууврин күнд цагла чигн зулан өргәд, мөргәд, зальврад йовҗ, үйнртән шаҗнд итклһнә улынь хадһлсн болдг. Күнд тоот ард үлдәд, таңһчан босхҗ авад, өдр-бүрин
үүлдвртән бурхндан зальврад йовҗ әмтн бурхн-шаҗан шинәс босхҗ авгдх цаг күртл ирв. Эн ут цагин дотр хурлмуд шинәс тосхгдв, номта олн багшнр ирҗ цәәлһвр өгдг болв. Мандл тосхгдҗ, шаҗна кесг йосрхл кегддг болв. Хальмг гелңгүд Энткгин һазрт шаҗна ном дасҗ ирсн көдлҗәнә. Цагин йовуд дахад, хальмгуд ода моһлцг һазрин ямаран чигн бәәрнд күрч чадна. Дала ламин гегәнә лекцст җил болһн кесг миңһн хальмгуд күрнә. Наадк олн хальмгуд кезә Дала ламин гегән әрәсәд, Хальмгт ирх гиҗ күләһәд, дәкнәс ном умшҗ зальврхмн. Бурхн Багшин Алтн сүмд бәәх өргәдән ирҗ залрҗ гисн ицлтәһәр хальмгуд ном умшҗана. Дала ламд ут нас наслхиг дурдҗ цуг делкәд олн улс эн өдр ном умшхмн.

ҖИРһЛИН Кермн