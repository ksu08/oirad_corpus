Элстд тосхгдҗадг чонҗин тускар
22-12-2018, 09:14 
Шидр "Калмыкия" РИА-н талвңд дарани брифинг болв. Журналистнр Элстин болн Хальмгин архиепископ Юстинианла харһв. Брифингд гелң Алексий Грищенко болн протоиерей Юрий Котинов бас орлцв.
Күндтә гиич, архиепископ Юстиниан, давҗах җилд епархин кесн үүлдврин тускар келв. Эн җилд Городовиковск балһснд цесаревич Алексийин чонҗ күцц тосхгдв болн әрүслгдв. Энтн олн зүсн цааҗла харһад, әмнәсн хаһцсн улст бумб болҗана.
2018 җилд хойр һашута йовдл: орс хаана (Николай II) өрк-бүлиг алсна 100 җил болн хальмг улсин цааҗллһна 75 җил болҗана. Тер өдр протоирей Юрий Котинов әврә үрдлә хамдан кесн "Дорога в вечность" гидг панорамн экспозицсиг олн әмтнә оньгт тусхав. Энүнә экнь цуг хальмг улс мет цааҗла харһла. Тегәд энтн теднд нерәдгдв.
"Орс болн хальмг улс оньдин дөрвн цагт байр-зовлңган хувалцҗ, нег-негндән тусан күргнә. Мана сән хәрлцәнә тускар бичкдүдт, баһчудт даңгин келх кергтә. Тиигхлә мана улсин иньгллт улм батрад йовх", - гиҗ гиич келв.
Городовиковскд чонҗ әрүслҗәсн цагт Элстд Н. Пальмовин нертә таңһчин Келн-улсин музейд хальмг улсиг цааҗла харһулад, күүнә һазрур туусн йовдлд шишлң экспозиц секгдлә. Элстд әрүн Кириллын болн Мефодийин Кафедральн чонҗ тосхгдҗана. Гиичин келсәр, январь сарин 6-д, орс бурхн-шаҗна байрин өмн өргнд (Рождество) тосхгдҗах чонҗин хамгин дор давхрт (цокольный этаж) әрүн Софияд нерәдгдсн ном умшх күсл бәәнә.
Архиепископ эн чонҗд мөңг цуглулҗ нөкд болсн таңһчин улст ик ханлтан өргв. Гиич Хальмгин шаҗн лам Тэло Тулку ринпочен ик туста үүлдвринь шишлң темдглв. Дарук җилд чонҗин тосхлтын көдлмш улм шунмһадулгдх гиҗ архиепископ нәәлҗәнә.
2019 җилд епархий бас дала буйнта керг-үүлдврмүд күцәхәр бәәнә. Брифингин чилгчәр Элстин болн Хальмгин архиепископ таңһчин улсиг шин җилин байрла цаһан седкләсн йөрәһәд, эднд эрүл-менд, хөвтә җирһл дурдв. Журналистнрт бас бүлән үг келҗ, белгүд нерәдв.