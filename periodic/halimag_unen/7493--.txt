Сойлан хадһлҗ делгрүлхмн
06-03-2018, 09:59 
Тер мет таңһчин Улсин Хуралын (Парламентин) Ахлач Анатолий Козачкон бичгиг терүнә дарук Николай Нуров умшч өгв. Дарунь ончта өөнләнь Нина Гаряевнаг ах федеральн инспектор Александр Беляев йөрәҗ, хамдан көдлҗәсн цаган тодлв, эн умшлһн гуманитарн номиг делгрүлҗ тана кергиг цааранднь күцәлһнд тәвцән орултха гиҗ йөрәв. Тер мет РАН-а Өмн үзгин номин шинҗллтин цутхлңгин (ЮНЦ) ахлачин нөкд Виктор Коваленко Нина Очировад Йөрәлин бичг болн цецгүд бәрүлҗ өгәд, бүлән үгән келв.
Дәкәд Хальмг ГУ-н профессор, "Иргнә сурһуль-эрдмин цутхлң" гидг АНО-н һардач Раиса Дякиева номт Нина Очирован кесг җилин олна болн номин үүлдврин тускар тодрха илдкл кев. Комсомолын, партийн органмудт кесг җилдән көдләд, хөөннь РАН-а Хальмг гуманитарн шинҗллтин институт 17 җилдән күцәмҗтәһәр толһалҗ йовсмн гиҗ келгдв.
Цааранднь Хальмг госуниверситетин проректор Кермен Бадмаева Нина Гаряевнаг йөрәҗ, таңһчин һоллгч вузд күцәгдҗәх гуманитарн шинҗллтин тускар келәд, терүнә үл деер нарт- делкән болн регионмудын хоорндк нөкцлт ямаран кевәр делгрҗәхин тускар зәңглв. Түрг-моңһл янзта олн кел шинҗллһнә, орс кел талдан орн-нутгудт тархалһна, әрәсән Номин академин нүүрлгч институтмудла хамцу көдлмшән гүүдүллһнә ул деер тер нөкцлт сүл җилмүдт өсәд- өргҗәд йовна, терүг бидн университетин шунлтта үүлдврәс меднәвидн.
Олн янзта кесг номин цутхлңгуд терүнә ул деер тогтагдла, аштнь һазадын болн мана орн-нутгин вузмудла, номин институтмудла нөкцлт делгрҗ, вузин багшнрин болн оютнрин академическ хәрлцән батрад йовна, фундаментальн номин кесг шинҗллт күцәгдҗәнә, гиҗ проректор темдглв.
Дарунь РАН-а Өмн үзгин номин цутхлңгин археологин лабораторин һардач профессор Сергей Лукьяшко "Скиф улсин портретмүдин галерей" гидг илдкл кев. Урднь Дундын Азийин болн Сахара көдә һазр цецгәрҗ йовсн тег бәәҗ, дәкәд тер һазриг хаһлад тәрә тәрәд бәәснә хөөн тег көдәд хүврҗ, тегәд тиим үүлдвр күцәхин өмн тер һазрт бәәсн кезәңк улсин эдл-ахун үүлдвриг шинҗлх кергтә.
Евразин һазрт кезәнә бәәсн скифмүд иранск уңг-тохмта улс бәәсмн, ода эднә хол элнцгүднь Ар үзгин Осетьд бәәнә. Эдн Европин улсин чирә-зүстә бәәсмн. Эднә тууҗас дала юмн хадһлгдсн уга. Йирдән ямаран чигн келн улс бийән хадһлхар бәәхлә хамгин түрүнд келн-улсин сойлан делгрүлҗ хадһлх йоста гиҗ номт заав.
Дәкәд Хальмг Таңһчин тууҗиг шинҗллһнә онц тоотын тускар Хальмг ГУ-н профессор Александр Команджаев соңсхвран кев. Хальмг улсин тууҗиг бидн советск, дәкәд әрәсән номтнрин хәләцәр, марксистин методологийәр ул кеһәд шинҗлләвидн, ода болхла хальмг улсин делкәг-авъясинь, авг-бәрцинь, өөрд улсин тууҗинь, дорд үзгин авцта улсин сойлынь шинҗлх кергтә, тиигхлә йостаһар давсн цагиг үнлҗ болхмн гиҗ профессор тоолвран келҗ, өдгә цагин тууҗч-номтнрин үүлдвринь өөдәнәр үнлв.
Талдан чигн соньн кесг илдклмүд эн онц чинртә умшлһна йовудт РАН-а КНЦ-н, Хальмг ГУ-н номтнр кев. Конференцин чилгчәр йосна, номин болн олна организацсин элчнр Моңһлын Келн-улсин номин академин күндтә гешүн Нина Гаряевна Очироваг йөрәҗ, терүнә үүлдвринь болн тәвцинь өөдәнәр үнлҗ белгүдән болн цецгүдән бәрүлҗ өгв. Тиигҗ эн конференц ЮФО-д гуманитарн ном шинҗллһнд ик тәвцән орулҗ улм шин соньн номин үүлдвр күцәлһнд урмд өгв.
ТүРВәН һуна