Баахн дууч Эльгена
17-05-2018, 09:34 
Дуулдг күн олн болв чигн, төрскн келәрн дуулҗ нутгиннь әмтиг байрлулдг күн ховр харһдг болҗана. Эндр бидн тиим нег дуучла таньлдулхар бәәнәвидн. Эн күүкн иргчдән мана сойлын үүлдәчнрин тоод орҗ, таңһчин нер һарһхнь маһд уга.
Эндр мана редакцин гиич - өвәрц нертә, баһ наста дууч Эльгена Церенова. Эльгена - П.О.Чонкушовин нертә искусствин училищин улсин дууна әңгин 1-ч курсин оютн. Күүкн бичкнәсн авн дуулхдан дурта. Көгҗмәр соньсмдг күүкн насарн баһ болв чигн эврә соңсачнран олснь лавта.
- Түрүләд бийиннь тускар келҗ өгич.
- Тохмарн би Көтчнрә района Хорха-Тугтн селәнәс, каакнахна ач, талтахна зе күүкн. Тугтнд өсәд-бослав, школд сурһуль сурдг биләв, дарунь өрк-бүлтәһән Элстүр нүүҗ ирләвидн. Давсн җилин намрас авн экләд П.О.Чонкушовин нертә искусствин училищд сурчанав. Кезәнәс авн тенд сурхар седҗәләв, тегәд мини нег бичкн күсл бүтв. Баатр Лиджи-Горяевин һардҗах "Йөрәл" ансамбльд дуулнав.
- Эльгена гидг нерн йир ховр, өвәрц нерн. Кен чамд иим нер өгв?
- Эн нериг нанд экм өгсмн. Намаг төрхд эк-эцкм олн нерд шалһад шүүҗ, аштнь ончта, ховр харһдг нерн гиһәд, намаг Эльгена гиҗ нерәдҗ. Орсар, "родная" гиҗ.
- Көгҗмд дуртаһан альк цагас авн медвч?
- Көгҗмд, ду дуулхдан бичкнәсн авн дуртав. Ээҗм Боова Халаевна болн экм Алтана Александровна намаг дасхдг билә. Эднә нилчәр төрскн келән, өвкнрин заңшал медҗ авлав, ду соңсч даслав. Ээҗм ду дуулхас нань домбр цокна, тегәд ээҗән дураһад домбр цокдг даслав.
- Ду дуулхдан дурта әмтн дала, зуг дуучин эрдм шүүҗ авдгнь тоота. Яһад чи дууч болхар седвч?
- Көгҗм - мини дурта керг болҗана. Дөрвдгч класст сурчахдан эрк биш дууч болнав гисн шиидвр авсн биләв. Тер цагас авн күслдән күрх хаалһар йовҗ йовнав.
- Ямаран дуд дуулнач?
- Домбрт келдг, улсин дуд, түүрвәчнрин дуд, төрскнә, дурна туск, олн зүсн дуд мини репертуарт бәәнә. Цуг эн дуд хальмг эс гиҗ халх-моңһл келәр дуулнав. Эдн дунд дурна туск дуд олн бәәнә. Яһад гихлә дурн көгҗмлә әдл меҗә уга.
- Тегәд чини дуулҗах эн дуудас кедү дууг студьд бичҗ авлач?
- Ода деерән арвн негн дун бичгдсн бәәнә.
- Кен чамд оранжировкс кеҗ өгнә?
- Зәрм дуд Сергей Джиджиковин студьт бичҗ авсн биләвидн, зәрминь Адьян Убушаевин "Aquarius" студьд.
- Чини хамгин дурта дун.
- Тәәз деер хальмг, моңһл улсин дуд дуулнав, зәрмдән түүрвәчин бичсн дуд чигн дуулнав. Зуг хамгин дуртаһинь келхлә, ээҗин болн экин тускар дуулгдснь. Ээҗин тускар олн хальмг дуд бәәнә, иим дуудт дуртав.
- Дууна марһаст орлцлач?
- Тииглго. Олн марһаст орлцлав.
- Ямаран күцәмҗ бәрвч?
- үлгүрнь, эн җилин "Цугәрәсән оютнрин хаврт" негдгч орм эзлсн биләв, "Голос Калмыкии" гидг марһанд хойрдгч ормд һарлав.
- Нег тәәз деер нертә артистнрәс кенлә хамдан дуулхар седҗәнәч?
- Данара Шалхановала, Татьяна Чиктеевала болн Халинь дуучла хамдан дуулх седкл бәәнә. Немәд келхд, шидр Сергей Джиджиковин "Bitrate studio records" гидг студьд Халинь дуулдг "Ээҗ минь" дууг бичҗ аввидн.
- Эврә үүдәлтдән кенәс үлгүр авнач?
- Данара Шалхановаһас болн Анна Очкаеваһас үлгүр авнав. Хальмгин дуучнрас Данара Шалханова икәр таасгдна, терүнә дууллһн нанд йир сәәхн болҗ медгднә.
- Дуулхас нань ю кехдән дуртавч?
- Сул цагт биилхдән дуртав. Урднь "Җаңһр" ансамбльд биилдг биләв. Ода болхла зумба гидг би дасчанав, зуг хальмг бииһин тускар мартхшв. Дәкәд болхла make-up кедг дасчанав. Энүг дасхар таньл күүкдән будҗанав (инәнә).
- Иргчдән ю кехәр седҗәнәч? Чини үүдәлтин зура ямаран?
- Түрүләд искусствин училищ төгсәх кергтә. Ода эн сурһуль - мини һол керг. Сурһулян төгсәчкәд репертуаран улм ясрулх зура бәәнә: шин дуд дасч авх, төрскн таңһчиннь, хальмг улсин сойлыг байҗулх седклтәв.
- Чини санаһар болхла, күцәмҗ юунас тогтна?
- Күцәмҗ олн юмнас тогтна, зуг хамгин һоллгчнь - икәр көдлх кергтә. Тегәд күцәмҗ гидгтн ик күч-көлснә ашар төрҗ һардг юмн гиҗ сангдҗана.
- Тегәд чи бийән күцәмҗтә күн гиҗ тоолҗанч?
- Ода деерән уга. Мини үүдәлтин хаалһ шинкән эклҗәнә, тер учрар күцәмҗд күрхин төлә дала һатлх кергтә.
- Хамгин әрүн күсл ямаран?
- Мини элгн-садн цуһарн ни-негн, гем-шалтг уга бәәтхә, делкә дән-даҗг уга, төвкнүн болтха, энтн хамгин әрүн күсл мөн.
- Чини бәәдл-җирһлин зокал ямаран?
- әәҗәхлә бичә ке, экләд кесн болхла бичә ә. Мини санаһар, җирһлд даңгин шин юм хәәх кергтә. Шин юм дасч авхас әәхмн биш, нег ормдан зогслго уралан зүткдмн.
МАНҖИН Санл