Олна күчллһиг негдүлхмн
16-08-2014, 15:46 | Таңһчин зәңгс
Мана медәтнр оньдин шунлттаһар таңһчин болн орн-нутгин кергүдт орлцҗ эврә хәләцән медүлҗ туста кесг керг күцәҗ хамцу кевәр эврәннь олна организацин ханьд үүлдҗәнә. Августын 14-д Элстд правительствин герт дәәнә болн күч- көлснә ветеранмудын олна организацин дарани пленум болв.
Энүг нүр үгәр таңһчин олна организацин ахлач Владимир Овечкин секәд доклад кев. Мана һол төр – ветеранмудын, пенсионермүдин сә хәәлһн болҗана, терүг бидн 27 җилин туршарт арднь орҗ шунлттаһар күцәҗәнәвидн. Сүл җилмүдт бәәдл- җирһлин кемҗән өсв, экономикин, сурһуль-эрдмин, сойлын делгрлтд баһ биш күцәмҗ бәрсн бәәнәвидн.
Тиим болв чигн пенсин кемҗән икәр өсҗәхш, тегәд зәрм мана медәтнр нам үстә-тоста хот-хоолан хулдҗ авч чадхш. җил ирвәс үн өсәд, хот-хоолнь чигн үнтәрәд йовна. Эднд невчк дөң болхин төлә дәәнә цагт тылд көдлҗ йовсн ветеранмудт пенсинь кесг холванд өөдлүлҗ дәәнә ветеранмудын статус эднд өгхмн гиҗ мана олна ветеранск организац төр тәвҗәнә.
ЖКХ-н халхд чигн хаһлх төр баһ биш, терүнә тускар мана пенәсионермүд болн ветеранмуд тасрхан угаһар келнә. Яһад гихлә җил болһн ЖКХ - н тарифмүд өснә. Герт дула оруллһна төлә мөңгинь зәрмнь счетчикәр авна, наадк гермүдт тарифәр авна. Тер үн әдл биш, залврин кампань эн туст дигтә-дарата бәәдл тогтаҗ чадҗахш. Тегәдә дулана күчнә нормсин тускар тодрха күүндвр кеҗ цугинь йилһҗ авх кергтә. гиҗ В. Овечкин темгдвлв.
Пенсионермүдиг болн ветеранмудыг эмәр тетклһнә, цаглань стационарн эмнлһнд оруллһна халхар чигн күцәх баһ биш төр бәәнә. Эн туст мана организац ветеранмудын зөвинь харслһна үүлдврән цааранднь чигн шунлттаһар күцәхәр зуралҗана.
2015 җилд бидн Төрскән харсгч Алдр дәәнд диилвр бәрснә 70 җилин өөниг темдглхвидн. Тер диилврин ик чинринь баһчудт цәәлһҗ өгх кергтә. Тиим көдлмшт мана ветеранмуд шунлттаһар орлцҗана. Эдн Сталинградск болн Курск дуһуд болсн дәәлдәнә 70 җилин өөнд нерәдсн керг-үүлдврт орлцла, терүнә тускар баһчудт келҗ өглә.
Болв мана дәәнә ветеранмудын тонь цөөкрәд йовна, наснь чигн баһрҗахш, тегәд Афганистана болн нань чигн һазрт дәәлдәнд орлцсн дундын наста ветеранмудыг эн кергт улм өргәр орлцулх кергтә гиҗ санҗанав.
Мана пенсионермүд болн ветеранмуд таңһчин һардврин һол оньгт бәәнә, терүнә төлә бидн таңһчин Толһачин үүл дааҗах Алексей Орловд ханлтан өргҗәнәвидн. Алексей Маратович цуг райодар одад әмтнлә харһҗана, теднә хурц төрмүдиг хаһлҗана, ветеранмудт болн пенсионермүдт дөң боллһна цуг төриг оньгтан авч, бачм үүлдвр күцәҗәнә.
Тер мет күч-көлснә сурһмҗин тускар мартҗ болшго. Мана таңһчд Күч-көлснә кесг Герой бәәсмн, теднә тускар келҗ өгәд теднәс үлгүр авхмн, теднә тускар баһчудт улм өргәр келҗ өгхмн.
Мана цуг райодын эклц организацс цуг эн төрәр бас баһ биш үүлдвр күцәҗәнә, әмтнә неквриг күцәнә. Мана ветеранмудын һоллгч советд эн җилин эргцд 61 күн орҗ ирәд бас төрән келҗ некврән тәвлә. Тер тоод инвалидмүд, пенсионермүд, һанцарн бәәдг медәтнр эднә кергинь бидн эрк биш күцәх зөвтәвидн гиҗ таңһчин ветеранмудын олна организацин ахлач үгән товчлв.
Дарунь кесг җилдән таңһчин һардврт болн правительствд көдлҗ йовсн күндтә ветеран Николай Кичапов үг авч келв. әрәсән тоомрсиг һазадын ордудт өөдлүлх кергтә. Советск Союз дәәнд 27 сай иргнән геесмн. Тиим кевәр фашизмиг диилсмн. Терүнә тускар США-н болн Европин орн-нутгин мартсн бәәдлтә. Тегәд чигн ода фашистнрин хәләцтә улс Украинд йос һартан авсмн, ода әрәсән меҗән өөр дәәлдә кеҗәнә. Тиим йовдлын тускар маднд, ветеранмудт, бас тоолврарн хувалцх кергтә.
Мана экономикин төрәр ветеранмудын тоолвриг күн медхәр седхш, эднд болхла гүн медрл, олн җилин дамшлт бәәнә, эдн сүв -селвгән өгхлә ик туста юмн болхнь лавта. Тиигхлә бидн цуг дуту-дундсиг уга кеҗ цуг төриг хаһлҗ чадхвидн, таңһчин һардврт тер тоотыг бас оньгтан авх кергтә гиҗ санҗанав.
ЖКХ-н төриг бас кесг җилдән хаһлҗанавидн, болв ода күртл юмн оңдарад уга. ЖКХ-н тарифин шинҗллт кетн гиҗ келгдлә, болв тернь ода күртл кегдәд уга. ЖКХ- н үүлдвриг үнн-чик кевәр үнлдг организац маднд уга, терүнәс көлтә цуг дуту- дунд һарчана. Тегәд дулана күчнә болн нань чигн хурц төриг хаһлҗ чаддг специалистнр мана таңһчд уга болҗ һарчана эс гиҗ тедниг олҗ авдг, хамцулдг күн ода уга болҗана.
Ведомствин көдләчнр чигн әмтн тал ирәд цугинь цәәлһҗ өгх зөвтә, әмтнәс әәһәд керг уга.
Алдр Диилврин өөнин тускар бас келхәр седләв. Энтн мана олн-улсин, мана орн-нутгин туурмҗин өөн болҗана, терүг дигтә-даратаһар, оньган өгч тосҗ байрин хургудыг сәәнәр бүрдәх кергтә. Ода болхла тер хургудт таңһчин һардврас күн ирхш, мэр ирхлә сән. Төрскән харсгч Алдр дәәнә ветранмудын то ода йир цөөкн, тедниг цугтаһинь «Төрскнд күргсн ач - тусин төлә» гидг орденәр ачлхмн гисн селвгән орулҗанав. Тылын ветеранмудт пенсинь икдүлҗ эс гиҗ 2-3 миңһн арслңга дем өгх кергтә гиҗ бас тоолвран келхәр седләв.
Дәкәд ветеран Ольга Иванова эрүл-менд харлһна көдләчнр Алдр диилврин 70 җилин өөнд яһҗ белдҗәхин тускар тодрхаһар келҗ өгв. Эднә отраслин тууҗин туск музейиг өөн күртл шинәс бүрдәх кергтә гиҗ ветеран селвгән өгв. Урднь музей медицинск колледжд бәәршлҗәсмн. Таңһчин һардвр Элстин ветеранмудла чигн харһлт кех зөвтә, тиигхлә хотл балһсна кесг төр хаһлҗ болхмн гиҗ Ольга Алексеевна селвгән орулв.
- Мана эклц организцсин шунлтынь өөдлүлхин төлә бидн ветеранмуд дунд марһа кенәвидн, тедниг дипломсар, һашгудар ачлнавидн, «Ветерана дөңцл эдл- аху» гидг программ күцәхәр седҗәнәвидн, – гиҗ Городовиковск района ветеранск организацин ахлач Алексей Рыжих келв. Эдн Городовиковск балһснд өөн угтҗ героймудын аллей тогтахар бәәнә. Таңһчин парламент мадниг эн туст дөңнтхә гиҗ сүүрт орлцсн Улсин Хуралын (Парламентин) Ахлач Анатолий Козачкого эн сурв.
Приютненск района ветеранмудын күцәсн кергүдин тускар Иван Шапошников келҗ өгв. Эрүл -менд харлһна халхар бәәх дуту- дундсин тускар эн бас келв. үлгүрнь, района больницин хирургическ әңгд кесг арвад җилин эргцд эмнлһнә оборудовань сольгдҗахш, палатмудт хуучн өлг -эд бас сольгдҗахш. Ода района больницин шин ах эмч шунлтта үүлдвр күцәҗәнә, терүнд эрүл- менд харлһна министерств дөң болх зөвтә. Дәкәд инвалидмүдт таңһчин күч-көлснә ветерана нер өгхш, инвалид улс болхла района болн таңһчин делгрлтд ик тәвцән орулсн улс болҗана гиҗ ветеран келв.
Талдан чигн хурц төрәр эн сүүрт ветеранмуд тоолврарн хувалцҗ Алдр Диилврин ончта өөнд яһҗ белдҗәхән келв. Пленумд бүрдәмҗин төр бас күцәгдв –олна организацин советин ханьд шин улс орулгдв.
Пленумин көдлмшт правительствин Ахлачин дарук Лариса Васильева, таңһчар бәәх Ах федеральн инспектор Александр Беляев, министрмүд орлцҗ үг келв.