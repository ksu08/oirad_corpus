Таңһчин иргчин зура белдхмн
28-04-2018, 08:30 
Премьер-министрин темдглсәр, таңһчин делгрлтин туск документд әрәсән Президентин болн Хальмг Таңһчин Толһачин кесн Дуудврмудт өггдсн даалһврмуд, мана таңһчд күцәгдҗәх программс орулгдх зөвтә. 2035 җил күртл таңһчд уудг усар, газар тетклһнә, хаалһсин тосхлтын, социальн харслтын, ЖКХ-н төрмүд эрк биш хаһлгдх зөвтә гиҗ И.Зотов келв.
әрәсән стратегическ делгрлтин туск федеральн заканас иштә 2019 җилин январь сарин шин күртл регион болһн эврә социальн-делгрлтин зура батлҗ авх зөвтәг Н.Ганжигаева заав. Таңһчин экономикин министерств эн керг-төрин зүүцүләч болҗахас иштә эдн эн документиг әрәсән экономическ делгрлтин министерствд орулҗ өгәд, урдаснь зөвшәрлт авх зөвтә болҗана.
Хальмг Таңһчд селәнә эдл-аху экономикин һоллгч халх болҗахнь лавта, болв тер бийнь эн документд туризм, информационн технологий, цифровой экономик делгрүллһнә төрт ик оньг өгх кергтә гиҗ Б.Салаев ухан-тоолврарн хувалцв. Ректорин келсәр, эн документ белдхин өмн 2020 җил күртл батлгдсн зураг шинҗлҗ, ямаран программс күцәмҗтәһәр хаһлгдсиг, ямаран төрмүд эс күцәгдсиг хәләх кергтә.
Таңһчин делгрлтин туск һоллгч документиг белдлһнә көдлмшт күцәгч йосна болн муниципальн бүрдәцсин органмудын, КалмГУ-н номтнр, экспертмүд орлцх зөвтә, хойр сарин эргцд райодар стратегическ сессь давулх кергтә гиҗ И.Зотов темдглв. Документиг белдснә хөөн олн әмтнә оньгт тусхаҗ, ил күүндвр тогтах кергтә. Хөөннь олн әмтнә сүв-селвг болн ухан-тоолвр учртан авгдҗ, документд сольвр болн немр чиклвр орулгдх зөвтәг премьер-министр заав.
Эн документ кен белдхнь хөөннь давулгдх марһана ашт медгдх. Ода таңһчин социальн-экономическ делгрлтин зура белдлһнә көдлмшч баг тогтагдхмн, терүг правительствин Ахлач бийнь һардхмн.
Мана зәңгч