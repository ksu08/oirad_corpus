Хальмг биичнрин ик күцәмҗ
13-11-2019, 10:12 | Таңһчин зәңгс » Сойл
Ноябрь сар Хальмгин сойлд, тер дотр бииһин эрдмд ик күцәмҗтә болв. Таңһчин бииһин дөрвн коллектив олн зүсн марһанд орлцҗ, нүр орм эзлҗ, таңһчин нериг Цугәрәсәд дәкнәс туурулв. Эндр бидн хойр коллективин күцәмҗин тускар бичҗәнәвидн.
«Герлин» герлтә диилвр
Санкт-Петербург балһснд Цугәрәсән хореографическ ик марһан («Единый Кубок хореографического искусства России») болв. Улсин бииһин эрдмчнр тер чинртә хәләврт орн-нутгин һазр болһнас ирҗ орлцв. Ноябрин 1-14-д болсн марһанд әрәсән хореографическ искусствин Кубокин төлә биичнр эрдмән үзүлв.
Хальмгас ирсн бичкдүдин йилһән сән коллектив «Герл» улсин би бииллһнә эрдмәрн нер һарсн коллектив болҗана. Хальмг госфилармоня кемҗәнд бүрдәгдсн коллектив Эмба Манджиевин нер зүүнә. Олн зүсн наста бичкдүд Хальмг Таңһчин ачта артистк Александра Манджиеван һардврт бииһин эрдмиг дасна. Таңһчин сойлын җирһлд коллектив шунмһа кевәр орлцна. Кесг ик чинртә марһанд «Герлд» орлцачнр билг-эрдмәрн нүр орм эзлҗ йовхинь әмтн сән меднә.
Марһанд насна дигәр биичнр орлцв. 13-15 наста биичнр «Торһуда би» болн моңһл би биилҗ, жюрин оньгиг авлв. 14-15-та бичкдүдин марһанд эдн «Тоһстн», моңһл «Борте», «Шарка-Барка» болн «Семрдг» би үзүлсмн. Би болһн эврәһәрн сәәхн, бииһин янзиг бичкн биичнр йилһән сәәнәр үзүлснь жюрид болн цуглрсн улст таасгдв. Би болһн өвәрц болснь айсиг дахсн эвлүн сәәхн «Тоһстн» бичкн зурц болҗ, әмтнә нүднд төөнрәд бәәв. «Шарка-Баркан» болн «Семрдг» бииһин түргн салькн мет авцнь әмтиг дахулҗ биид орлцулсн болв. Эмба Манджиев бийнь белдҗ тәвсн «Семрдг» коллективин репертуарт зөвтә орман олҗ, Хальмгин ик билгтә биичин неринь тодлулад бәәнә. Сурһулин җилин чилгчәр Москвад хореографическ коллективсин «Кубокин төлә» ик марһан болхмн. Гран-при мөрән лауреат «Герл» коллектив терүнд орлцҗ дәкн нег билгән үзүлхмн.
«Веснушки» цугтад таасгдв
Казань балһснд болсн улсин бииһин Цугәрәсән чемпионатын кемҗәнд болсн ик марһанд (открытый Кубок чемпионата России по народным танцам) Хальмгин бииһин «Веснушки» коллектив нүр орм эзлв.
Виктория Солодкаян һардҗах коллектив хойр номинацд диилвр бәрв. «Улсин би» болн «Улсин би дуралһсн янзта би» гидг номинацст бичкн хальмг биичнр өмнән талдан биичнриг һарһсн уга. Хальмгин биичнрәс нань марһанд Татарстана, Башкортостана, Кабардино-Балкарин, Воронежск болн Московск областьсин, Ставропольск крайин болн нань чигн регионмудын биичнр билг-эрдмән үзүлв. Тәәз деер хальмг биичнр һарч ирәд, «Чичрдг», «Думбр би», «өөрдин туг» болн моңһл би бииләд, әмтнә шуугсн альх ташлһар тосгдв.
Бииһин эн коллектив нәәмн җил хооран бүрдсмн. Эн коллективд 5-ас авн 18 күртл наста күүкд-көвүд орлцна. 300 шаху күн бииһин эрдмиг арднь орҗ дасчана. әрәсән болн регионмуд хоорндк чинртә кесг марһанд коллектив нүр орм эзлҗ йовна. Коллективин һардач Виктория Солодкая орн-нутгин баһ наста билгтнриг дөңнлһәр, сойлын зөөриг хадһллһнд орулсн темдгтә тәвцинь үнлсн Ханлтын бичгәр ачлгдв.
«Веснушки» ансамбль Москвад январь сард болх Цугәрәсән марһана ашлгч девсңд орлцхмн. Улсин би биилдг хамгин сән коллективслә дөрлдәд, «Веснушки» орн-нутгин чемпиона нер зүүхин төлә марһлдхмн.
Галина ХЕЙЧИЕВА