Багшнр августовск конференцд цуглрх
20-08-2014, 18:37 | Таңһчин зәңгс
Удл уга сурһулин шин җил эклх, авъяст тохрсар августын 25 - 26 - д сүл өдрмүдт таңһчин багшнр Элстд августовск конференцд цуглрх. Таңһчин сурһуль - эрдмин системд сурһулин чинринь өөдлүллһнә һол төрмүдт эн нерәдгдх.
Конференц хойр өдртән болхмн. Август сарин 25-д һурвн төгрг ширән сүүр болхмн, дөрвн секц көдлх, багшнрин негдлтсин хойр сүүр болхмн. Дарук өдртнь, августын 26 - д пленарн сүүр болхмн, терүнә көдлмшт Рособрнадзорин һардач Сергей Кравцов орлцх. Эн җил орн-нутгт ЕГЭ-н шүүвриг яһҗ бүрдәснә тускар докладтан эн келх.
Таңһчин райодас болн Элстәс ирсн 500 делегат августовск конференцд орлцх. Энтн һанцхн багшнр болн сурһмҗлачнр биш, болв райодын һардачнр, сурһуль-эрдмин райодын заллтсин, профсоюзн организацсин толһачнр, специалистнр, методистнр, лицеймүдин болн колледжмүдин директормуд, ах сурһулин заведеньсин ректормуд дамшлтарн хувалцҗ үг келх.