Бүлән үгнь эдгәнә
24-09-2018, 11:48 
Мендвт, "Хальмг үнн" газетин көдләчнр!
Би Хар һазра района Артезиан селәнд бәәнәв. Одахн элгн-садм П.Жемчуевин нертә таңһчин больницд эмнлһ авв. Би терүг хәләһәд, больницд цаг зуур өөрнь бәәвв. Мини элгн гүлгн гемин месллһнә әңгд август сарин 15-с авн сентябрь сарин эклц күртл эмнүлгдв.
Эн әңгд гүлгн гемтә улс эмнлһ авна, тегәд эднә өөр эрк биш элгн-саднь бәәх зөвтә. Өрәл сардан эн әңгд бәәһәд, би мана эрүл-менд харлһна көдләчнрин көдлмш ямаран дааврта болн күнд болҗахиг эврә нүдәрн үзв. Нег үлү гүлгн гемтә улсиг эмннә гидгнь хойр дам күнд болна. Эмчнр, дунд медицинск көдләчнр болн санитаркс гемтә улст килмҗән тусхаҗ, бүлән үгәрн, цаһан седкләрн эднд омг өгнә. Мана эмч Арслан Павлович Демкин билә. Өдр болһн эн месллһ кенә, терүнә хөөн эн гемтә усла болн эднә элгн-саднла күүндәд, олн зүсн төрәр цәәлһвр өгнә. Көдлмш дала болв чигн эн цаг олҗ, күн болһнд оньган тусхана. Эннь гемтә улст эмәс деер туста болна гиҗ келҗ болхмн.
Тер мет эн әңгин һардач Арслан Анатольевич Очир-Горяев, анестезиолог-реаниматолог Евгений Григорьевич Семенов месллһ кехин өмн гемтә улсла күүнднә. әңгин ах медсестра Ирина Чумашкаева кергән сәәнәр меддг, дааврта, әмтнлә ээлтә күүкд күн. Энүнә чадмг һардврт дунд медицинск көдләчнр дигтә-даратаһар көдлҗ, эмчин даалһврар кергтә эмнлһ кенә. Ирина Тюрбеевна күн болһнд бүлән үг олҗ, гемиг эрк биш диилҗ, ачнр-зеенриннь кишг үзхит гиҗ урмд өгнә. Гемтә улс энүнә үгд иткҗ, гемән мартна, тер цагт чидл урһсн болҗ эднд медгднә. Медицинск көдләчнр Эльза Саранова, Саглара Асирова тәрлһиг эвтәһәр кеҗ, гемиг невчк баһрулхин туст сүв-селвг өгнә. Киштә Наранова шулун-шудрмг, өдрин эргцд кедү күүнд эн бас дөң болна, һарнь җөөлн гиҗ әмтн келнә. Буфетин көдләчнр Валентина Муханова болн Вера Федорова кергтә болхла гемтә улст бийснь хот өгч, ааһ-савинь ахулна. Саглар Джевлеева, Раиса Аршинова, Людмила Манджиева, Раиса Кичикова болн Наталья Лобанова әңгд цевр болхин төлә цугинь ахулҗ, сән таал тогтана, гемтә улсиг хәләдг күн уга болхла, дөң болна.
Тиигәд эн әңгд күн болһн көдлмшән даавртаһар күцәҗ, күн болһнд килмҗән тусхаҗ, цаһан седкләсн дөң-тусан күргхәр шунна. Цуһар эдн шүүҗ авсн эрдмдән итклтә болдг төләдән көдлмштән дурта. Эдн нег-негндән ицгтә түшг болҗ, хамцу үүлддг төләд эн әңгд керүл-цүүгән уга, эмнлһ авчах улс хәрхиннь өмн эднд ханлтан өргнә.
Дәкәд эн бичгтән таңһчин эрүл-менд харлһна министерствин ах хирург Николай Михайлович Шараповин тускар бүлән үг келхәр седләв. Цаһан седклтә, әмтнлә ээлтә эмч күн болһнд дөңгән күргҗ, сүв-селвгәрн хувалцҗ, арһ-чидләрн нөкд болна, күн болһна төрт орлцхин төлә цол олна.
Тиим әмтн мана таңһчд көдлнә. Анна Халгаевна Горяеван нерн деерәс би цуг эн улст ханлтан өргҗ, кеҗәх көдлмшнь кемтг уга болтха гиҗ дурдҗанав. Төрскн һазртан эдн туста улс болҗ, кесг әмтнә әм аврҗ, күн болһнд цаһан седкләсн дөңгән күргҗ йовна. Иим эгл улсин нилчәр бидн эдгәд, көл деерән босад, өдр болһн нар үзҗ, өөрхн элгн-садндан түшг болнавидн.

Мария ЕСИНОВА
Хар һазра района Артезиан селән