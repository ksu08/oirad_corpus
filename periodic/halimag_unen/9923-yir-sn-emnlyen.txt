Йир сән эмнлһн
29-08-2019, 12:06 | Таңһчин зәңгс » Эрүл-менд харлһн
П.Жемчуевин нертә таңһчин больницд «Plasauto Sigma» гидг цус цеврлһнә шишлң аппарат углҗ тәвгдснә тускар бидн урднь зәңглсн биләвидн. һурвн сарин туршарт мана эмчнр эн аппаратар күнд гемтә улст эмнлһ кеҗ, эднә әм аврҗана. Тиигәд одахн эдн нег күүкд күүнә әм аврҗ, энүг элкнә күнд гемәс эдгәҗ авсн йовдл мана таңһчд бәәтхә, орн-нутгт темдгтә болв. Тиим гемтә зун күүнәс зуг 4-6 процентнь әмд үлднә гиҗ специалистнр келнә. Эн аппарат олзлҗ эмнлһ күцәсн хальмг эмчнрт сентябрь сард Калининград балһснд болх номин-дамшлтын конференцд орлцх үрвр кегдв.
Эн зунар баахн күүкд күн амрхар Хар теңгсүр йовв. Нег өдр эн халу дөрәд, чинәнь алдрад, бийнь тас уга болв. Эн түрүләд царцв гиҗ тоолад, эм ууһад, эмчд бийән үзүлсн уга бәәҗ. Болв хәрҗ ирхләнь улм му болад, таңһчин больницд эн тусв. Эмчнр цусна шинҗллт кеһәд, дарунь элкнә геминь илдкв. Күүкд күн хойр долан хонгт реанимацд, хөөннь гастроэнтерологическ әңгд эмнүлв.
- Мана эмчнр күүкд күүнд дарунь чик эмнлһ кеснә ашт әминь аврҗ болв. Цус цеврлдг иим өдгә цага аппаратур бәәһәд, энүнд өөдән чинртә эмнлһ кеснь туслв. Бидн Н.Бурденкон нертә һоллгч цергә клиническ госпиталин эмчнрлә телемедицинә эв-арһар күүндәд, теднлә селвлцәд, эмнлһнә йовудт залһлда бәрсн биләвидн. Москва балһсна клиникин специалистнрин болн мана больницин цусна гравитационн хирургийин болн гемодиализин әңгин эмчнрин хамцу үүлдвр күүкд күүг эдгәҗ авлһнд туслв, - гиҗ гастроэнтерологическ әңгин заведующ Ольга Бурулова келв.
Күнд гемәс эдгсн күүкд күн таңһчин больницин эмчнрт зүркни ханлтан өргҗ, иим өдгә цага сән аппарат углҗ тәвгдснә тускар бәәрн телеүзләр соңссан келв. Болв бийднь эн кергтә болхиг тер цагт ухалсн уга билә. «Таңһчин больницин эмчнр намаг үкләс һарһад, күнд гемәс эдгәҗ җирһл белглв. Күн болһн нанд цаһан седкләсн килмҗән тусхаҗ, бүлән үгәрн урмд өгв. Мана таңһчин больницин эмчнрин седвәрәр иим аппарат хулдҗ авгдсн бәәҗ. Кеҗәх көдлмшнь үзмҗтә болҗ, хаалһнь цаһан болтха,- гиҗ күүкд күн эмчнрт күцәмҗ дурдв.
П.Жемчуевин нертә таңһчин больницин ах эмч Санал Манджиевин келсәр, әрәсәд зуг 22 балһснд иим аппарат бәәнә. әрәсән өмн үзгт Краснодар балһснд болн мана больницд. «Нидн декабрь сард бидн эн аппарат экләд олзлдг болвидн. Эмнлһ авсн улсин эрүл-мендин бәәдл ясрҗахиг үзәд, бидн терүг өргәр олзлхар шиидәд, эн аппарат углҗ тәввидн. Цөөкн сарин эргцд бидн күнд гемтә һурвн пациентин әм аврҗ чадвидн. Хойр-һурвн процедур кеснә хөөн пациентнрин бәәдл ясрад, эмнлһн туста болҗахиг медүлв. Одахн болхла эн күүкд күн мана больницд тусад, эн аппаратар 6-7 процедур авв. Хальмг Таңһчин әмтн ОМС-ин полисар өңгәр эмнлһ авч чадҗана. әрәсән талдан регионмудас ирсн әмтнд бас өңгәр эмнлһн кегдх, - гиҗ ах эмч темдглв.
Наталья ДАВАЕВА