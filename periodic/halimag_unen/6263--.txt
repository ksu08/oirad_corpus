Билгтнрин нердиг сексн лабораторь
29-08-2017, 14:48 
Эн тавн өдриг седклиг догдлулсн цаг гиҗ нерәдҗ болхмн. Нег үлү иим шиидвр авч, актермудын эрдмиг захаснь болвчн медҗ авхар зөрглсн улст эн өдрмүд төрүц мартгдшго. Бийән, эврә цогц-махмудан медҗ авхд, ухан-тоолвртан тогтсн бәәдләс хольҗҗ, үнндән ямаран хәләц - тоолвр цагиг үзүлдгиг медҗ авхд туслсн тавн хонг төгсв.
Евгений Сангаджиевин һардврт цуг эдн
зөргтә үүлдвр күцәв. Ахр цагин дотр юн һоллгч болҗахинь бийән шинлҗлҗ, урднь сурчасн, кеҗ йовсн тоотларн ирлцүлҗ, тогтсн бәәдләс һарч талдан хәләцәр цугинь ашлх ухан эднд орсинь тавн хонгин чилгчәр үзҗ болхмн билә.
Августын 25-д дигтә үдин хөөн һурвн часла таңһчин үүдәлтин Герүр, "Джангар" кинотеатрур, олн улс адһҗ йовсинь үзҗ болхмн билә. Лабораторь бүрдәсн улст темдглсән иим ахр болзгт күцәнә гисн ик неквртә болв. Болв келсн үгдән эдн күрв. Тәәз деер цуг орлцачнр һарч ирәд, бииһин, көндрлһнә, цогцан олн зүсн янзар көндәҗ, зүсн-зүүл бәәдл тогтаҗ, көгҗмиг дахҗ эднә цогц уйдв. үүлдвриг эклсн үгдән Евгений Сангаджиев лабораторьт орлцачнрт ханлтан өргҗ, ик урмд өгв.
Дарунь эдн белдсн ахр һарцсиг әмтн оньган өгч хәләв. Хошадар хувагдсн баһчуд хойр-һурвн минутын ахр һарцс үзүлв. Хальмг бичәчнр Басңга Баатрин болн Балакан Алексейин
түүкмүдәс авгдсн зәрм һарциг эдн нег-негән сольҗ үзүлв. Тер һарцдан күүкд-көвүд камерин өмн яһҗ көдлдгиг, тәәз деер ямаран кевәр бийән бәрдгиг дассан үзүлҗ чадв. Эднә өмн тәвгдсн даалһвриг күн болһн ик даавртаһар, седклән тәвҗ күцәсинь режиссер Элла Манжеева диглҗ белдсн бичкн тер роликүд медүлв. Тәәз деер дүр бүрдәнә гисн ямаран амр биш төриг медҗ авсн деерән, лабораторьт орлцачнр хальмг литературла чигн таньлдв. Кедү олн дүриг эврә литературин көрңгәс авч, олнд медүлҗ болхиг медҗ авв. Тиим сәәхн делкә эднд Элла Манжеева болн Евгений Сангаджиев секв. Эклцнь тәвгдв. Ода цугнь эднә бийсиннь һарт.
Келхәс, Евгений Сангаджиев ода нертә российск киноактер болҗана. Билгтә көвүнә хаалһнь "Тюльпанчик" бииһин ансамбляс, Элстин көгҗмин училищас эклсмн. Хөөннь шишлң ах сурһуль сурад, Евгений Москван нертә театрмудт көдлдг болв. Кесг кинофильмд эн наадв. Эн җил нертә артист һучн җилә өөнән темдглҗәнә. Өөнин җилә үүлдврән Элст балһснд актерск лабораторь бүрдәҗ эклснь ик чинртә. Төрскн һазртан күндллһән медүлҗ, таңһчд билгтә баһчудын то өстхә гиҗ Евгений тоолҗана. Тиим өөдән даавртаһар үүлдҗәнә.
Элла Манжееваг меддго күн Хальмгт уга. Хальмг түрүн кинорежиссер таңһчдан кинон кергиг делгрүлхәр шунҗана. "Номад" гидг киносообществ бүрдәгдв. Терүнә үүлдвриг ил кергүдәр
дүүргх санатаһар Элла нөкднртәһән зуни киношкол бүрдәв. Ода эн лабораторь кегдв. Иигәд седвәртә эн күүкд күүнә өөр кинон кергтә итклтә улсин баг үүдҗәнә. Кинон халхар үүлдҗәх олн улс баһ-бичкнәр эн кергт орлцулгдҗана.
Хальмг кино бүрдәлһнә кергиг күцәлһнд таңһчин сойлын болн туризмин министерств, таңһчин улсин үүдәлтин Гер, нань чигн организацс дөңгән күргҗәнә. Киносообществин бүрдәһәчнрин негнь Светлана Малыхина Ханлтын бичгүд деер заагдсн ведомствст, Элла Манжеевад, Евгений Сангаджиевд, оператор Александр Бембеевд, бәрүлҗ өгв. Актерск лабораторьт орлцачнриг дөңнхәр эк-эцкнрнь, үүрмүднь олар ирсн билә. Хальмг Таңһчин Толһачин сойлын халхар селвгч болҗах нертә дууч Игорь Лазарев, "Тюльпанчик" ансамблин һардач Людмила Толкачева, таңһчин ачта артистк Наталья Гаданова, таңһчин сойлын ачта көдләч Галина Манжикова, таңһчин ачта артистк Марина Кикеева, артистк Эльза Бембеева, сойлын нань чигн көдләчнр ирҗ, ик иргчтә эн кергиг дөңнв.

Галина ХЕЙЧИЕВА