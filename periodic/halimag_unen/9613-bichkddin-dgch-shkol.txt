Бичкдүдин үүдәгч школ
13-03-2019, 12:35 | Таңһчин зәңгс » Сойл
Игорь Лазаревин нертә саң таңһчд ик көдлмш кеҗәхинь цугтан меднә. Нертә дууч болн багш билгтә бичкдүдт дөң болхар иим саң үүдәсн билә. Ода саң бичкдүдин үүдәгч школ бүрдәҗ давулхар бәәнә. Энүнә тускар Хальмг Таңһчин улсин артист Игорь Михайлович Лазарев «Калмыкия» РИА-д болсн брифингд келҗ өгв.
Брифингд орлцсн таңһчин сойлын болн туризмин министерствин көдләч Наталья Гаданова нертә дуучин саңгин тускар келҗ өгәд, үүдәгч дарани төсвән Игорь Лазарев билгтә бичкдүдин школ бүрдәхәр бәәхин тускар соңсхв.
үүдәгч школ гиҗ нерәдгдсн төсвиг Игорь Лазаревин саң таңһчин сойлын болн туризмин министерствлә хамдан күцәҗәнә. әрәсән Президентин грантыг саң шүүҗ авсн билә, ода тер мөңгәр тавн хонга школ Элстд көдлхмн.
Билгтә бичкдүдлә болн баһчудла әрәсән нертә артистнр, көгҗмчнр, дуучнр, зурачнр занятьс давулхмн. Бичкн зурачнрт зурлһна эрдмин тускар әрәсәд бәәтхә, цуг нарт-делкәд темдгтә зурач, әрәсән художественн академин гешүн Дмитрий Санджиев келҗ, зааҗ өгхмн.
Школын занятьс март сарин 23-с авн 28 күртл болхмн. Зурһан халхар бичкдүд болн баһчуд сән медрл авхмн. Таңһчин бичкдүдин үүдәлтин Цутхлңгин ул деер занятьс болхмн. Билгтә 100 баһчудт ик хөв учрҗана. Теднә билгинь үзҗ үнлсн деерән теднд сән медрл өгх таал Игорь Лазаревин саң тотгтаҗана. «Мана таңһчд билгтә баһчуд олн, - гиҗ Игорь Михайлович келнә. - Теднд цаглань дөң болҗ, хамгин сән медрл өгхин арһ хәәх кергтә. Хамгин сән багшнрин, билгтә үүлдәчнрин һарт тедниг орулх кергтә. Мана саң мел тиим күслтәһәр үүлднә. Тегәд грантын мөңгн хамгин сән специалистнриг болн эрдмдән ик өөдмд күрсн улсиг үрвр кеҗ авч ирҗ, школын занять бүрдәлһнд орлцулҗана».
Школын занять бүрдәхин өмн Игорь Михайлович райодар йовад, билгтә бичкдүдиг болн баһчудыг шүүҗ авв. Тиим билгтә олн күн Хальмгт бәәхинь үзв. җил болһн билгтнрин то өсәд йовна. Тернь байрта йовдл. Эднд цугтаднь дөң болх седкл Игорь Лазаревд бәәнә. Зуг ик өргн көдлмш кехд дала мөңгн кергтә. Чадсарн хамгин билгтәднь тусан күргхәр саңгин үүлдвр делгрүлгднә. Зәрм төрмүдиг Игорь Михайлович райодар йовҗ билгтнриг йилһҗ авсн кемлә дор ормднь хаһлх арһ хәәнә. Иигәд нег районд ду сәәхн дуулдг, пианино деер көгҗмиг эвтнь орулҗ нааддг күүкнә билгиг Игорь Лазарев темдглв. Школын багшнрла күүндсн цагтан тер күүкн олн үртә өрк-бүлд өсчәхинь, көгҗмин зевсг хулдҗ авх арһ теднд угаг медҗ авв. Игорь Михайлович района һардачд күрәд, терүнлә күүндәд, районднь тиим билгтә күүкн бәәхинь терүнд дөң кергтән тускар келҗ өгв. Района һардач күүкнд пианино хулдҗ өгх болҗ үгән өгв. Тиигәд альднь болвчн килмҗ һарһх кергтә. Терүнднь цаг болн күүнә седкл кергтә, эврә көдлмшин нигт графикд Игорь Михайлович цаг олна. Хамгин сән артистнр болн көгҗмчнр бичкн билгтнрт дөң болх зөвтә гиҗ эн тоолна. Тер күцлән күцәхин төлә теднлә харһад, күүндәд, көдлмшин зураднь Хальмгин бичкдүдин төлә нег тавн өдр олхинь сурад, некәд, Элстүр нертә болн гүн медрлтә багшнриг болн нер туурсн артистнриг эн авч ирҗәнә. Иим ик тоомсрта болн ик эрдмчнрин һарас медрл авхнь ямаран ик хөв болҗана. Дәкәд болхла, күцлән күцхд ямаран кевәр үүлдх кергтәг эн туурсн улсин үлгүрин ул деер баһчуд медҗ авхмн. Делкәд нер һарсн улсла харһҗ күүнднә гиснь бас ик хөв.
Хальмгин иргчин тускар ухалҗах, ухалсн деерән ханцан шамлад, нөөрән татад, эврә мөңгән һарһад үүлдҗәх Игорь Лазаревин үүдәгч хаалһнь цаһан болтха гиҗ йөрәхмн.
Галина ХЕЙЧИЕВА