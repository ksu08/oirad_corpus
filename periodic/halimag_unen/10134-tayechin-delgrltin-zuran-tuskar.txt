Таңһчин делгрлтин зуран тускар
25-12-2019, 10:52 | Таңһчин зәңгс » Зәңг
өцклдүр Хальмг Таңһчин Толһач Бату Хасиковин һардврт таңһчин правительствин сүүр болв. Терүнд Хальмг Таңһчин Улсин Хуралын (Парламентин) Ахлач Анатолий Козачко, премьер-министр Юрий Зайцев, ЮФО-д әрәсән Президентин күцц зөвтә элчлтин аппаратын федеральн инспектор Александр Беляев, министерств-ведомствсин болн зөв-йос харлһна органмудын һардачнр, райодын толһачнр орлцв.
Сүүрт ут тоодан зурһан төр хәләгдв, эннь таңһчин социальн-экономическ делгрлтин зура, келн-улсин төсвин керг-үүлдврмүд күцәлһн, гер-бүүр тосхлһн, гемтә-шалтгта улст сән таал тогталһн болн нань чигн. Болв хамгин һоллгчнь 2030 җил күртл таңһчин делгрлтин онц программар күцәгдх керг-үүлдврмүд болв.
- әрәсән правительствла хамдан бидн таңһчин делгрлтин программ белдвидн. Урднь чигн таңһчин делгрлтин программс билә, болв эн документ эрк биш күцәгдх зөвтә, әмтнә җирһлин таал ясрулхин болн олзта-орутаһар үүлдхин төлә бидн цуг арһ-чидлән агсҗ көдлхвидн. Мана эңкр Хальмг Таңһчиг делгрүлҗ, босхҗ авх зөвтәвидн. Эн программд мана таңһчин делгрлтин һол зөрүллтс батлгдсн бәәнә, хөөннь терүгәр ул кеҗ бидн район болһна, хотл Элст балһсна делгрлтин зура бас батлҗ авхвидн. Эн программ күцәгдҗ мана таңһчин әмтнә җирһл ясрхин төлә зака үүдәгч органмуд шунмһаһар орлцҗ, кергтә закад болн нань чигн нормативн документс батлҗ авх зөвтә. Депутатнр мадниг дөңнҗ хамцу үүлдх гиҗ ицҗәнәв. Тер мет зөв-йос харлһна органмуд эн көдлмшт бас орлцх зөвтә,- гиҗ Бату Сергеевич нүр үгдән келв.
Таңһчин делгрлтин онц зурад 250 шаху керг-үүлдвр батлгдсн бәәнә, ик зунь социальн халхиг делгрүллһнә, инвестормудын төлә сән таал тогталһна, шин көдлмшч орм бүрдәлһнә, бюджетин оруһин әңг икдүллһнә төрмүд болна. Эн программиг таңһчин правительствин гешүд әрәсән правительствла хамдан белдсмн, йиртмҗ харлһна министр Дмитрий Кобылкин ик дөң-тусан күргв. Премьер-министр Юрий Зайцевин темдглсәр, таңһчин социальн-экономическ делгрлтин программар күцәгдх керг-үүлдврмүдин төлә федеральн бюджетәс 20 җува арслң йилһгдхмн. Эн программд «Экономика», «Среда для жизни» болн « Социальная сфера» гидг һоллгч һурвн зөрүллт йилһгдсн бәәнә. «ДСК» гидг предприятин үүлдвриг делгрүлҗ, гер-бүүр тосхлһна, хаалһин заллтын предприятин материальн-техническ ул батруллһна, электрокүчнә үниг баһруллһна, промышленностин региональн саң бүрдәлһнә, баһ болн дунд бизнесин төлә сән таал тогталһна, әмтиг сән чинртә уудг усар тетклһнә, балһснд сән кец-таал тогталһна болн нань чигн күцәгдх керг-үүлдврмүдин тускар правительствин Ахлач ахрар зәңглв.
Дарунь таңһчин экономикин болн хулд-гүүлгәнә министрин үүлиг дааҗадг Дмитрий Троицкий 2030 җил күртл Хальмг Таңһчин социальн-экономическ делгрлтин зуран тускар келҗ өгв. Дааврта һардачин темдглсәр, Б.Городовиковин нертә КалмГУ-н номтнр хойр җилдән эн зура белдсмн. Эн зуран төсв әрәсән экономическ делгрлтин министерствур йовулгдсн билә, теднә шинҗллтин хөөн цуг заагдсн некврмүд чиклгдәд, документд сольвр орулгдв. Эн зураһар таңһч дөрвн экономическ багд хувагдв, эннь Сарпан, Ик Дөрвдә, Элстин болн Прикаспийск багмуд. үлгүрнь, Сарпан багд Көтчнрә, Баһ Дөрвдә, Октябрьск болн Сарпан райод орв, тенд мал асрлһн, кимд электрокүч кеҗ һарһлһн болн нань чигн халх делгрлт авх. Ик Дөрвдә багд Яшалтан болн Городовиковск райод орв, тенд сән урһц хураҗ авдг төләд эн халхар экономик делгрлт авх зөвтә гиҗ зуралгдҗана. Сән чинртә болн шимтә мах таңһчин болн орн-нутгин меҗә һатц хулдҗ, таңһчд туризм делгрүлҗ, кимд электрокүч кеҗ һарһҗ болн нань чигн халх делгрүләд таңһчин олз-ору икдүлх күсл тәвгдҗәнә.
Сүүрт хәләгдсн төрмүдәр өргн күүндвр болв, өөрхн иргчдән кех-күцәх көдлмшин зура батлгдв. Цааранднь сүүр журналистнр угаһар давв.
Наталья ДАВАЕВА