Селән һазриг делгрүлхәр
11-07-2017, 20:03 
Элстд таңһчин правительствин дарани сүүр болв. Энүг РК-н правительствин Ахлач Игорь Зотов һардҗ давулв. Сүүрин йовудт чинртә
төрмүд хәләгдв.
Түрүләд таңһчин селәнә эдл-ахун министр Баатр Болаев селәнә һазриг делгрүллһнә, тер тоод селәдиг инженерн инфраструктурар тетклһнә туст күцәҗәх керг-үүлдврмүдин болн 2018 җилин зурасин тускар илдкл кев.
"2014-2017 җилмүдт болн 2020 җил күртл селәнә һазриг делгрүллһн" гидг федеральн шишлң программ күцәлһнә йовудт әрәсән Федерацин селәнә эдл-ахун болн Хальмг Таңһчин правительствин хоорнд дөңцл мөңг өглһнә туск бооца батлгдсмн. 2017 җилд шишлң программ бәәдл-җирһлд тохрагдҗахин йовудт селән һазрт 820 дөрвлҗн метр гер-бүүр эдлврт орулгдхмн, тер тоод баахн өрк-бүлмүдин болн баахн специалистнрин төлә
576 дөрвлҗн метр гер-бүүр. Тер мет селәдт 1 008,0 дөрвлҗн метр спортивн сооруженьс, утдан 18 дууна усна сурвлҗн тосхгдх.
Бооцанас иштә федеральн бюджетәс 35 550,3 миңһн арслң йилһгдхмн, тер тоод селәнә әмтиг усар тетклһнә кергт - 25 623,0 миңһн арслң. Селәнә һазрт усар тетклһнә кергиг делгрүллһнә йовудт федеральн болн таңһчин бюджетмүдәс йилһгдх мөңгәр селәдт
18 дуунад усна сурвлҗ тосхгдхмн. Тер тоод Ик Буурл поселкд усна сурвлҗна сетьмүд шинрүлгдх. Тер мет Баһ Дөрвд селәнд болн Городовиковск района Бурул поселкд усна сурвлҗн тосхгдх. Цуг эн объектс эн җил эдлврт орулгдхмн.
Селәнд бәәдг әмтнә, тер дотр баахн өрк-бүлмүдин болн баһ наста специалистнрин
гер-бүүрин таалынь ясруллһна кергт федеральн бюджетәс 4 940,9 миңһн арслң йилһгдхмн. Ут тоодан 820 дөрвлҗн метр гер-бүүр эдлврт орулх күслтә. Аштнь 14 өрк-бүл шин бүүрт орх, тер тоод 10 баахн бүл. Селән һазрт спортивн сооруженьсин сетьмүд делгрүллһнә йовудт үстин района Харба селәнд спортивн талвң тосхгдх. Эн кергт федеральн бюджетәс
1 196,5 миңһн арслң һарһгдх.
Селәнә әмтнә седвәриг дөңнҗ, федеральн бюджетәс өгсн 828,4 миңһн арслңга грантын
мөңгәр үстин района Цаһан Амн поселкд амрлһна паркин кец-таалынь ясрулхмн. Тер мет федеральн бюджетәс йилһгдх 2 961,5 миңһн арслңга мөрәр Целинн района Троицк селәнд "Квартал Огнеборцев" гидг гер-бүүрин района эргндк һазр ясрулгдх.
Селәнә һазриг делгрүллһнә кергт таңһчин бюджетәс 25 686,1 миңһн арслң йилһгдхмн, тер тоод селәнд бәәдг әмтнә гер-бүүрин таалынь ясруллһна кергт - 2 120,0 миңһн арслң, усар тетклһнә кергт - 21 236,7 миңһн арслң, спортивн сооружень тосхлһна кергт - 670,1 миңһн арслң, селәнә әмтнә седвәриг дөңнллһнә кергт - 390,0 миңһн арслң, гер-бүүр тосхлһна һазриг ясруллһнд - 1 269,3 миңһн арслң.
Селәнә һазриг делгрүллһнә шишлң программ күцәлһнә кергт ода деерән федеральн бюджетәс 17 152,8 миңһн арслң болн таңһчин бюджетәс 7 504, 4 миңһн арслң йилһгдсн бәәнә.
Сүүрин йовудт таңһчин ЖКХ-н болн энергетикин министр Нелли Ткачева "ЖКХ күргҗәх туслмҗин чинриг өөдлүллһн" гидг шишлң программин "Коммунальн инфраструктурин объектсиг шинрүллһн" гидг подпрограмм күцәлһнә йовудт ямаран керг-үүлдврмүд күцәгдҗәхин тускар зәңглв. Эн җил Городовиковск района Розенталь поселкд уудг усна скважин бурһудллһна көдлмш дуусгдад, объект эдлврт орулгдв. Приютн селәнд техническ усна скважин бурһудх подрядн организац йилһхин төлә марһа бүрдәҗәнә. Төсвин-сметн цааснь белн. Городовиковск балһснд усар тетклһнә сеть тосхлһна 2-ч болн 3-ч девсң күцәгдҗәнә. Энд усна сурвлҗ, насосн станц болн цевр усна резервуар ясч шинрүлгдҗәнә. Эн җил Целинн района Вознесеновк тал усна сурвлҗн экләд тосхгдад ирх җилд эн көдлмшиг дуусхмн.
2018 җилд селән һазрт усар тетклһнә төриг хаһллһна кергт ямаран кемҗәтә дөңцл мөңг керглгдҗәхин туск эрлһ мана селәнә эдл-ахун министерств федеральн министерствд тәвсн болдг. Даруһас кедү мөңг йилһхинь медгдхлә, таңһчин ямаран селәдт усар тетклһнә сурвлҗ тосхх шиидвр авгдх.
Хальмг Таңһчин ветеринарийин Заллтын ахлач Валерий Артаев таңһчд электронн ветеринарн сертификацин системиг тохрахин төләд ямаран белдвр кегдснә тускар келҗ өгв.

Маргарита АРЗАЕВА