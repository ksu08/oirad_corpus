Яһҗ би нуувчин даалһвр күцәләв
19-04-2017, 10:00 
1990 җилин ноябрь сарин хойрдгч өрәлд намаг, "Хальмг үннә" газетин зәңгчиг, генткн ах редактор Александр Бурхаевич Альдаев кабинетурн дуудҗана.
- Таниг Москваһур йовулх шиидвр бәәнә, - гиҗ эн зәңглв. - Дала ламин гегән түрүн болҗ Хальмг Таңһчд баралхҗ ирхәр бәәнә. Тегәд Москвад США-н хальмг адвокат үрбҗин Давала харһад, энүнлә интервью кех даалһвр танд өгчәнәв.
Дарунь невчк тагчг бәәҗәһәд, Александр Бурхаевич немҗәнә:
- Даалһврин тускар күүнд бичә келтн. Дала ламин гегәнә тууҗлгч баралхһна тускар хамгин
түрүнд "Хальмг үннә" умшачнр медх зөвтә.
Вашингтонас нисәд ирсн үрбҗин Давала би Москван "Россия" гиичлүрт харһув. Эн США-һас Моңһлур нисҗ йовад Москвад зогсв. Тиигхд эн 43-та идр наста залу билә. Орс кел тас меддго. Тегәд бидн хальмгаһар күүндләвидн.
Терүнә келсәр, эн 1990-ч җилин август сарла, Хальмг Таңһчд "Җаңһрин" 550 җилин өөниг темдглхд, Элстд байрин керг-үүлдврт орлцсн болв. Бас тиигхдән Хальмг АССР-ин Министрмүдин Советин Ахлач Баатр Михайловла харһсн бәәҗ. Удл уга, 1990 җилин сентябрь сард, Дала ламин гегән США-һур баралхҗ ирәд, бәәрн хальмгудла харһад, теднд ном умшхар бәәнә, гиҗ үрбҗин Дава Баатр Чимидовичд зәңглсн болна. Би бас ном умшлһнд орлцад, америкин хальмгудын нерн деерәс Дала ламин гегәнлә харһхар бәәнәв гиҗ адвокат хальмг премьер-министрт келсмн.
Б. Михайлов таңһчин хальмгудас Дала ламин гегәнд менд келүләд, Хальмг Таңһчин правительствин нерн деерәс Бурхн шаҗна Багшт мана таңһчур баралхҗ ирхин туск үрвр кев. Ташр эн сурвран адвокатар дамҗулҗ келәд, - буйн болтха, Дала ламин гегәнд Элст балһснд ода деерән өдгә цагин сән һара гиичлүр уга гиҗ зәңглтн, - гиҗ сурна.
Сара хонг давсна дарунь үрбҗин Дава Дала ламин гегәнлә харһхларн, Михайловин эрлһинь Багшт келҗ медүлсн саамдан гиичлүрин тускар бас зәңглнә. Тиигхлә, Дала ламин гегән инәмскләд:
- Хальмг Таңһчд өдмг, үсн, махн бәәнү? - гиҗ сурв.
- Бәәнә, - гиҗ адвокат хәрү өгдг.
- Не, бәәхлә, төр уга. Болад бәәхгов! - гиҗ Багш инәдг болна.
Дарунь Дала ламин гегән иигҗ келв:
- Хальмг улс эврәннь бурхн шаҗан мартҗахш. Энтн йир сән темдг. Ода Хальмг Таңһчур кезә йовхинь ухалх кергтә.
Дарунь литән хәләчкәд келдг болна:
- Тиигәрән 1991-ч җилин зунар йовхла сән болхмн билә, гиҗ санҗанав.
үрбҗин Давала кесн мини интервью "Хальмг үнн" газетд 1990-ч җилин ноябрь сарин 23-д барлгдла.
Дарунь 1991-ч җилин зунар, урдаснь темдглсәр, Дала ламин гегән Хальмг Таңһчур түрүн болҗ баралхҗ ирлә.
Ут турштан Дала ламин гегән Хальмгт һурв дәкҗ ирсн болдг.

ШААКУН Василий