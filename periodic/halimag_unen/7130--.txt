Эдл-уушиг һазадын нутгудт хулдхар
20-01-2018, 09:53 
Таңһчд эдл-уушин экспорт делгрүллһнә туст көдлмш экләд кегдҗәнә, болв эн кергиг улм гүүдүлҗ өргҗүлх кергтә. "Нарт- делкән кооперац болн экспорт" гидг эркн чинртә төсвин йовудт шаңһас дем өггдх, тегәд эн төсвд шунҗ орлцх кергтә гиҗ Игорь Зотов темдглв. Тер мет әрәсән экспертн цутхлң эн туст дөң күргхмн.
Таңһчин экономикин болн хулд-гүүлгәнә министрин негдгч дарук Басанг Муевин келсәр, арһлачнр эн зөрүллтәр шунлтан һарһҗахш. Давсн җилд зуг цөөкн фермер селәнә эдл-ахун эдл-уушин экспортын халхар бүрдәгдсн сурһулин семинарт орлцв. Адг-ядхдан 50 арһлач эврә эдл-ушан һазадын ордудт яһҗ хулдҗ болхин туск төрәр сурһуль дасх зөвтә. Мана арһлачнрт эн туст яһҗ үүлдхин туск медрл авх кергтә гиҗ Игорь Зотов келв.
Мана таңһчд мал өскнә, тәрә тәрнә, тегәд мах, ноос, буудя һазадын ордудт хулдҗ болхмн гиҗ селәнә эдл-ахун министр Баатр Болаев зәңглв. Ниднәһә 62 миңһ һар тонн махн авгдв. Малас болн шовунас авсн махна 40 процентинь таңһчин меҗә һатц хулдҗ болхмн. 2015-2016 җилмүдин эргцд Хальмгин фермермүд Казахстан Республикд болн Азербайджанд 1300 сән тохма бод мал хулдсмн. Тер мет 2017 җилд Казахстанд бод мал хулдлһна бооца батлсмн. Болв малын гемиг түглһиг хөрхин төлә Казахстанур талдан һазрас мал авч ирәд хулдхиг цаг зуур уурулгдв. Нидн Грузьд 350 толһа бод мал хулдгдв. Җил болһн Монһлын элчнр мана таңһчас мөрд хулдҗ авна.
2016 җилд таңһчд 7 миңһ һар тонн ноосн авгдсн болдг. Ода деерән Карачаево-Черкесск Республик, Московск область болн Ставропольск край тал йовулгдна. Өдгә цагт Китд болн Моңһл орн-нутгудын арһлачнр мана таңһчд кеҗ һарһгдсн ноос хулдҗ авх сана зүүҗәнә.
Сүл җилмүдт таңһчд буудян сән урһц һарна. 2017 җилд 589 миңһн тонн тәрә хурагдв. Буудян 60 процентнь таңһчд болн хам-хоша бәәх регионмудт хулдгдна, 40 процентнь эдл-ахун кергт олзлгдна. Мана таңһчд урһасн буудян чинрнь йир сән болдг төләднь һазадын орн-нутгудт чигн хулдҗ болхмн билә. Болв Хальмгт буудя хадһлдг элеватор уга болад эннь харшлҗана. Селәнә эдл-ахун министерств "АПК-н эдл-уушин экспорт" гидг эркн төсв күцәлһнә кергиг хаһлхин тускар ухалҗана гиҗ Баатр Болаев келв. Эн төсвиг күцәлһнә туст көдлмшч баг бүрдәгдсн бәәнә.
Дарунь таңһчин ЖКХ-н болн энергетикин министр Нелли Ткачева Хальмгт олн давхр гермүдин капитальн ясвр келһнә болн әмтиг хуучн гермүдәс нүүлһлһнә региональн программс күцәлһнә ашин болн 2018 җилд күцәх зурасин туск илдкл кев.
Сүл һурвн җилин эргцд 74 олн давхр герин орань ясгдв. Нидн Элстин 6-ч микрорайонд йисн давхр герт лифтмүд сольгдв. 2018 җилд таңһчд ут тоодан 21 олн давхр гер ясхар зуралҗана. Тер тоод Элст, Городовиковск, Лагань балһсдт болн Комсомольск поселкд.
"2013-2017-ч җилмүдт Хальмг Таңһчин әмтиг аварийн гер-бүүрәс нүүлһлһн" гидг таңһчин программ төгсәгдв. Аштнь 50 хуучн, нурҗасн гермүдәс әмтн нүүлһгдв. 15 шин гер тосхгдад, 1874 күн шин бүүртә болв. Таңһчин ЖКХ-н болн энергетикин министерств реестр тогтав. 2012 җилин январь сарин нег шинәс авн нурҗах гиҗ тоолгдсн гермүд терүнд орв. Ода деерән терүнд 20 олн давхр гер орулгдсмн. Эн программ күцәлһнә кергт таңһчин бюджетин немр мөңгнәс 451 сай арслң һарһхар зуралҗана. Кемр федеральн программ батлгдхла, мөңгнә тетклһәр дәкәд сольврмуд орулгдад чигн бәәх.
Маргарита АРЗАЕВА