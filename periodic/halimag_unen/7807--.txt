Шүлгүд бичдг Гернзл
11-04-2018, 09:51 
Гернзл Элст балһснд һарсмн. Школ төгсәснәннь хөөн КалмГУ-н тууҗин факультетд сурдг болв. Арвн зурһатаһасн авн Гернзл шүлгүд бичв. "Живите сердцем" гидг нертә түрүн хураңһунь 2008 җилд барас һарв. Түүрвәчин келсәр, шүлгүднь төрскн һазрт, дурнд, цаһан седклд, җирһлин ховр болн сәәхн тоотд нерәдгдсмн. Шүлгүдтнь каңкнсн үнртә теегин ноһана, сәәхн бамб цецгүдин, өрүни салькна тускар келгдҗәнә. Гернзл - төрскнч седклтә күн. үүдәврмүдтән хальмг теегән буульна. Шүлгүднь болхла эврә айста. 2015-ч җилд "Страницы памяти листая" гидг дәкәд нег шүлгүдин хураңһунь барас һарв. Хураңһун һол төрнь - хальмг тууҗ. Гернзл төрскн тууҗар, хуучна болн улсин авъясар соньмсдг төләдән эврә тууҗиг сәәнәр меднә. Хальмг улсиг цааҗла харһулад Сиврүр туусн, тенд әмтн дала зовлң үзсн йовдл мөңкинд мартгдшго. Сиврт арвн һурвн җил бәәсн цаг хамгин күнд билә. Тегәд хальмгуд Сиврт бәәсн цагин тускар Гернзл уйдҗ бичнә. Мана ээҗнр-аавнр цугинь дааһад һарв, цаһан седклтә, чидлтә болсн төләдән цуг зовлңгиг даав. Эднәс үлгүр автн, күндлтн гисн уха умшачнрт заана.
Шүлгчин җирһлин зокал тиим: "Зовлң үзгдхлә, бичә урудтн". Гернзл әмтнлә ээлтә күн. Күүкнә тоолврар, күн болһн өвәрц. Сул цагтан баахн күүкн зурхдан дурта. Бичкнәсн авн күүнә дүр, шовуд, аңгуд сәәнәр зурна. Өдгә цагт Гернзл баһ наста литератормудын Ниицәнә ахлач. Шүлгләнә хаалһднь сән күцәмҗ дурдҗанавидн.
Кермен САНДЖИЕВА