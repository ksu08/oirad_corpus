"Хальмг үннә" байр Баһ Дөрвдт болв
05-07-2017, 15:00 
"Хальмг үнн" газетин 100 җилин ончта өөнд нерәдгдсн керг-үүлдврмүд таңһчин райодар цаарандан болҗана. Давсн долан хонгин басң өдр Баһ Дөрвдә района цутхлң селәнд
төрскн келәр һардг газетин өөнд нерәдгдсн байр болв. Эн өдр һаза дөчн зурһан градус халун болсн бийнь һаң халунас сүрдлго баһ
дөрвдәхн "Юбилейный" нертә сойлын Герт болсн харһлтд ирцхәв. Эн харһлтд газетин йоста итклтә иньгүд орлцснь маһд уга.
Байрин эклцд "Хальмг үнн" газетин ончта өөнд нерәдгдсн видеоролик әмтнә оньгт тусхагдв. Терүнд газетин тууҗин, яһҗ газет барт белддгин тускар тодрхаһар келгдв. Дарунь Баһ Дөрвдә района муниципальн
бүрдәцин толһач Олег Чомподов ирсн гиичнрт йөрәлин үгән нерәдв.
- Түрүн болҗ төрскн келәр һарсн "Өөрдин зәңг" гидг газетиг номт, гегәрлт Очра Номт болн хармб Боован Бадм бүрдәсмн. Очра Номт мана һазра күн билә. Түрүн өдрәсн авн газет хальмг сойл делгрүллһнә төрт оньган өгч, орн-нутгт болҗах хүврлтин, селәнә эдл-ахун болн промышленностин делгрлтин тускар зәңглдг бәәсмн. Төрскән харсгч Алдр дәәнә җилмүдт мана салдсмудын залу-зөрмг йовдлмудын тускар бичҗ әмтнд омг, урмд өгдг билә. Газет хальмг улсин җирһллә залһлдата учрар хальмгудыг хар гөрәр Сиврүр туусн цагт бас цааҗла харһсмн. Мана ээҗнр-аавнр үнән һартан авад, төрскн һазр-усндан ирхлә, газет шинәс һарсн болдг. Түрүн тойгинь һартан авсн мана ээҗ-аавнрин, эк-эцкнрин седкл урсад, эдн нульмсан бәрҗ ядсмн. Юңгад гихлә төрскн һазртан ирвидн, таңһчан шинәс босхҗ авхвидн, келән, сойлан цааранднь хадһлҗ делгрүлхвидн гисиг шинәс газет барас һарсн йовдл лавта иткүлсмн.
Эндр мана төрскн газет ончта өөнән темдглҗәхиг цуһар меднә. Таңһчин кесг үйин әмтн газетиг бичүлҗ авчана. Тегәд газет өрк-бүл болһна итклтә үр болв. Газетин 100 җилин өөниг баһ-дөрвдәхн тууҗлгч чинртә йовдл гиҗ тоолҗана, тер юңгад гихлә "Хальмг үнн" - келн-улсин зөөр мөн, - гиҗ Олег Эрендженович келҗ, мана һарцин үүдәгч коллективд күцәмҗтә күч-көлс, цецгәрлт, цаһан хаалһ дурдв.
Барин һарцин эндрк бәәдл-җирһлин, ончта өөнд нерәдҗ кеҗ-күцәҗәх керг-үүлдврмүдин тускар газетин ах редактор Менке Конеев болн ах редакторин дарук Раиса Манжилеева келҗ, җил болһн газетд бичгдҗ, хальмг кел болн сойл хадһллһна кергт тәвцән орулҗах итклтә үүрмүдән Ханлтын бичгүдәр ачлҗ, бичкн белгән бәрүлҗ өгв. Тиигәд Ханлтын бичгүдәр ачлгдснь: района толһач О.Чомподов, администрацин һоллгч специалист Г.Чернявская, Ик Бухс селәнә школын директор Н.Азыдова, администрацин сурһуль-эрдмин, сойлын, спортын болн баһчудын политикин залврин методист В.Бамбышева, Б.Бадмаевин нертә гимназин директор В.Бастаева, РЭС-ин һардач М.Бакаев, "Ханата" СПК-н һардач К.Дундуев, "Плодовитое" СПК-н һардач Ю.Искам, "Коммунальное хозяйство" МУП-ин директор М.Манджиев, Зурһан селәнә школын директор К.Манджиева, өнчн көгшдин болн инвалидмүдин гер-интернатын директор Л.Манджиева, әрәсән МВД-н "Малодербетовский" гидг МО-н һардач, полицин подполковник Д.Настаев, "Маяк" СПК-н һардач Н.Хейчиев болн газетин умшач Н.Убушиев.
Умшачнрин нерн деерәс үг келсн Ю.Искам, В.Бастаева, В.Бамбышева болн района библиотекин келн-улсин болн краеведеня әңгин һардач О.Чудидова газетин ончинь темдглҗ, умшачин болн газетин хоорнд тогтсн залһлдана, төрскн келнә, сойлын чинрин тускар келцхәв. "Хальмг үнн" - мана бахмҗта зөөр, мана келн улсин әмн-кишг, - гиҗ эдн келснд, - Цуһар төрскн газетән бичүлҗ автн", - гисн дуудвр кеснднь зүркн ханв.
Баһ Дөрвдә һазрт төрсн, өссн-боссн кесг күн "Хальмг үнн" газетд көдлҗ йовсмн. Газетиг
бүрдәсн Очра Номтас экләд келхлә, дарунь Александр Альдаевин нер эрк биш заах кергтә. Тер юңгад гихлә Александр Бурхаевич олн җилдән мана газетиг һардҗ йовсмн. Мана орн-нутгт хүврлт болад, экономикин халхд залһлдан эвдрәд, тату-тартг бәәдл тогтсн амр биш цагт эн күн чадмг һардач төләдән газетән залҗ цааранднь делгрүлсмн.
Цагтан газетд көдлҗ йовсн Александра Лиджиева, Валентина Бадмаева, Церн Джалсанов, Бадм Каруев ахта бас Баһ Дөрвдә улс. Олн җилдән газетин внештатн зәңгч болҗ Бадмин Николай соньн материалмудан газетин халхст барлдг билә. Хальмг Таңһчин сойлын ачта
көдләч Кермн Даваевна Убушиева барт бичгдлһнә көдлмшт орлцҗ, маднд дөң болдг бәәсиг газетин көдләчнр эндр күртл ханлттаһар тодлна. Мана күндтә ээҗ, хальмг улсин урн амн
зөөриг, авъяс-бәрциг кенәс чигн даву сәәнәр меддг бәәсн Боовш Амбековаг мана газетин кесг үйин умшачнр меднә, санлынь тевчнә.
Насн-җирһлән сурһуль-эрдмин халхла залһсн Вера Уттаевна Бамбышева Ик-Бухса школд хальмг келнә багшар көдлҗ йовхдан "Уйн зәңгч" гидг кружок бүрдәһәд, олн зүсн зурцс, школыннь болн селәнәннь җирһлин тускар сурһульчнртаһан бичдг билә. Эндр чигн "Хальмг үнн" болн "Степная новь" гидг газетмүдин халхст зурцснь барлгдна.
Ик ачта медәт Овшин Нәдвд ода йир һарсн наста күн. Олн-олн җилдән газетлә бат залһлда бәрҗ, хальмг улсин авъяс-бәрцин, заңшалын, шар шаҗна төрәр бичҗ йовна. Насн ик гиҗ медәт гертән суухш, Элстд ирхләрн даңгин дассн кевәрн мана редакцур орҗ ирәд: "Күүкд-берәчүд, ямаран бәәнәт? Шинәс юн бәәнә?"- гиҗ соньмсад, сүв-селвгән өгнә.
Эн харһлтд орлцсн Хальмг олн-әмтнә шүлгч, Хальмг Таңһчин ачта иргн, Хальмг Таңһчин болн әрәсән сойлын ачта көдләч Нуура Владимирин келсиг әмтн оньган өгч соңсв. "Ээҗ-аавин билг, келн - энтн мана зөөр. Эндр гимназин директор Валентина Бастаева үг келхләрн, мана гимназьд келн-улсин классмуд бәәнә. Хальмг кел меддг күүкд-көвүд нег насни наадк
үүрмүдәсн ухата, керсү болна гиҗ келв. Тернь мел үнн. Юңгад гихлә мана сойл, би, ду - цугнь келәр дамҗҗ ирдг. Эңкр келнәс деер юмн нарт делкәд уга.
Баһ Дөрвдә һазр - ончта һазр. Очра Номт эн һазрин әрүн зөөриг, хәәртә хамгинь бийдән шиңгәҗ өссн күн. Очра Номт уга бәәсн болхла, эндр "Җаңһр" чигн уга болх билә. Пиитрәс ирәд, җаңһрч Ээлән Овлаһас баатрльг дуулврин бөлгүдиг эн бичҗ авч мөңкрүлсн болдг. Ээлән Овла болхла "Җаңһрин" 12 бөлгиг чееҗәр меддг билгтә күн бәәсмн", - гиҗ шүлгч келв.
Очра Номтын җирһлин, һурв сааҗ цааҗла харһулгдсна тускар, 1959 җилд Көглтин Дава, Дорҗин Басң болн Кичгә Төлә яһҗ номтла харһсна тускар шүлгч келҗ өгв. Очра Номт хальмг әмтндән, келндән цань уга дурта күн бәәсмн. Акад юмн, хамгин билгтә, хамгин цецн үрд эврәннь төрскн келнә, төрскн сойлын төлә насан барна. Эднә герәслҗ үлдәсн хәәртә зөөриг мадн әрүнәр хадһлх зөвтәвидн. "Хальмг үнн" газетән цуһар бичүлҗ умшх зөвтә гиҗ төрскн келндән, сойлдан цань уга дурта шүлгч келснлә цуһар зөвшәрв гиҗ сангдна. Владимир Дорджиевич кесг шүлгән умшҗ ирсн улсиг байрлулв.
Харһлтын йовудт бәәрн билгтнр Михаил Джалцанов, Вероника Медведева дууһан белглв. Темдглхд, Вероника орс күн, тиим болв чигн йир айта кевәр "һазр мини" гидг хальмг ду дуулв. Мана газетин байриг хувалцад ирсн нер һарсн дууч Кутлан Мукубеновиг тәәз деер һарч ирхлә, залд суусн әмтн альхан ташад байрта седклән медүлцхәв. Кутлан - Баһ Дөрвдә
күн, Ик Бухс селәнәс, һазр-уснаннь нериг һарһҗ йовх дууч. Иим билгтә үрд алдр өвкнриннь
зөөриг хадһлҗ йовхнь байрта.
Харһлтыг бүрдәҗ давулсн района һардврт, билг-эрдмән белглсн дуучнрт, "Хадрис" нертә улсин бииһин ансамблин артистнрт, харһлтыг һардҗ давулсн "Степная новь" газетин редактор Евгения Очаныковад, мадниг бүләнәр тоссн Баһ Дөрвдә улст ханлтан өргҗәнәвидн.

Раиса МАНЖИЛЕЕВА
Н.Горяевин цоксн зургуд