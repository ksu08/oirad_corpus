Арат/Тууль
22-02-2018, 14:08 
Аратын йовсн хаалһар нег ик гидг Тек аашна. Тер Тек сертхр өвртә толһаһан көндәһәд, ут сахларн наадад, нааран-цааран хәлән йовна. Генткн өмнән нег худг үзәд, өкәһәд, хәләнә. Худг дотр нег Арат суудг болна.
Тек Аратыг үзн сурна:
- Арат, менд! Худг дотр ю кеҗәнәч?
- Амрчанав, үзҗәхшивчи?! Деер халун, энд болхла әвр серүн. Дәкәд энүнд киитн усн дүүрң.
Халунд зовҗ йовсн Тек зөвәр ундасҗ йовла.
- Ай, Арат усн сәәний?
- Усн сән, - гиҗ Арат хәрү өгв. -Чи нааран бу. Эврән амсад медхич.
Тек наадк-цаадкинь ухаллго худгт һәрәдәд орад одна. Тек унхларн Аратыг усар норһад, дарад алн гинә. Арат уурлад, Тек тал хәәкрнә.
- Ямаран янз уга малвчи? Бийдм ус цацад, җе гивч, - гиҗ Арат келн Текин нурһн деернь һарна, дәкәд өвр деернь һарад дамҗад йовҗ, худгин амн деернь һарад, гүүһәд әрлнә.
Тек һанцарн худгин йоралд, киитн усн дотр үлднә. Асхн болна. Эзн залу Текән хәәһәд һарна. Хәәнә, хәәнә, альд чигн уга. Дәкәд хаалһин хаҗуд бәәсн худгт хәләхлә, Текнь терүнд бәәдг болна. Залу ут деесәр Текиг худгас татад һарһна.
Арат тиигҗ Текиг меклсмн.