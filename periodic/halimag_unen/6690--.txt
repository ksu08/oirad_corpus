Эднә зургудт - таңһчин тууҗ
15-11-2017, 11:03 
Сиврин хөөн "Хальмг үнн" шинәс эклҗ һарсн цагт Раиса Алексеевна Астахова энд зург цокачар эклҗ көдллә. Тиигхд зург цокдг аппарат сән биш билә. Эн күүкд
күн болн хөөннь редакцд көдлсн залу улс сөөни дуусн гилтә зургудан кедг бәәсмн. Зург цокдг аппаратмуд деерән шамта билә. Хуучн аппаратмуд дару-дарунь эвдрдг бәәсмн. Келхд, йирдгч җилмүдин эклцәр школд репортаж кеҗәсн цагт зург цокдг аппаратын шам эвдрәд, утан һарсинь тодлнав. Тиигхд, бичкдүд, эднә багшнр әәсн болх гиҗ саннав. Өдгә цагт болхла, мана зург цокач Айса Зундугинова хамгин сән аппарат олзлна. Цокҗ авсн зургудан эн тер дарунь гилтә компьютерт орулҗ, әрүнәр хадһлна. Дәкәд Саглр Настинова кесг җилдән зург цокачар сәәнәр көдллә, ода эн райодын газетмүдиг бүрткҗ һарһна. Эдн ах үйин улсин дамшлтыг һол оньгтан авч көдлцхәнә.
Нанд кесг зург цокачнрла көдлх арһ учрла. Күн болһн эврә заңта, авг-бәрцтә. Эдн бас нег-негнәсн йилһрдг билә. Болв эдн цуһар редакцин өгсн даалһврмудыг сәәнәр күцәҗ йовла. Наста улсиг болн баһчудыг чигн әдләр тевчдг бәәсмн. Келхд, эдн газетин ах редакторин дарукин үүл дааҗасн баахн Валентина Патаеван сүв-селвгүдиг бас оньган өгч соңсдг билә. Зург цокачнр күүнлә цүүглддго бәәсмн. Эдн цуһар үгтә-күүртә, әмтнлә сәәнәр таарч көдлдг билә. Тегәд чигн журналистнр болн зург цокачнр хамдан олн зүсн командировкст одад, тендәс соньн материалмуд авч ирдг билә. Ниитә көдлмш сән ашта болдг. Би теднлә хамдан таңһчин райодт болн Хальмгин меҗә һатц - Əәдрхнә, Волгоградск областьс бүрдәгдсн чинртә керг-үүлдврмүдт орлцҗ йовлав. Бидн тенд бәәдг хальмгудла харһад, дала соньн зургуд келәвидн. "Өөрдин зәңг" гидг түрүн хальмг газет һарһсн Очра Номтын төрскн һазртнь күрәд, тенд болсн ончта йовдлмудыг Хальмгин улст медүлләвидн. Əәдрхнә областин Барун селәнд хальмг улсин бичәч Балакан Алексейин 70 җилин өөнин байрт орлцлавидн. "Хальмг үннә" журналистнр, зург цокачнр мана улан залата хальмгудын тууҗиг, ончта йовдлмудыг өргәр үзүлҗ, эркн төрмүдиг хаһлҗ йовлавидн. үлгүрлхд, Хальмг Таңһчин түрүн президентин суңһвр, келн-улсин классмуд, школмуд секлһн, Элстд болсн шатрин XXXIII цуг делкән Олимпиад, Хальмгин спортсменмүдин алдр диилврмүд болн нань чигн чинртә йовдлмуд мана газетин халхст өргәр үзүлгдлә.
Селәнә улсин бәәдл-җирһл, теднә төрмүд бас редакцин көдләчнрин һол оньгт авгддг бәәсмн. Бидн бәәрн улсла харһад, гермүдт газ орулсинь бичләвидн. Селәдт сән хаалһ тосхлһна, гермүд бәрлһнә, багшнрин, эмчнрин җалв өөдлүллһнә төрмүдиг газетин халхст босхдг биләвидн. Хөд кирһлһнә, малас төл авлһна, урһц хуралһна кемд күцәгддг ик көдлмшиг бас умшачнртан сәәнәр медүлҗ йовлавидн. Зург цокачнр маднла хамдан малын хошмудт, бичкн фермст чигн күрәд, кергән чадмгар күцәдг билә. Элстәс өрүн өрлә һарсн улс сөөни өрәллә герүрн ирдг бәәсмн. Тиигҗ редакцин көдләчнр, тер тоод зург цокачнр цаган, чидлән әрвллго олн җилин туршарт көдлҗ йовсмн. һундл төрхд, кесгнь мадн дунд уга. Болв бидн тедниг мартҗахшвидн. Өдгә цагт эрүл-менд бәәх зург цокачнрт ут нас, бат кишг дурдҗанавидн.

БОСХМҖИН Валентина