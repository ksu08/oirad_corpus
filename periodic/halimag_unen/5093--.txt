Өөрднрин байн тууҗин халхс
10-02-2017, 17:38 
Н. Пальмовин нертә Келн-улсин музейд соньн дегтрин презентац болв. әрәсән номин өдрин өмн энд тууҗин номин кандидат, Хальмг Таңһчин номин ачта үүлдәч Владимир Санчировин дегтр барас һарсн йовдлд орлцхар номтнр, Хальмг государственн университетин оютнр ирв. "Письменные памятники по истории ойратов ХVII - XVIII веков" гиҗ дегтр нерәдгднә. Өөрднрин тууҗин эн цагин туск һар бичмр документс орс келнд түрүн болҗ орчулгдҗ, номин болн олна оньгт тусхагдҗахарн дегтр соньн болн номин шинҗллтд ик туста болҗана.
Владимир Санчиров нертә номт. Олн җилин туршарт Моңһлын болн Цутхлң Азийин тууҗар соньмсҗ, шинҗллт кеҗ йовна. Өөрднрин ХVII - XVIII зун җилин тууҗин төрмүдиг һол оньгтан бәрҗ, шинҗллт кеҗәнә. Моңһлын тууҗин туск материалмудар болн һар бичмрәр номт даңгин номин шинҗллт кеҗ йовна. Ленинградт дорд үзгин факультет төгсәһәд, РАН-а дорд үзгин Институтд аспирантурт сурад, диссертацан харссн цагас авн өөрднрин тууҗ энүнә номин үүлдврин һоллгчнь болҗ йовна. "Илэтхэл шастир - өөрднрин тууҗиг даслһна нег ул-сүүрнь" гиҗ нерәдгдсн диссертациг харсад, эн төриг мөрдәд, кесг шинҗллт кесн болдг. Владимир Петрович ут-тоодан эн һол төрәрн дал һар номин көдлмш бичсмн. "Хальмгин тууҗ кезәңк цагас авн мана өдрмүд күртл" гидг һурвн ботьта аһу ик көдлмшин түүрвәчнрин негнь болҗана.
Ода умшачнрин оньгт тусхагдҗах хураңһус орсн хуучн моңһл бичгәс орс келнд буулһҗ бичсн эн бичмр материалмуд ик чинртә болҗана. Өөрднр эврә бичлттә бәәсинь тернь медүлҗәнә. Бичмр тер үүдәврмүдиг моңһлын болн китдин номин дегтрмүдт олҗ болхмн. Тенд номтнр тиим бичмр үүдәврмүд бәәхинь меднә, номин үүлдвртән бәрмт кеҗ олзлна. Цуг терүгинь хуучн бичгәс өдгә келнд буулһҗ әмтнә оньгт тусхана гисн амр төр биш. Тер кевәрнь буулһад бичхлә, кесг тоотнь цәәлһвр угаһар медгдхш. Тегәд хуучн бичгәр бичгдсн үүдәвриг номин олзллһнд орулхин төлә түрүләд цәәлһгч статья бичх кергтә. Текстиг дахулад ахр цәәлһвр өгәд йовхла, тегәд учр-утхнь, тер цага бичмрин чинрнь медгднә. Хуучн бичгин келнь соньн, йир товчта болн гүн утхта, урднь келгдҗ болн бичгдҗ йовсн үүдәврмүдлә залһлдата болна. Амн үгәр келгдҗ, кен-негндән медүлгдҗ йовсн тоотыг бичгт буулһҗ үлдәснь тууҗиг, цагин бәәдлиг, әмтнә заң-авциг, сурһуль-эрдмин болн сойлын кемҗәһинь медҗ авхд туста болҗана.
Владимир Петровичин келсәр, хуучн бичгәр бичгдсн үүдәврмүдиг медрлтә улс - гелңгүд эс гиҗ цаһан яста сурһульта бәәсн улс бичсн бәәдлтә. Зәрм үүдәврмүдт кенәс тернь бичгдснь заагдсн бәәнә. Хуучн бичгин материалмудыг шинҗлхлә, медрлин олн зүсн халхар соньн тоот олҗ болхмн.
Өөрд бичлтин нег үүдәврәс үлгүр кеҗ ахр текст В.Санчиров умшҗ өгв. Аюка хаана көвүн Санджаб эцкләрн сөрлцәд, үгәснь һарад, эврә нутган дахулад Зүн һар талагшан нүүһәд һарсна тускар тер текстд келгдҗәнә. Хуучн бичгт орман олсн һурвн мөрин тускар болсн күүндврт тууҗин номар үүлдҗәх номтнр орлцв.
Тууҗин номин кандидат Владимир Тепкеев тер тууҗин кемин тускар әрәсән архивмүдт болн нань чигн көрңд олҗ авч шинҗлсн тоотыг эн бичгт орсн үгмүдин дөңгәр улм тодрхаһар медҗ, кесг тааврнь чик бәәсинь темдглв. Зурһан җилин туршарт кегдсн эн ик көдлмшиг эклцәс авн үзҗ орлцҗ йовсан Владимир Толтаевич тодлҗ келәд, тууҗин тер цагт Аюка хаанд амр биш бәәсмн. Хальмг обществ хойр әңгрәд, нег халхнь Зүн һарур нүүҗ һархар, наадк багнь Иҗлин көвә һазртан үлдхәр бәәсн җаңһрта болн зүткәтә цагт зовлңгта шүүвр авх зөвтә бәәснә тускар В.Тепкеев келҗ өгв. Тууҗин номин кандидат Дорҗ Кукеевин келсәр, Моңһлд болн Китд номин олзллһнд бәәх эн хуучн бичгин үүдәврмүдиг орс келнд орчулҗ, өөрднрин тууҗ дасҗах улст немр сән дөңцл болҗахинь заав. Номин делгрлтин халхд эннь ик чинртә болҗахинь темдгләд, Дорҗ Геннадьевич Зүн һара хаана алвтын туск шинҗллтәрн хувалцв. Тер цагт эн алвтд нүүдл улсин негнь болҗах эн һазрт нег ормдан бәәршҗ, харулын даалһвр күцәдг чинртә тосхлтын бәәрн бәәсинь заав. Тернь дәкәд болхла нүүдл эн улс эд-таврар хувалцсн цагтан мөңг олзлдг бәәснә тускар бичгүдт бәәнә. Тернь тер, дәкәд болхла тедн картс зурдг бәәснь номтнрт йир өврмҗтә болҗ медгдв. Тиигәд тернь цагиг түрүлсн чинртә йовдл гиҗ деед үзгин номтнр тоолҗахиг Дорҗ Кукеев тодлулв.
Барас һарсн дегтрин чинринь музейин директор, тууҗин номин кандидат Ирина Мучаева темдглв. Өөрднрин эрт цага тууҗла болн бәәцлә таньлдулҗах бичгин олн материал номин үүлдврт орулгдҗана. Терүнәс иштә тууҗин туск медрл тархалһнд шин хәләц һарһҗ, хамцу үүлдх кергтә гиҗ Ирина Ивановна келв.
Номин шинҗллтин үүлдврт шин үүдәврмүд орҗ, хәәвр болн ашлвр келһнд өргн хаалһ секгдҗәхин тускар философск номин доктор Баазр Бичеев келв. Өөрднрин тууҗ даслһнд җирһлән нерәдсн номт Владимир Санчировин кеҗәх көдлмшин ачнь йир ик болҗахиг онц тер темдглв. Өвкнрин тууҗ байн бәәсиг бичмр үүдәврмүд медүлҗәхинь, эннь тегәд иим соньмслт үүдәҗәхинь эн онц заав. Музейин әңгин һардач Светлана Оконова эн керг-үүлдвриг һардҗ давулв.

Галина ХЕЙЧИЕВА