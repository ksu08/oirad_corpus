Нег һазра күн Москвад патьр шүүв
26-03-2019, 09:35 | Таңһчин зәңгс » Эндрк өдрин төрәр
Яшкулин района Чилгр селәнүр «әрәсән пошт» долан хонгт һурвн дәкҗ барин һарцс авч ирнә. Селәнә бәәрн улс таңһчд һардг газет-журналмуд бичүлҗ авдг деерән тааста нань чигн һарцс бичүлҗ авна. Тиигәд, залу улс мөрдин туск, күүкд улс болхла сенр хот-хол болн һуйрин зүүтә кегдлмүд яһҗ болһдгин туск журналмуд авна, баахн эк-эцкнр бичкдүдт тааста һарцс бичүлнә. Поштын көдләчнр Кермен Очировна Богаева болн Марина Цебековна Бадмаева өрүн эрт әмтнд барин һарцс түгәҗ өгнә.
Селән хойр участкд хувалһата, тегәд Кермен Очировна болн Марина Цебековна теднә медлд бәәдг уульнцсиг теткнә. Ниицән, Шорва болн Зүнһар гидг бичкн селәдт бәәдг улс болн малын хошт көдлҗәх малчнр бийснь поштд ирнә. Селәнә әмтнд пенсь болн нань чигн социальн демин мөңг түгәҗ өглһн бас поштын көдләчнрин дааврт орна. Банкас мөңг өгъялҗ авсн улс сар болһн ирҗ терүг даңцана, коммунальн туслмҗин, алвна мөңгән энд өгнә. Тегәд зәрм өдрмүдт поштд әмтн чикән харһулҗ зогсна гиҗ күүкд улс келв.
- Поштын көдләчнр цаһан седклтә, тесвртә, дааврта болх зөвтә. Мана селәнд олн медәтнр бәәнә, тегәд пенсинь күргҗ одхларн мендинь медәд, бәәдл-җирһләрнь соньмснавидн. Теднә сурврар сурсн тоотынь гертнь бас күргнәвидн. һаза хур орну, шуурһн шуурну, һаң халун болну, бидн көдлмшән күцәх зөвтәвидн. Көдлмшән үнн чик седклтәһәр күцәдг төләднь селәнә улс Кермен Очировнаг болн Марина Цебековнаг күндлнә, - гиҗ һардачнь үүрмүдән буульҗ келв.
К.Богаева болн М.Бадмаева энд арвн шаху җилдән көдлҗәнә. Байрта Джерляева тавн җилдән әңгиг һардҗана. Поштын көдләчнрин нилчәр әмтнә җирһлд байрта болн темдгтә йовдлмуд чигн учрна. һурвн җил хооран Чилгр селәнд бәәдг Баатр Бузоваев кергәрн поштд орҗ ирхләрн, лотерейн билет хулдҗ авхар шиидв. Поштын көдләчнр энүнд хойр билет хулдв, удл уга нег һазра күн Москвад патьр шүүв. Бузоваевихнә өрк-бүл патьрин ормд 1 сай арслң авв. Тер йовдлын хөөн әмтн лотерейн билетмүдиг олар хулдҗ авдг болв. Кермен Очировна болхла нег дәкҗ 2400 арслң шүүвҗ авсн бәәҗ.
Наталья ДАВАЕВА
ЗУРГТ: Чилгр селәнә поштын көдләчнр
И.Музраеван цоксн зург