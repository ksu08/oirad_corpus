Диилврин Суврһн Иҗлин көвәд дүңгәв
02-10-2014, 12:24 | Таңһчин зәңгс
Сентябрь сарин 25-д Юстинск района әмтнә җирһлд чинртә йовдл болв. Энд Цаһан Амнд суврһн секгдв. Диилврин суврһиг секлһнә байрт Хальмгин шаҗн лам Тэло Тулку ринпоче болн Бурхн Багшин Алтн сүмин гелңгүд орлцв. Суврһиг болн өөр эргндк һазриг әрүслҗ цеврллһнә йосрхлыг эдн күцәв.
Ик мөргүл кехиннь өмн Хальмгин шаҗн лам келсн үгдән дөрвн җил хооран суврһн босхгдх һазриг әрүсллһнә үүлдвр күцәсән тодлв. «Ода тадн йир сәәхн суврһ босхҗ аввт. Шаҗна эн әрүн тосхлтд орлцсн цуг улст үнн седклин ханлтан өргҗәнәв. Урднь тана района һазрт кесг хурл бәәсмн. Терүнд олн гелң көдлҗ йовсмн. Ода цагнь ирәд, шаҗна номин үүлдвр экләд делгрт авчана. Иигәд Иҗлин өөр тадн босхҗ авсн суврһн тер әрүн керг ик делгрт авчахинь үзүлҗәнә», - гиҗ шаҗн лам цуглрсн әмтнд келв.
Шаҗна кергт церглҗ, олн-әмтндән туслҗ йовсн улсин санлд нерәдҗ Диилврин суврһн тосхгдсмн. Шаҗна эн үүлдвриг чик седклтәһәр, цуг әмтә тоотын амулң җирһлин төлә зальврҗ күцәхмн гиҗ дуудвр кеһәд, Тэло Тулку ринпоче болн Цутхлң хурлын гелңгүд шаҗна цуг авъясиг күцәв. Мөргүл кеһәд, шаҗна цуг йосар суврһиг үүлдврт орулснаннь хөөн келсн үгдән шаҗн лам иигҗ темдглв: «Эндр өдрәс авн суврһн тосхгдсн эн һазр йир әрүн һазр болҗана. Энд ирҗ зальврад, бурхнд мөргәд, ухан-санаһан батлх таал таднд учрҗана. Суврһиг эргәд йовад, зальврад, тадн буйн кишгән икдүлх болҗанат!».
Хальмгин шаҗн лам Тэло Тулку ринпоче, Цаһан Амна СМО-н администрацин һардач Н. Никидов, селәнә күндтә медәт Б. Бастаев улан тасмиг керчәд, суврһнд мөргх кем ирв. Цугтан суврһна өөгүр һурв дәкҗ эргҗ һарв. Шаҗн ламта хамдан мөргүл кеҗ, суврһна өөгүр зальврҗ йовсан селәнә әмтн ик хөв гиҗ тоолад, өргмҗтә седклтә бәәв.
СМО-н администрацин һардач Н. Никидов района цутхлңгин әмтиг байрта эн йовдлла йөрәһәд, әрүн эн керг күцәлһнд орлцсн цуг улст ханлтан өргв. җирһлд ямаран нег йовдл учрхла ирәд, зальврад, седклән төвкнүлдг, үүрмүдән болн гиичнрән авч ирдг дәкн нег әрүн орм селәнд босхгдсна чинриг эн темдглв. Суврһ тосхлһна бүрдәмҗин комитетин нерн деерәс района газетин редактор Галина Хуншаева үг келв. «Эн байрта йовдл бидн дөрвн җилдән белдәд, эндр Диилврин суврһан үүлдврт орулҗ аввидн, - гиҗ эн келв. - Уданд күләгдснь байр йир ик. Эн керг күцәхд седклин залмҗ болн ик күчллт керглгдв. Баһ наста хальмг гелңгүд Санал Манжеев болн Санал Мукубенов хойр эклц татад, суврһ тосхлһнд түрүн мөңгиг орулҗ өгсмн. Иигәд суврһн олн әмтнә мөңгәр, цуг улсин күчн-чидләр тосхгдсмн. Суврһ тосхлһна счетд 130 миңһ һар арслң орҗ ирсмн. Района предприятьсин болн учрежденьсин коллективсәс, онц улсас, арһлачнрас тер мөңгн орҗ ирсмн. Суврһ босххар цугтан арһ - чидлән хамцулсмн».
Күн болһна тәвц орад, ик керг күцсмн. Бүрдәмҗин комитет хамгин шунмһа орлцачнриг темдглв. Станислав Борисович Тельджиевин шунлтыг болн ик тәвциг цугтан темдглв. Селәнә администрацин һардач Н. Никидов, архитектор Б. Зедеев кесн көдлмшинь бас үнлв. «Номин туг» гидг Элстин шаҗна обществин һардач, Цутхлң хурлын элч Ара-Батыр Мангаев суврһиг шаҗна цуг йосар босхлһнд ик дөң болсмн. Юрий Немжанов, Эрдни Талыков, Альберт Ходжаев, Санал Бовашев, Наран Аршаев, Руслан Горипов, Андрей Манджиев болн олн нань чигн төрскнч седклтә улс суврһна тосхлтд шунҗ орлцсмн.
Иигәд района олн улсиг әрүн кергин өөр хамцулсн Диилврин суврһн цааранднь чигн района улст хөв-кишг, амулңгта җирһл дурдҗ йовтха!
Ушкана Сувсн
Н. Шалдунован цоксн зургуд