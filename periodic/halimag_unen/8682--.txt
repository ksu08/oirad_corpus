Хөвтә иргчин төлә
11-09-2018, 11:26 
Хальмг Таңһчин Улсин Хуралд (Парламентд) депутатнриг суңһлһн сентябрь сарин 9-д давв. Эн өдр орн-нутгин 80 регионд олн кемҗәтә суңһврин керг-үүлдвр болв. Хальмг парламентин депутатнриг шүүҗ авхин төлә тер өдр таңһчин цуг райодар болн хотл балһсн Элстд бәәх 251 участок үүдән секҗ, дууһан өгхәр, шиидврән батлхар, таңһчин иргчиг йилһхәр ирсн иргнмүдиг тосв.
Элстин 18-ч участкд таңһчин Толһач Алексей Орлов дууһан өгв. Эндр мана таңһчин иргнмүд дааврта шүүвр кеҗ таңһчин делгрлтин хаалһиг йилһҗ авчана. Эн туст удл уга депутатын үүлдвриг күцәх әмтн олн улсин даалһвриг мартх зөв уга, тедниг күцәлһнд цуг арһ-чидлән өгх зөвтә. Экономикин ашиг холванд икдүллһнә, эд-бод кедг предприятьмүдин тоог холвҗуллһна, терүнә ул деер социальн халхин, жилищн тосхлтын, хаалһ эдлврт оруллһна, усар, газар тетклһнә бачм төриг хаһлх күчтә даалһвр олн әмтн маднд өгсн бәәнә, таңһчин һардвр шин Парламентин ханьла хамдан тер тоотыг эрк биш бәәдл-җирһлд тохрах зөвтә. Өдгә цагин некврин дааврта бәәдлд Парламентин шин хань кесг шин төсвс күцәлһнд сән таал тогтах зөвтә, гиҗ таңһчин Толһач журналистнрт өгсн брифингд темдглв.
- Мана участкд суңһвр дигтә-даратаһар давҗана. үд күртл суңһачнрин 22 процент дууһан өгчксн бәәнә. Тер мет гемтә-шалтгта улс тал мана комиссин гешүд заасн хайгар гертнь һарч йовад, дууһинь авв. Кесг партин элчнр мана тал ирҗ бүрткәчнр болҗ суңһврин йовудыг хәләҗәнә, - гиҗ 18-ч участкин ахлач Елена Ширипова келв.
Тиим кевәр суңһврин керг-үүлдвр бүклдән таңһчар дигтә-даратаһар давв. Таңһчин суңһврин комиссин урдаснь кесн то-дигәр әмтнә орлцлһн 54,1 % тогтав. "Единая Россия" парть - 68,58 %, КПРФ - 13,21%, "Справедливая Россия" парть - 8,43% хоршав. Улсин Хуралд тиим кевәр "Единая Россия" парть - 21, КПРФ - 4 болн "Справедливая Россия" парть - 2 мандат авв.

ТүРВәН һуна