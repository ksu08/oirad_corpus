Эгчм нанд үлгүр болла
25-01-2017, 16:35 
Мана эңкр "Хальмг үнн" газетд би 1981 җил ирҗ көдлләв. Советин йосна цаг бәәсмн,
хөөннь Советск Союз чигн уурулгдсмн, цуг тер йовдлын тускар газет бичдг билә. Яһад эн редакциг шүүҗ авв гихлә, энд мини эгч Галина Григорьевна Тюмидова агитацин болн пропагандын әңгин корреспондент болҗ көдлҗәлә, әңгин һардачнь Лопасан Болдыревич Бартунов бәәсмн. Эднә әңгд би урднь чигн ирдг биләв. Оньдин эдн олн әмтнд җиңнүләд, материалан бичәд, командировксд йовад бәәдмн. Тегәд редакц нанд өөрхн болҗ медгдҗәлә, энд көдлҗәсн зәрм әмтиг таньдг биләв.
Дундын үйәс келн-улсин газетд Сергей Очир-Гаряевич Бартунов, Борис Санджиевич Летуев, Сергей Кортеевич Чоянов эдн көдлҗәсмн. Борис Санджиевич музейд урднь көдлҗ йовсмн, дәкәд редакцд ирәд, дәәнә ветеранмудын, мана Хальмг 110-ч тойгта ОККД-н тускар соньн статьяс, интервьюс бичҗ йовсмн. Сергей Бартунов спортын, зөв-йос харлһна органмудын тускар бичҗ йовсмн. Ачта амрлһнд һарснаннь хөөн чигн газетд һарсн материалмуд хәләһәд, редакцд ирҗ тоолвран келдг билә.
Бичдг күүкд улс-журналистнр редакцд цөөкн бәәсмн, тер тоод Галина Коммуновна Хейчиева, Галина Григорьевна Тюмидова, Анна Александровна Намрова, Ольга Тюрбеевна Анджукаева, орчулач Вера Нуккаевна Эрдниева - эдн таңһчин соньн улсин, малчнрин,
хөөчнрин, селәнә эдл-ахун тускар бичҗ йовсмн. Редакцд цугтан ни-негн, нег-негән күндлҗ бәәсмн, тегәд би "Хальмг үннд" көдлхәр шиидүв. Урднь би школд немш болн англь кел сурһульчнрт дасхҗ йовлав. Тегәд һазадын келнәс хальмг келнд орхд амр биш бәәсмн.
Болв бидн өрк-бүлдән хальмгаһар күүнддг биләвидн. Терүг маднд мана наһц ээҗ Сохра Бадун дасхсмн, хальмг тууль келҗ өгәд, ут ду дуулад, мадниг төрскн сойлла таньлдулдг билә. Галина Григорьевна наһц ээҗин келҗ өгчәсн кезәңк хальмг туульсиг онц тетрадьд бичҗ авсмн. Мана наһц ээҗ цецн ухата багш бәәсмн. Редакцд ирәд промышленностин әңгд көдлдг болув, нанд әңгин һардач, мини сурһмҗлач, дамшлтта журналист Эрдни-Гаря Ходжигорович Бадма-Гаряев дөң болҗасмн, мини бичсн юм чикләд, цәәлһәд, хәрү өгдмн. Тиигәд йовҗ хальмгаһар бичдг болув.
Маднла хамдан дәәнә ветеранмуд мана ах редактор Ярослав Сайкович Джамбинов, дааврта сегләтр Дорҗ Манджиевич Босхомджиев, редакторин дарук, бичәч Андрей Манганыкович Джимбиев, журналистнр Бембет Дорджиевич Бакаев, һуча Убушаевич Бембеев көдлҗ, маднд, баһчудт селвгән өгч йовсмн. Цугтан эдн сәәхн седклтә, һольшг, оньдин дөңгән күргдг улс билә, эднәс бидн, баһчуд, үлгүр авч йовлавидн.
Тиигхд баһ наста көдләчнриг типографьт газетин һарциг барт белдхин төлә йовулдг билә, "свежеголовый" гиҗ орсаһар нерәдҗәсмн. Корректормудла хамдан газетин цуг заголовксинь, статьясинь хәләһәд зәрмдән сөөни өрәл күртл суудг биләвидн. Хамгин эрт гиҗ йисн-арвн часла типографяс һардг биләвидн, тернь йир сән гиҗ тоолгдҗасмн.
Компьютер гидг юмна тускар бидн нам соңсад уга биләвидн. 1990-ч җилмүдт тер кергиг дааврта сегләтр болҗ көдлҗәсн Галина Тюмидова һардҗ йовсмн, верстальщикин эрдм дасҗ авсмн. Энүнлә хамдан Москвад курст одад, барлдг эв-арһиг редакцин машинисткс Валентина Бульдигирова болн Галина Мельникова бас дасв. Ода газетиг компьютерин эв-арһар түргәр белднә, асхн тавн-зурһан час күртл цугнь белн болна.
Хөөннь Галина Григорьевнан күүкнь Булгун Лиджиевна "Хальмг үнн" газетин дааврта сегләтр болҗ көдлҗәсмн. Ода зе көвүнь Церн, Хальмг университетин оютн, хальмг келн-улсин байр Цаһан Сарин тускар статья бичәд, терүг Хальмг ГУ-н номин хураңһуд барлсмн. Тегәд хөөннь Церн чигн хальмг газетд ирҗ Тюмидовихнә династин, наһц ээҗиннь кергинь цааранднь
күцәхнь лавта.
Секретариатд олн җилдән Николай Хулхачиевич Авеев, Виктор Дорджиевич Айтаев, Иван Петрович Санджи-Гаряев көдлсмн, зәңгч болһн секретариатд көдләд дамшлт хоршаҗ авх
зөвтә бәәсмн. Газетин штаб гиҗ энүг нерәддг билә. Яһад гихлә энд цуг материалмуд цуглрна, шин тойг энд мана эңкр умшачнрин төлә белдгднә.
"Хальмг үнн" газетин 100 җилин өөн - цуг хальмг улсин, цуг таңһчин тууҗин ончта йовдл. Яһад гихлә газет өдр болһн таңһчин экономикд, сойлд, сурһуль-эрдмд, спортд учрсн йовдлын, шин зәңгин тускар бичнә. Төрскн келән күндлдг, терүг дасхар седдг улст газет дөң болна. Тегәд иргчдән хальмг келндән дурта улсин тонь икдәд газетин умшачнрин то чигн элвҗәд йовтха!

ТүРВәН һуна
А.Зундугинован цоксн зург