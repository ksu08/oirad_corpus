Цугәрәсән мастер-класст ончрв
19-12-2017, 10:31 
- Эн керг-үүлдврт әрәсән олн келн улсин сойл болн кел хадһллһна халхар көдлҗәх багшнр цуглрв. Мана орн-нутгин булң болһнас ирсн багшнр төрскн келән хадһлхин туст кеҗәх көдлмшән олнд медүләд, дамшлтарн хувалцснь йир туста болв. Эн керг-үүлдврт орлцснь күн болһнд ик урмд өгв,- гиҗ Светлана Ильинична келв.
С.Наранова "Учитель-новатор" гидг номинацд орлцв. Урдаснь эн заочн марһанд "Мои методические находки" гидг эссе бичсн билә. әрәсән 52 региона 129 орлцач дундас энүнә көдлмш хамгин сән гиҗ тоолгдсмн. Эн марһана ашар 41 күн Москвад болх керг-үүлдврт орлцх зөв авсмн. ""Учитель-новатор" гидг номинацд орлцх санань медгдҗәнә. Тер юңгад гихлә, С.Наранова района бәәтхә, таңһчин марһаст күцәмҗтәһәр орлцна, эн багшин сурһульчнр гүн медрл үзүлҗ бас нүүрлгч орм эзлнә. үлгүрлхд, хальмг кел шинҗллһнә, М.Хониновин шүлгүд чееҗәр умшлһна, "Җаңһр" дуулвр даслһна, хальмг улсин авъясмудын марһаст эн оньдин дииләчнрин тоод бәәнә. Багш болн сурһульч үүдәгч кевәр хамдан үүлдхлә, кеҗәх кергтән седклән өгхлә ашнь сән болдмн гиҗ багш тоолна.
Марһана йовудт Светлана Ильинична кичәлдән хальмг хувцна тускар цугтаднь өвәрц кевәр келҗ өгәд, хойр хальмг бүшмүд үзүлв. Дарунь төрскн кел хадһллһна төрәр "төгрг ширән" сүүр болв. әрәсәд бәәдг олн келн улс ниитә бәәхин, нег-негнәннь авъяс, сойл, заңшал күндлхин төлә дорас өсч йовх үйд төрскнч сурһмҗ өгч, өвкнриннь үлдәсн зөөриг хадһлх зөвтәвидн гиҗ багшнр эн харһлтд темдглв. Тер мет төрскн кел дасхлһнд өдгә цагин эв-арһс өргәр олзлхин тускар багшнр келв. Марһанд орлцачнр эврә ухан-тоолвран чикәр медүлҗ, олна күүндврт орлцҗ сүв-севлгән орулҗ чаддгнь үнлгдв. С.Наранова "Багшнрин номин-методическ эв-арһс" гидг һәәхүл олна оньгт тусхаһад, эврәннь үүлдврин, хоршаҗ авсн дамшлтын, багшнрт белдсн методическ селвгүдин тускар келҗ өгв.
Москвад болсн ик форумин ашар С.Наранова "Төрскн келнә, тер тоод орс келнә, багшнрин Цугәрәсән мастер-класс" гидг марһана "Учитель-новатор" номинацд дииләчин Дипломар ачлгдв. Светлана Ильиничнад мастер-класст орлцачин сертификат, "Сән гисн багшт" гидг кубок бәрүлҗ өггдв. әрәсән номин Академин кел шинҗллһнә институт болхла хальмг багшиг геедрҗәх келиг хадһллһна болн делгрүллһнә кергт тәвцән орулҗах төләднь Ханлтын бичгәр ачлв.
С.Наранова һучн шаху җилдән сурһуль-эрдмин халхд көдлҗәнә. Багшин тоолврар бичкдүдиг сурһҗах күн өмәрән зөрҗ, мергҗлтән өөдлүлҗ, цагин некврлә ирлцх зөвтә. Бийнь эн педагогическ училищ төгсәснә хөөн Хальмг университетд сурад, деед сурһульта болв. Багш дистанционн эв-арһар мергҗлтән өөдлүлҗ, талдан багшнрин дамшлтла таньлдҗ медрлән гүүдүлнә. Светлана Ильинична марһаст, олимпиадмудт орлцҗ, (тер тоод Интернетәр болсн чигн) оньдин нүүрлгч орм эзлнә. үлгүрнь, "Эклц сурһуль-эрдмин ФГОС" гидг нарт-делкән олимпиадт эн 1-ч, багшнрин дунд болсн Цугәрәсән блиц-олимпиадт 2-ч, Цугәрәсән марһанд 1-ч орм эзлв.
"Төрҗ һарсн һазр-усндан бәәһәд, эврәннь Төрскндән церглҗәх күн кишгтә болдмн гиҗ намаг эк-эцкм сурһв. Эднә сурһмҗар би бәәнәв, дурта кергм нанд омг өгнә. Дорас өсч йовх бичкдүдт төрскн кел дасхнав, өвкнрин сойл, тууҗ, авъяс заанав. Сурһульчнрин күцәмҗ нанд бахмҗ үүдәнә. Энүнәс даву юн бәәдв? Би хөвтә күмбв",- гиҗ Светлана Ильинична келнә.

Барт белдснь
ДООҖАН Наталья