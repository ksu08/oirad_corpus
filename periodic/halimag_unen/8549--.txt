Төрскн келн - мана бахмҗ
27-08-2018, 09:41 
Одахн "Сурһуль-эрдмин туск" заканд төрскн кел даслһна туст сольвр орулгдла, ода хальмг күүкд-көвүд төрскн келән дасхин төлә эк-эцкнрлә хамдан шишлң эрлһ бичх зөвтә болҗана. Мана хальмг улс цугтан төрскнч седклтә, тегәд төрскн келән дасхар седҗәнәвидн гиҗ бичхнь лавта. Эс меддго бичкдүдт болн арвтнрт тиим сурһмҗиг эк-эцкнь, элгн-саднь өгх зөвтә гиҗ санҗанав.
Тер мет маднла хамдан бәәдг келн улсин көвүд-күүкд бас хальмг кел дасхар седҗәнәвидн гиҗ цаас бичх гиҗ бат ицгтә бәәнәв. Яһад гихлә эдн кесг җилдән хальмг кел дасчана, хальмгаһар сәәнәр келнә, хальмг ду сәәнәр дуулна, тиим үлгүр Ик Буурла района селәдт, мана Южный селәнә школд чигн баһ биш. Би нам нег сән үлгүр таднд медүлнәв.
Одахн, эн хаврин эклцәр, мана Южный селәнә школ 50 җилин ончта өөнән темдгллә. Кесг җил хооран школан төгсәсн улс эн өөнин байрт ирв. Эдн Ик Буурла һазрт, Южный селәнд итклтә болад, школд давулсн уйн сәәхн насан тодлхар ирв, тиим төрскнч седклтә улсиг бидн эрк биш дөңнх зөвтәвидн.
Нанла хамдан 1995 җилд школан төгсәсн мини цөөкн үүрмүд бас ирв. Мана классин сурһульчнр болхла ода Ставрополин, Краснодарин крайд, Дагестанд, Москвад, Салехардд, Тюменьд, Владимирск областьд болн кесг талдан чигн регионд бәәнә.
Нег класст сурч йовсн үүрмдм, хойр көвүтә (теднәс негнь ода 20-тә), Федор Винников Пятигорскас ирв, Намҗл Манджиева нилх күүкән һар деерән авад ирв. Саглр Гильгирова болхла нам тавн күүкдтә, тиим ик өрк-бүл эндрк мана бәәдл-җирһлд йир ховр гиҗ келҗ болҗана. Тегәд олн үртә цуг эк-эцкнрт хөв-кишг дурдх кергтә, эднә нилчәр мана таңһчин, әрәсән күчн өсәд йовна.
Тер өөнин асхн байрта-бахтаһар давв, бидн үүрмүдән, багшнран, уйн насна цаган тодлад, мадниг өсксн эк-эцкнртән, сән сурһмҗ өгсн багшнртан ханлтан өргләвидн.
Эндрк сурһульчнр маднд концерт тәвв. Нанд Баира Дагенова сәәхн хальмг келәр дуулсн дунь таасгдв. Дәкәд ирсн улсиг даргин күүкн Зухра Исмаилова өврүлв, эн бас хальмг келәр "Багшнртан" гидг ду дуулҗ өгв. Ода хальмгуд хая-хая төрскн келәр келнә, хальмг үг селәнд чигн, балһснд чигн төрүц соңсгдхш. Тегәд талдан келн күн хальмгаһар дуулхла йир өврмҗтә болна, теднд ик ханлтан өргх дурн күрнә.
Урднь чигн даргин келн улс сурһульчнр хальмгаһар дуулад, хальмг би бииләд, әмтнд байр-бахмҗ үүдәҗәсмн. Нег саамд мана школын сурһульч Вугар Гусейнов "Орленок" лагерьт амрсмн. Тегәд көвүд-күүкдин үүдәлтин концертд Вугар "Харада" дууг хальмг келәр дуулхла, терүнлә хамдан амрчасн хальмг көвүд-күүкдт тернь ик өврмҗ болсмн.
Түүнә хөөн хальмг көвүд-күүкд төрскн келән невчк сәәнәр дассн болхв угай гиҗ би ода саннав. Ода хальмг келн мел соңсгддган уурв, тернь ик һундлта юмн, нам келәд чигн керг уга, бичкдүдин төлә хальмг келәр бичсн дегтрмүд уга. Телеүзлин, радион соңсхвр мел орсаһар болна. Зуг тана "Хальмг үнн" газетд хальмг келәр бичсн статья, интервью, Сиврин туск тодлвр, медәтә улсин туск келврмүд, соньн нань чигн тоот умшҗ болхмн. Цааранднь чигн хальмгаһар бичтн гиҗ сурҗанав. Цуг таднд күцәмҗ бәрҗ, бат эрүл-менд эдлҗ бәәтн гиҗ дурдҗанав.

Зинаида МУЧАЕВА
Ик Буурла района
Южный селән