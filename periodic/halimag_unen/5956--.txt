Бурхн Багшиг күндлҗ
08-06-2017, 18:17 
Мана Цутхлң хурлд үрс Сарла чинртә керг-үүлдврмүд болхмн. Тегәд өцклдүр Элстд "Калмыкия" РИА-н талвңд болсн дарани брифингд эн хурлын администратор, гелң Санан, орлцад эн төрәр журналистнрт цәәлһвр кев.
Гелңгин келсәр, үрс Сар - шар шаҗнд шүтдг улсин байр. Июнь сарин 9 хамгин әрүн өдр болҗана. Юңгад гихлә дигтә эн өдр Бурхн Багшин һурвн алдр үүлдврнь: төрлһн, гегәрлт, бурхн болсн йовдл темдглгдҗәнә. Тегәд эн өдр хурлд ламнр 9 часла экләд (һурвн частан) ик ном умшхмн. Бурхн Багш Энткг орн-нутгт Бодхгай һазрт кесгтән уха туңһаһад суусна хөөн гегән-герлттә болсмн. Эн йовдл туула цаг - 5 часас авн 7 час күртл болҗ. Эн цагла зул өргәд, дееҗ бәрхлә, буйн-кишг делгрдмн гинә.
Июнь сарин 4.30. хурлын мөргүл давдг залд Махаяна 8 цер бәрлһнә авъяс күцәгдх. Күүнә әмнд күрлһн, хулха келһн, худл һарһлһн, аля-әср йовдл келһн, әрк уулһн, тәмк татлһн, наркотик эдллһн, үдин хөөн хот уулһн, өндр сандлд (стул) суулһн болн нань чигн му тоот әмтнә җирһлд харш болдмн. Кезәнә ламнр үдин хөөн чигн медитац кедг бәәсмн. Тегәд эн цагла хот уухла, эн керг күцшго гиҗ санад терүг цер бәрлһнд батлсмн. Өндр сандлд суудг күн ик сана зүүх гиҗ тоолдмн. Косметик, сән үнртә юм (духи), ду-би олзлхмн биш гисн цер бәәнә. Энтн юм кедго, оньдин амрад, цаган үрәдг улсин тускар келгдҗәнә.
Бурхн Багшт нерәдәд, ик ном умшсна хөөн хурлд ирсн улсиг хальмг цәәһәр болн боорцгудар тоохмн. Тер кемд 12 часла хурлын 1-ч давхрт, библиотекд, әркәс һарлһна цер бәрлһнә авъяс күцәгдх. Хурлд эн керг-төр тавн җилин туршарт күцәгдҗәнә. әмтн әркән хаяд, өрк-бүлән хадһлна. Кесгнь эрүл-мендән чигн батрулснь лавта. Эн керг-үүлдврт әрк уудго әмтн бас орлцҗ чадҗана. Шар шаҗнд шүтдг улст энтн бас туста болхнь лавта.
Тер өдр 13 часас авн 14 час күртл олнд Бурхн Багшин җирһлин туск фильм үзүлхмн. Терүнә хөөн хойр частан сәәһән хәәсн улст нерәдгдсн ном умшгдх. 17 часла һаза хурлын эрст өлгәтә Бурхн Багшин ик шүтә (танка) цеврлҗ әрүсллһнә авъяс күцәгдх. әмтн ламнрла хамдан хурлыг зөв эргәд йовхмн.
Июнь сарин 12-т "Бурхн Багшин Алтн сүм" гидг Цутхлң хурл Целинн района Хар Булг селәнә медлд бәәдг әрүн һазрт, һанц модна өөр, һазр тәклһнә авъяс күцәхәр седҗәнә. Гелңгин келсәр, һазр тәклһн - энтн бурхдтан, сәкүстән, өңгрсн элгн-садндан хот-хоолар дееҗ бәрлһн. Цевр (шин) модар һал шатах кергтә. үс, өрм, ряженк, кампадь, балта (печенье), бал, һуйр (мука), шикр, тос олзлх кергтә. Кампадь, тос цаасн угаһар һалд тәвхмн. һал тәәхлә, зуг хот-хоолын үнр һарх зөвтә. Талдан үнр орулхмн биш. Өдгә цагт һазр-һазрар тиим авъяс күцәгднә. Терүг чикәр күцәлһнд һол оньган өгх кергтә.

БОСХМҖИН Валентина