җирн җил хамдан бәәх кишг
07-08-2014, 18:44 | Таңһчин зәңгс
Хальмг Таңһчин хотл Элст балһснд хамдан җирн җилдән бәәҗәх хөвтә нег өрк-бүл бәәнә. Давсн зун җилд өрк-бүлән өндәлһсн хойр медәт дөрвн алтн үрән өскәд, эн зун җилд эрүл-менд маңгна тиньгр бәәнә. Нәәмдгч микрорайона нег герт бәәх аав-ээҗ хойрин патьриг зеенрнь болн зеенчрнь ирҗ, наадн-инәдәр геринь дүүргҗ, аав-ээҗин седклд нар урһана. җирн җилд ни-негн седкләр, нег-негндән түшг болҗ, дүүрңг җирһләр бәәх улс - Дорҗ Сангаджиевич болн Леля Бадмаевна Хюсеевихн.
Баһ насн күндиг диилв
Хол 1954 җилд июлин 18-д Сиврин тууврт йовсн цагтан хальмг көвүн күүкн хойр хүрм кеһәд, өрк-бүлән өндәлһсмн. Леля Джалцаева тиигәд Хюсеевихнә өрк-бүлд орҗ ирв. Ах-дү дөрвнә бичкн бернь болҗ баахн Леля дурта көвүһән дахҗ эн герт орв. Тиигхд юмн хатяр бәәсн, хүрм дала шуган уга болсмн. Ода болхла, өсәд-босад төлҗсн күүкднь эк-эцкдән алтн хүрминь арвн җил хооран келә. Эн җил җирн җилдән хамдан бәәх байрта йовдлд элгн-садарн, таньл-үзләрн цуглрҗ ач иктә эк-эцк хойртан күндллһән медүлҗ күүкднь нәәрлх саната.
26-та Дорҗ Змеиногорскд зооветеринарн җилә школ төгсәсн билә. Сурһальта, шулун-шудрмг көвүн әвртә күргдин тоод йовснь маһд уга. Алтайск крайин Третьяковск района Змеиногорск свеклосовхозд Э. Деликовин нертә колхозин болн Шарнута әмтн туссмн. Нег-негнәсн талдан һазрт туссн болхла, эдн харһшго бәәсмн. Болв теңгр эдниг тер цагт чигн хәләҗ йовсн бәәдлтә. Шарнута күүкн Леля Э. Деликовин нертә колзозин көвүн Дорҗла хамцад, гер-бүл болад бәәв. Баһчуд өдрин дуусн көдлдг бийнь сөөднь цуглрад, домбран цокад, дуулад-бииләд сергмҗтәһәр амрдг бәәсинь соңсхд соньн болна. Дорҗ Сангаджиевич тодлсар, тиигхд баһчуд әрк-чигә уудго, ах улсан күндлдг, келсәрнь бәәдг бәәсмн. Совхозд баһчуд олн, тер тоод күүкд баһ биш бәәсмн. Эк уга өссн, көдлмшч, олн үг уга, тоолврта күүкн Леляг (Юляг цааснд неринь тиигҗ бичсн бәәж) Дорҗин ахнр шинҗләд бәәснь хөөннь медгдв. Төвшүн заңгта, толһата эн күүкнд әрк орулхмн гиҗ Дорҗд селвг өгсмн. Хоорндан ни-эвәр бәәсн ахнрин болн ах бергдин үлгүрәр баһчуд чигн җирһәд бәәв.
җирһл көдлмшин ард давв
«җирн җил хамдан бәәнә гисн басл дала цаг!» - гиҗ ода Дорҗ Сангаджиевич инәнә. Көдлмшән кеһәд, әмтнәс ард үлдлго, учрсн цуг тоотыг дааһад, кен-негндән дөң-түшг болад бәәв. Түрүн хойр үрнь хорад басл зовлңгта болв. Сиврәс төрскн һазрурн Хюсеевихн 1957 җилин июлин 28-д ирсмн. Арвн сарта күүктәһән ирәд, дарунь энд Деликовин нертә совхозд дәкн һурвн күүкн һарсмн. Көдлмшән кеһәд йовҗ, тиигәд дөрвн күүкән эдн өскәд босхв. Леля Бадмаевна бас зогслго көдлҗ йовсмн. Учетчик, складын заведующ болҗ даңгин олн дунд йовв.
Эк-эцкин седкл – үрнд
Кен чигн күн үрн-садан чикәр өскхәр, «һаринь һанзһд, көлинь дөрәд күргхәр» шунна. Хюсеевихн дөрвн күүкән өскҗ босхв. Ууһн күүкнь -Ялмн Дорджиевна ах тооч болҗ 31 җилд Көтчнрә района Чапчаевин нертә совхозд көдлв. «Хальмг Таңһчин селәнә эдл-ахун ачта көдләч» гидг күндтә нер зүүнә. Татьяна Дорджиевна педучилищ чиләһәд, багшар көдлҗәһәд, ода арһлач болҗ үүлднә, Баһ Дөрвд селәнд бәәнә. Кермн Дорджиевна медучилищ төгсәлә. Эрдмәрн көдлҗәһәд, бас арһлач болв. Отхн күүкн Светлана Дорджиевна эцкиннь эрдмәр йовад, техникум төгсәһәд, дарунь Хальмг госуниверситет төгсәһәд, ах тооч болҗ көдлнә. Социальн даатхлһна халхар чигн сурһуль сурад, Светлана Дорджиевна ода социальн даатхлһна федеральн заллтд әңгин залач болҗ көдлҗәнә.
Хюсеевихн күүкдтән цугтаднь сурһуль сурһад, эрдмтә улс болһв. Йисн зееһән таалҗ өскв. Ода долан зеенчрән эрклүлҗ байрта бәәнә. Насн ирәд, гем чигн дуталго ирдгинь эдн шоглҗ келнә. Шидр Леля Бадмаевна царцад, халун ораһад Дорҗ Сангаджиевичиг болн күүкдән зөвәр үүмүлв. Болв эмчнрин дөңгәр, авалин болн күүкдин килмҗтә хәләврәр гемәсн гетлҗ чадв. Тиигәд әмтнә бәәдләр, орчлңгд болн таңһчд болҗах йовдлмудар соньмсҗ эдн бәәнә.
Дассн авъясарн эдн зурһан часла босчкна. Тәв шаху җилдән зурһан часла планеркд оддг авъясарн Дорҗ Сангаджиевич эрт сернә. Авалнь босад, цәәһән чанад, өрүни цәәһән эдн адһм угаһар ууна. Зеенр альд йовхинь, күүкдин көдлмш ямаран болҗахинь үг һарһад эмгн өвгн хойр адһм угаһар күүнднә. Баһ насндан үүрлҗ йовсн улсин то цөөрч йовхинь санҗ кесгтән тагчг суулдна.
Хөөткән сансн цагт
- Змеиногорскд хамдан көдлҗ йовсн арвн көвүдәс зуг бидн Нимгртә хоюрн үлдвидн, - гиҗ Дорҗ Сангаджиевич һундрхна. - Манҗин Нимгр эмгтәһән җирн дөрвн җил бәәҗәнә. Бидн Леля Бадмаевната хоюрн эн өөнән августын 9-д кехәр бәәнәвидн. Насн немгдх дутман үүрмүдин, элгн-садна то баһрад йовна...
Сиврт туссн түрүн җилмүдт Дорҗ свеклосовхозд олн зүсн көдлмш кеҗ йовсмн. Дәәнә җилмүдт йир күнд билә. Цар тергнд цуунг ачҗ зөөдг йир күнд көдлмшт көдлҗ йовх улст ус ачҗ күргдг болн нань чигн көдлмшт Дорҗ көдлҗ йовсмн. Зооветеринарн школд сурснаннь хөөн саадг үкрин гуртын бригадир болҗ көдлв. җирһлин ут хаалһд юн эс учрв. Тегәд Дорҗ Сангаджиевич тодлврарн хувалцхла давсн цаг эндрк өдрлә залһлдад бәәнә.
Салын Тугтн селәнә Нойн хотна күн - энүнә эцк Хюсеев Саңһҗ дөрвн көвүтә бәәсмн. Тохминь дуудулх дөрвн үртәһән эдн удан байрта бәәсн уга. һучдгч җилмүдин эклцәр нег негән дахлдн эк-эцкнь өңгрхлә, көвүд өнчрәд үлдв. Хойр ахнь бийән дааһад, «15 лет ВЛКСМ» гидг совхозд көдлжәлә. Хө мөстә үлдсн отхн көвүн Дорҗиг Баһ Дөрвдә өнчн бичкдүдин герт өгв. Эндән көвүн дөрвн җилдән бәәһәд, эклц класст орв. Тиигҗәтл Төрскән харсгч Алдр дән эклв. Дорҗин ахнриг цергт авв. Тер кемд Баһ Дөрвдә сурһуль-эрдмин әңгин һардач болҗ көдлҗәсн Пүрвән Бадм бичкн Дорҗиг Салын Тугтна школ -интернатд авч ирҗ орулсмн. Цуг энүгинь Дорҗ Сангаджиевич хөөннь архивин цааснас медв. Нег ахнь Эрднь гер-мал болчксн, тегәд Дорҗ ик зуудан теднәд бәәсмн. Болв зовлң чиләд уга кевтә, ахнь Эрднь күндәр гемтәд өңгрҗ одна. Ах бергн, ач хойртаһан Дорҗ Сиврин тууврт нүүҗ һарад, Алтайск крайд туссн юмн.
Дорҗин тодлврар, бичкндән Делгә Эрдниг эн үзҗ йовсн бәәҗ. Шулун-шудрмг көвүн Эрднь селәнә комсомольск организац толһалҗасинь меднә. Тең деер болсн дәәллдәнд зөргтә үүлдвр һарһад, Советск Союзин Геройин нер зүүсинь соңсад, тиигхд Салын Тугтнд бәәсн колхозиг Э. Деликовин нертә колхоз гиҗ нерәдсинь Дорҗ Сангаджиевич тодлна. Тернь 1943 җилин намрин сармудт учрсмн. үвләр декабрин 28-д хальмгудыг Сиврүр авч һарсмн.
Ач иктә аваль
«Күүкд күн герин чимг» гиҗ кезәнә келсн үгин чинриг иигәд олн җил кен-негән медлцҗ бәәх, көгшрх насндан хамдан цәәһән ууһад, давсн цаган тодлҗах улсиг үзхләрн саннач. Ухата күүкд күүнә залу ямаран чигн
керг күцәҗ чадна, көдлмштән тоомсрта болна, өрк-бүлдән килмҗтә болна гидгнь бас үнн. Төвшүн заңгта болн цецн ухата күүкд күн Леля Бадмаевна җирһлд юн чигн юмн амрар ирдгоһинь меднә. өрүн эрт босад, хотан кеһәд, авалян көдлмшт йовулад, күүкдән школднь белдәд, бийнь чигн көдлмштән дигтә цагларн ирҗ, цуг тоотыг диглҗ күцәдг бәәсмн. Дигтә-дагта болдгнь, көдлмш туст йир даавртань күүкдтнь эк-эцкәс күртсн болҗана. Эднә бәәдл-җирһлиг үзҗ өссн күүкд ах үйин Хюсеевихнә амулң җирһләр бәәхәр зүткҗ йовна.
Олн җил Э. Деликовин нертә совхозд көдлв. Энд бәәҗәһәд Ставропольск сурһулин комбинатд Дорҗ Сангаджиевич бухгалтерин эрдм дасв. Хөөнь Дорҗ Хюсеевиг Элстүр махна - үснә промышленностин министерствин медлд бәәдг предприятьд көдлмшт дуудҗ авв. Болв селән һазрт көдләд дассн әмтн удан хотл балһснд бәәсн уга. Приозерн района (ода Көтчнрә района һашун Бургст селән) «Обильный» совхозд одад, 21 җилд бәәһәд, Дорҗ Сангаджиевич зоотехник, профсоюзин комитетин ахлачар көдлҗ йовв.
Эцкнь күүкдәсн ард үлдшгоһар 52 настадан сурһуль сурв. Тиигәд 1980 җилд Волгоградск областин Дубовск зооветеринарн техникум төгсәв. Дарунь Дорҗ Сангаджиевич Хальмг госуниверситетд медрлән гүүдүлх саната билә. Ода бийнь һундрхна. «Сурһуль сурхд насн харш болдго. Даалһсн кергиг болс-бүтсәрнь кедг зөв угалм. Тегәд эврә кергән цань уга сәәнәр медхин төләд даңгин медрлән гүүдүләд, дамшлтан байҗулад, сурһуль сурад йовх кергтә болв», - гиҗ көгшә баһчудт селвгән өгнә.
Урдк җилмүдт эдл-ахусар элвг тәрә урһаһад, олар мал өскҗәсн кемд селән һазрт Леля Бадмаевнан көдлмш хамгин чинртәд тоолгддг билә. Ямр нег цагт, трактор, машин эвдрхлә, цугтан энүг хәәһәд гүүдг. «Зәрмдән нам сөөни өрәллә чигн орнасм босхад, складыг секүлдг билә. Селәнә эдл-ахун дааврта көдлмш давҗах цагт болхла, гертәсн холд һардг арһ уга. Оньдин бийләһән складын түлкүрән авад йовдг кергтә бәәсмн. Тегәд намаг әмтн МТМ болн гараж хойрин «мана начальник» гиҗ механизатормуд, җолачнр шоглад дууддг билә», - гиҗ тодлад, Леля Бадмаевна инәнә.
Пеньст һархларн Хюсеевихн Элстүр нүүҗ ирв. Хара сууҗ чаддго Дорҗ Сангаджиевич зурһан җилдән Элст балһсна зарһин улсин заседатель болҗ көдлв.
Насни туршарт көдлҗ йовсн, таңһчин делгрлтд зөвтә тәвцән орулсн медәтнрин җирһл цуг маднд сән үлгүр болҗана.
Алтн болсн дөрвн күүкән кү кесн, йисн зеенрән өсксн, долан зеенчрән таалҗах Дорҗ Сангаджиевич болн Леля Бадмаевна Хюсеевихн җирн җил хамдан бәәҗәх өөнән темдглҗәнә.
Насни сәәхн өөдмд күрсн медәтнриг «Хальмг үнн» газетин көдләчнр үнн седкләсн йөрәҗәнә.