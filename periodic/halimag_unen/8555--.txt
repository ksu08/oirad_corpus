Школд белдхд дөң болв
28-08-2018, 10:04 
Школд орҗах бичкдүд дунд Максим Улюмджиев бас белг авв. Тавн үртә Улюмджиевихнә өрк-бүлд һурвн сурһульч бәәнә, тегәд экнь Анна Георгиевна күүкдтнь иим белг белглснд зүркни ханлтан өргв. "Мана өрк-бүлд социальн көдләчнр цуг халхарн дөң болна, мана күүкд энд билг-эрдмин кружокд орлцна, бидн авальтаһан психологудын тренингд, олн зүсн төрәр болдг харһлтст болн марһаст орлцнавидн. Тавн үр асрхд амр биш, тегәд эн әңгин көдләчнр маднд сүв-селвгәрн, буйнч седклин демәр дөң болҗ урмд өгдг төләднь ханлтта бәәнәвидн. һурвн сурһульчиг школд белдхд күнд, күн болһнд хувц-хунр, башмг, канцелярск эд-тавр, рюкзак хулдҗ авх кергтә болна. Цаһан седклтә улсин дөңгәр бидн шин сурһулин җилд белн болвидн",- гиҗ олн үртә эк хувалцв.
Эн керг-үүлдврин йовудт 1-ч класст орҗах бичкдүдлә хамдан талдан күүкд-көвүд чигн бас школд кергтә эд-таврар теткгдв. Байрин керг-үүлдврт орлцсн Хальмг Таңһчин социальн делгрлтин, күч-көлснә болн көдлмшәр тетклһнә министрин дарук Евгения Гордеева баһ тетквртә болн җирһлин күнд таалд туссн өрк-бүлмүдин бичкдүдт канцелярск эд-тавр болн хувц-хунр хулдҗ авх сертификатмуд бәрүлҗ өгв. Ут тоодан 113 күүкн-көвүнд белг бәрүлҗ өггдв.
КЦСОН-н һардачин дарук Светлана Хинееван келсәр, бичкдүдт болн өрк-бүлмүдт социальн дөң күрглһнә әңгд олн зүсн кружок үүлднә, школд орх бичкдүдиг эртәснь йилһҗ авад эднлә белдврин көдлмш давулна. Күүкд-көвүд ИЗО-н, англь келнә, керамическ кегдлмүд кедг кружокудт таасч орлцна. Җирһлин күнд таалд туссн өрк-бүлмүдин төлә йогин занятьс болна, эдн цогц-махмудан батрулҗ, сергмҗтәһәр амрна. Энд эдн хамдан цуглрҗ, байр-зовлңгарн хувалцҗ, специалистнрин сүв-селвг авч, җирһлднь учрсн олн зүсн төрмүдиг хаһлна.
Наталья ДАВАЕВА
ЗУРГТ: Максим Улюмджиевд белг бәрүлҗ өгчәх кем