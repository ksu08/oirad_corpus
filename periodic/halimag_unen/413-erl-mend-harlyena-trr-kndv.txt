Эрүл-менд харлһна төрәр күүндв
24-09-2014, 14:55 | Таңһчин зәңгс
өцклдүр правительствин Ахлач Игорь Зотовин һардврт болсн көдлмшч селвлцәнә йовудт эрүл-менд харлһна төрәр күүндвр болв. Келхд, медицинск эд-тавр хулдҗ авлһна болн таңһчин медицинск учрежденьст кергтә туслмҗ күрглһнә төрмүд селвлцәнд хәләгдв.
РК-н эрүл-менд харлһна министр Руслан Нагаевин келсәр, өдгә цагт 15 медицинск учреждень кергтә тоот хулдҗ авчана. Таңһчин эрүл-менд харлһна министерствин медлд бәәдг наадк учрежденьс бас эн үүлдвр күцәхдән белн. Тегәд 2015 җиләс авн цуг медицинск учрежденьс заагдсн көдлмшиг дигтә-даратаһар күцәхмн.
Эн селвлцәнд баһ медицинск көдләчнрин дунд җалвин төрәр бас күүндвр болв. 2014 җилин сентябрь сарин нег шинд кесн то-дигәр, эднә дунд җалв 9028 арслң тогтав. Давсн җил энтн 8142 һар арслң билә.
Дәкәд эн керг-үүлдврин йовудт таңһчин бичкдүдин зуни амрлһна төрәр кесн көдлмшин аш диглгдв. Эн җил күүкд-көвүд Крымд чигн сәәнәр амрсинь цуһар темдглв.
Селвлцәнд орлцачнр нилхдт дөң күрглһнә көдлмшиг ясруллһнд чигн һол оньган өгв. Дәкәд эдн талдан чигн төрмүдәр селвлцв.