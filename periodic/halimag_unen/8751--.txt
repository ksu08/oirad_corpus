Салын Тугтнахн хурл босхҗана
19-09-2018, 12:08 
Алдр Октябрьск революцин өмн хальмг теегт хотн болһнд гилтә эврә хурл үүлддг бәәсмн. Болв советск йосн тогтхла бурхн-шаҗн бурушагдад, хурлмуд уга кегдәд, ламнрнь гемшәгдәд, цааҗла харһулгдв. Сарпан района Салын Тугтн селәнд бас хурл бәәсмн. Зуг цаг негәр бәәдго, цагнь ирхлә цасн деер түүмр шатдг. Өдгә цагт мана таңһчд бурхн-шаҗн делгрәд, хурлмуд болн Бодь суврһс босхгдҗ йовхнь сән темдг болҗана.
Ямаран чигн керг-үүлдвриг эклхд күнд болна. Тегәд чигн олна төлә ухан-седклән негдүлҗ, сән седвәрин эк татҗ, әрүн күслтә кергиг өмәрән залх күн кергтә болна. Тиим арһта залу Салын Тугтн селәнд дарунь олдв. Селәнә муниципальн бүрдәцин толһач Аркадий Николаевич Доржинов отг-әәмгтән олн әмтн дунд күндллһ олсн, келсн үгдән эзн болдг йоста хальмг залу болна. Эн күн чирә-зүсәрн чигн "Җаңһр" дуулврин баатрмудын бәәдлтә, олна зүрк авлсн, ухата, хар көдлмшәс зулдго күн болҗана. Арһта болад Аркадий Николаевич төрскн һазртан хурл босхх күсл зүүв.
һаха сарин 15-д хурл босхлһнд кергтә мөңг цуглулҗ авх күслтәһәр буйнч седклин керг-үүлдвр болв. Делгә Эрднин нертә Сарпан школын багшнр болн сурһульчнр, сойлын көдләчнр, малчнр, хам-хоша бәәдг райодын элчнр, Элстәс болн Аһшас ирсн гиичнр эн кергт орлцад, 700 миңһн арслң хоршаҗ авв. Эн әрүн чинртә керг-үүлдврт орсн улс ламин умшсн номд орад, әдс авад һарцхав. Сурһульчнр, баһчуд, Санҗара Басңгин нертә Шарнута школын багшнрин "Теегин айс" ансамбль билг-эрдмән үзүләд, еңсг сәәхн дууһар олн әмтнә чикнә хуҗр хаңһаҗ байр үүдәв. Бичкдүд олн зүсн наадд наадад, сергмҗтәһәр амрв. әмтн олн зүсн марһа, бөкнрин бәрлдә хәләв. Селәнә әмтнә төлә олн зүсн хот-хоолын, эд-таврин яарм болв.
Салын Тугтн селән һурвн баатрин Төрскн болна. Тегәд чигн энд үүлдҗәх дәәнә болн күч-көлснә музейин саңд соньн зургуд, зер-зев, кесг документ олна оньгт тусхагдна. Дорас өсч йовх Салын Тугтна бичкдүд болн баһчуд төрскн һазр-усндан эңкр болҗ, алдр өвкнриннь күч-көлснә туурмҗар болн залу-зөрмг йовдлар бахмҗ кенә. Музейин өөр Советск Союзин болн әрәсән Героймуд Эрднь Деликовд, Эренцен Бадмаевд болн Геннадий Лячинд нерәдсн бумблвс бәәнә.
Буйнч седклин керг-үүлдврт Василий Хомутниковин ач Хоңһр Хомутников орлцад, 110-ч Хальмг мөрн цергин дивизин туск документальн фильм үзүлв. Баһчуд тууҗан медх, залу-зөрмг хальмг баатрмудас үлгүр авх зөвтә гиҗ эн тоолад, дивизин тускар келҗ өгв.
Эн байрта өдр Бумбин орн мет сер-сер гисн салькта болв, бүр-бүр гисн хур шора дарад, сән кергиг әрүслв. Төрскн һазриннь сәкүснд, бурхн болсн аав-ээҗнртән мөргәд, ачнр-зеенрнь йөрәл авхулад, седклән сергәһәд Салын Тугтна улс делкә мини гисн седклтәһәр әрүн чинртә кергин эклц тәвв. Эн буйнч седклин керг-үүлдвр бүрдәлһнд дөң-тусан күргсн берәчүд С.Басанговад,Н.Шовуновад, А.Мучкаевад, Э.Басанговад, Б.Илькуевад болн Л.Шараевад ик ханлтан өргҗәнәв. Иим халуч болн төрскнч седклтә, седвәртә, олн әмтнлә ээлтә улс мана өөр бәәхнь омг өгнә. Күндтә мини үүрмүд, эңкр салынтугтнахн! Керг-үүлтн номин хаалһар йовҗ, келсн үгтн үнтә болҗ, кеҗәх кергтн уралан йовҗ, өрк-бүлтәһән болн ачнр-зеенртәһән амрч-җирһҗ йовтн гиҗ дурдҗанав. әрүн кергтн бүтҗ, Салын Тугтн селәнд шин хурл дүңгәҗ, бурхн-шаҗнь делгрҗ йовтха!

Анастасия ДАВАЕВА,
Санҗрга Басңгин нертә Шарнута школын багш