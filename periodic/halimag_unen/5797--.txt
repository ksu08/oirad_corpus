Төрскн теегин дуучин үүдәлт
22-05-2017, 16:31 
"Эрнҗәнә Константинә үүдәлтин седв болн
төрл зүүлин онц" - иим нерәдлһтә сурһулин
дөңцл барас һарсн бәәнә. әрәсән Федерацин сурһуль-эрдмин болн номин министерствин, Деед сурһулин Федеральн государственн бюджетн сурһулин учрежденя - Б. Городовиковин нертә Хальмг госуниверситетин кемҗәнд эн дегтр давсн җил барлгдҗ һарв. Деед сурһулин багшнр
М. Лиджиев болн Л. Лиджиева дөңцлиг белдҗ диглсмн.
Эрнҗәнә Константин - Хальмг улсин шүлгч,
төрскн литературт ик тәвцән орулсн бичәч. Хальмг келн улсин кезәңк авъясмудыг хадһллһар ик көдлмш кесн бичәчин ачинь темдгллго бәәҗ болшго. Нег үлү эн җил бичәчин 105 җилин өөн болҗах цагт энүнә үүдәврмүдин тускар, хальмг улсин сойлын җирһлд болн литературн үүлдврт күргсн ачинь цуг халхаснь үнлх зөвтәвидн. Эн амр биш кергиг деер заагдсн хойр номт күцәсинь ик чинртә йовдл гиҗ тоолхмн.
1912 җилин мөрн сарин 10-д Манцин Кецин Баһ Чонса әәмгин Оват гидг хотнд угатя
өрк-бүлд төрсн көвүн хальмг улсин келнә болн урн эрдмин зөөриг цуг делкәд медүлх хөвтә
күн бәәсмн. Хальмг литературин ууһн зокъялчнрин негнь болҗах Эрнҗәнә Константин литературт 1930 җилд орсмн. "Ленина ачнр", "Улан баһчуд", "Таңһчин зәңг" гидг газетмүдт
түрүн шүлгүднь барлгдҗ йовла. 1931 җилд "Дууч шар хөөч" гидг түрүн үүдәврнь дегтр болҗ барлгдсн болдг. 1934 җилд Эрнҗәнә Константин бичәчнрин Ниицәнә гешүн болсмн. СССР-ин бичәчнрин негдгч съездин көдлмшт орлцсн ууһн бичәчин үүдәврмүд умшачнр дунд даңгин тааслт олҗ йовсмн. Советск Союзин Герой Э.Деликовин нертә Хальмгин комсомолын мөрән лауреат бичсн тоотын тускар иигәд нег дегтрт диглҗ хураснь, шинҗлснь литературн шинҗллтин ик көдлмш болҗана.
"Эрнҗәнә Константинә товч намтр болн үүдәлтин хаалһ" гидг әңгд җил болһнар кесн, бичсн тоотнь диглгдснь шинҗллт кехд йир эвтә. Бичәчин шүлгләнә һоллгч төрмүдт нерәдсн әңг йир тохнятаһар бичгдҗ, дөңцлд эннь зөвәр ик орм эзлҗәнә. Амн зокъял, келн-әмтнә авъясмуд бичәчин үүлдврт ямаран орм эзлҗәхнь чигн тохнятаһар шинҗлгдсн бәәнә. Хальмг литературт олн зүсн янзар бичҗ үлдәсн энүнә үүдәврмүдин шинҗллтин тускар сурһулин эн
дөңцлд келгдҗәнә.
Шүлгләнәс литературн хаалһан эклсн бичәчин шүлгләнә тускар номт В.Пюрвеев кесг шинҗллт кесмн. Бичәчин "Дууч шар хөөч" гидг үүдәвртән өңгрсн цагин бәәдл, хальмгудын олн дүр, теегин болн цагин бәәдлин тодрха зургуд үзүлсәрн олн умшачнрт таасгдсинь литературн шалһач, номт Кичгә Төлә бичсмн. Эрнҗәнә Константинә үүдәлтин тускар бичҗ йовсн бичәчнрин, шалһачнрин, номтнрин, журналистнрин шинҗллтс болн статьяс сурһулин эн дөңцлд ик орм эзлҗәнә. һаргднь, нүр үгднь, ашлвртнь дегтрт олзлгдсн тоот тодрха кевәр заагдҗана.
Багшнрт болн сурһульчнрт "Эрнҗәнә Константинә намтр болн үүдәлтин хаалһ" гидг ик статья җирһлин хаалһинь болн үүдәврмүдинь дассн цагт, нег үлү шинҗллт кеҗ нәәрүлин көдлмш бичхд ик туста болхнь лавта.
"Эрнҗәнә Константинә үүдәлтин туск шалһлтс" гидг әңгд Байдын Санҗара, Дорҗин Басң, Кичгә Төлә, Нармин Морхаҗ, Мацга Иван, нань чигн бичәчнр, литературн шалһачнр кесг җилин туршарт бичҗ йовсн статьяс орсиг умшхд соньн.
Хойр номт белдҗ, диглҗ һарһсн сурһулин эн дөңцл Хальмг улсин бичәч Эрнҗәнә Константинә җирһлин болн үүдәлтин туск соньн ик хураңһу болҗ. Бичәчин үүдәлт янз болһнар энд шинҗлдгҗ, филологин төрәр үүлдҗәх әмтнд, аспирантнрт, оютнрт, магистрантнрт, сурһульчнрт, багшнрт, олн умшачнрт чигн эн дегтр йир туста болхнь маһд уга.

УШКАНА Сувсн