Сурһульчнрт нерәдсн мөргүлмүд
22-08-2018, 10:17 
Сурһулин шин җил эклхин өмн сурһульчнрт болн оютнрт нерәдсн мөргүлмүд Бурхн Багшин Алтн сүмд болна. Эн җил тиим мөргүлмүд август сарин 19-с авн эклв. Оютнрин ик зунь талдан һазрт ах сурһульд орсн, тегәд тедн хаалһдан һарч йовхин өмн мел эн өдр болсн мөргүлд орад, седкл төвкнүн сурһулин җилән эклхмн болҗана.
Дарани мөргүл августын 25-д болхмн. Ухан, медрлд туста Манзшрин гегәнә ном тер мөргүлд умшгдна. Сурһулин җилән эклҗәх күүкд-көвүдт, ах сурһулин заведеньд орсн баһчуд иим мөргүлмүдт оларн ирнә. Зәрмнь өрк-бүләрн ирсинь үзхд сән болна. Йириндән хальмгуд күүкд-көвүдтән сурһуль дасххар, тедн медрлтә улс болҗ өсхд ик килмҗ өгнә. Медрл авлһнднь учрдг харш тоотыг ууруллһнд нерәдсн, ухаһан хурцдулҗ, билгән делгрүлхд туста ном эн өдр гелңгүд умшхмн.
Августын 25-д Манзшрин гегәнд нерәдсн мөргүл йисн час өрүн эклхмн. Маңһдуртнь августын 26-д Хальмгин шаҗн лам Тэло Тулку ринпоче Манзшрин гегәнд нерәдсн шишлң ном умшҗ, сурһульчнрт болн оютнрт сурһулин шин җилин өмн бийән сәәнәр белдхд туслхмн болҗана. үдин хөөн 14 часла эн номд орҗ болхмн. Хальмгин Цутхлң хурлд тиигәд баһчудт оюни халхас цаһан хаалһнь секгдҗәнә.
ҖИРһЛИН Кермн