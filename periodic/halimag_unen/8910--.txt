"Орл\xb8нок" лагерьт фестивалин дииләчнр болв
09-10-2018, 10:24 
Элстин 12-ч тойгта школд "Улан залата хальмгуд" гидг нертә амн үгин зөөрин болн бииһин (хореографин) баг таңһчдан болн орн-нутгтан нерән туурулҗ, күцәмҗ бәрҗ үүлдҗәнә. Энүнә тускар сурһмҗин көдлмшәр школын директорин дарук Антонина Хечиевна Босхамджиева болн бииһин багд ордг күүкд-көвүд, хореограф Владимир Викторович Бамбарыков журналистнрт тодрхаһар келҗ өгв.
Одахн эдн Цугәрәсән "Орленок" лагерьт болсн мана орн-нутгин келн-улсин кесг сойлын фестивальд диилвр бәрв. Эн керг-үүлдвр болҗах 7 җилин эргцд Хар теңгсин көвәд 56 региона арвтнр болн бичкдүд амрч сойлын зөөрән үзүлв, эдн 40 төсвин программд орлцв. Тиим сойлын фестивалиг Челябинск балһсна "Дөң боллһн" ("Содействие") гидг автономн учреждень үүдәҗ бүрдәсмн, терүг "Орленок" лагерьт үзүлсмн.
Тер төсвәс иштә кесг региона күүкд-көвүд нег-негнәннь ду-бииһинь дасҗ авад, терүг тәәз деер үзүлнә. Элстин "Улан залата хальмгуд" бииһин баг мана таңһчд үр Сар яһҗ кедгин туск композицән үзүлв. Зуна цагиг хальмгуд яһҗ тосдгинь медүлҗ цуг гиичнриг хальмг цәәһәр болн боорцгар тоов. Фестивалин ашар зуг дииләчиг йилһҗ авна, 1-ч; 3-ч орм энд уга.
Мана таңһчин уйн наста биичнр 2 дәкҗ дииләчин өөдән нер зүүв: 2014-ч болн 2018-ч җилмүдт. Тернь эднә сән белдврин болн мергҗлтин, шунлтта бәәдлин тускар герчлҗәнә. Хальмг багин гешүд фестивалин йовудт болсн кесг марһанд орлцҗ, диилвр бәрҗ дипломар ачлгдв.
Тер мет хамгин сән делегацин нер хальмг күүкд-көвүд зүүв, эднд Нарна темдг -иньгллтин темдг болн дииләчин өөдән неринь иткүлҗәх онц диплом бәрүлҗ өггдв. Нарна ардк халхас "Орл\xb8нкд" эднлә бәәсн шин үүрмүднь эврәннь олн йөрәлән бичҗ Хальмгин элчнрт хөв-кишг дурдв.
Нег өдрнь хальмг сойлын болн хот-хоолын өдр болв. Хот уудг хорад 12-ч школын арвтнр хальмг цәәтә, хадгта болн йөрәлтә һурвн плакат зурад, терүг орс келнд орчулҗ. Тер үгиг дасад лагерьт амрчасн цуг келн-улсин бичкдүд болн арвтнр "Аршан болтха!" гиҗ хальмгаһар келдг болв.
Хальмг шаһа болн "нәрн шинҗ" гидг наадд талдан региона күүкдт икәр таасгдв. Тер тоод Челябинскин арвтнр олн келн-улсин наад нег ик авдртан цуглулҗана, тер тоод "нәрн шинҗ" бәәнә. Теднә үзүлдг келн-улсин нааднд ода "нәрн шинҗ" һол орм эзлҗәнә, хальмг наад үзүләд, Челябинскин элчнр орн-нутгин наадна чемпионатын дииләчнр болҗ.
Мана хальмг күүкд чигн эврә төсвән бүрдәҗ, соньн дегтрмүдиг шин үүрмүд хоорнд хувадг болв. Бичкдүдин багд эдн "Золушка" болн Марк Твена дегтрмүд, арвтнрин багд "Мертвые души", "Мцыри" поэмсиг түгәҗ. Тиим төсвәр кесг арвтнр соньмсҗ.
Тиигҗ олн зүсн марһанд орлцҗ кесг диплом, буһу (браслет) арвтнр авв. Диилвр бәрсн хальмг күүкд талдан региона буһу авсн дииләчнрлә ахнр-дүүнр болад, нег-негнәннь төлә даавран җирһлиннь туршарт зүүх болад сәәнәр үүрлнә. Бииһин марһанд мана күүкдт җирв хайсна хөөн маңһд би күртв, маңһд бичкдүд хальмг би биилх зөвтә болв. Элстин элчнр тедн тал гиичд одад яһҗ хальмг би биилдгиг үзүлв, теднәс маңһд бииһин эв-арһинь дасҗ авв. Тегәд хальмг авртнрин биилсн маңһд би йир өөдәнәр үнлгдв.
Йирдән хальмг би цугтаднь таасгдв, цугтан дарук фестивальд мана өвкнрин сәәхн би дасад авч ирхәр седҗәнә. Цуг региона бичкн артистнр билг-эрдмән гала-концертд үзүлв, тернь хальмг билгтнрт бас йир икәр таасгдв.
Нег марһанд эдн Хальмг Таңһчин тускар келҗ өгв, хальмг би үзүләд, терүг талдан региона артистнрт дасхх даалһвр өггдв. 12-ч школын элчнр хальмг бииһин элементиг зарядкин йовудт үзүлҗ талдан күүкдт дасхв.
Францас ирсн "Өрк-бүл" гидг олна организацин элчнрт хальмг делегац бас таасгдв, яһсн өкәр чирә-зүстә күүкд-көвүдв, костюмнь, келн-улсин хувцнь ямаран ончта болҗахмб гиҗ өврәд, мана арвтнрин шунлтыг бас өөдәнәр үнлв. Дарук жилд эдн Францас бас дала күүкдән авч ирхәр бәәнә.
Тиим ик туста, нәр-наадта селгәнд Элстин уйн наста артистнр орлцҗ, талдан келн-улсас кесг тоотыг дасв, хальмг бииһән болн авъясан үзүлв. Тиим олнд туста, төрскн сурһмҗиг өргҗүллһнә көдлмшиг Элстин 12-ч тойгта школд күцәҗәнә, теднәс талдан школмуд дамшлт авхла улм олзта-туста болх бәәсмн.
ТүРВәН һуна