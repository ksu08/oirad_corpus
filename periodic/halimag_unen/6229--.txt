Шин корпус эдлврт орулгдв
21-08-2017, 14:33 
Сурһулин шин җилин өмн өргнд Комсомольск селәнә гимназин сурһульчнр ончта белг авв - Медрлин сән өдрин өмн өргнд энд эклц классмудын шин корпус эдлврт орулгдв. Энд Хар һазра района "Сар" предприятин тосхачнр сән йовудтаһар көдләд, шин оборудовань, дулана сеть тәвлһнә, ширдлһнә-шалдлһна нәрн көдлмшиг дигтә-даратаһар күцәһәд, шин корпусиг болзгаснь урд тосхв. Предприятиг Юрий Бадмаев кесг җилдән чадмгар һардҗана гиҗ амрлһнд бәәх гимназин директорин ормд көдлҗәх орс келнә болн литературин багш Людмила Мангутовна Эрдни-Гаряева келв.
- Шин корпуст эклц классмудын сурһульчнр сурх, негдгч хойр класс бүрдәгдх гиҗ санҗанав, яһад гихлә эн җил школд түрүн болҗ 40 күүкн-көвүн ирх. Тер мет энд школд белдҗәх садикин ах багин бичкдүд сурх, дәкәд подвалд уйн наста бөкнрин төлә болн тренажерн зал секгдх. Школын өөр искусственн бүркәцтә стадион, тренажермуд тосхгдх, тегәд ах классмудын сурһульчнрт цогц-махмудан батрулхин төлә цуг таал тогтагдҗана, - гиҗ Людмила Мангутовна келв.
Шин корпусас нань хуучн школд бас дулана цуг сеть сольгдв, энд шин радиатормуд тәвгдв. Школыг дулаһар теткдг автономн шин котельн көдлҗәнә. Комиссь школыг хәләһәд, белнә кемҗәһинь өөдәнәр үнлв. Ода багшнр шин мебель эклц классмудын төлә күләҗәнә.
Тегәд цуг классмуд сурһульчнран тосхдан белн бәәнә. Эн җил арвн негдгч классиг
27 күн төгсәв, эднәс өрәлнь Хальмг госуниверситетин оютнр болв, наадкснь Москван, Санкт-Петербургин, Саратовин вузмудт орв, өдгә цагин олн зүсн эрдм эдн шүүҗ авв. Йилһән сәәнәр сурдг сурһульчнр Краснодарск крайин Темрюк балһснд бәәдг лагерьт, теңгсин көвәд амрад ирв.
Таңһчин олимпиадт чигн Комсомольск гимназин сурһульчнр шунмһаһар орлцҗ сән ашт күрнә. үлгүрнь, эн җил орс келнә олимпиадт 4-ч классин сурһульч Баина Нимгирова, 8-ч классин элч Энкира Васкеева, литературин марһанд 10-ч классин сурһульч Гацинова Иджилина йилһрҗ, гимназин нер дуудулв.
Тиим кевәр райодын болн селәдин сурһульчнр олимпиадт багшнртаһан хамдан дигтә-даратаһар белдҗ өөдән орм эзлдг болв. Эндр өдр компьютер, Интернет бәәсн цагла альд бәәв чигн, гүн медрл хоршаҗ болхмн. Зуг медрлән үзүлх, талдан сурһульчнрла дөрлдх санан бәәхмн болҗана, тиигхлә ямаран чиг марһанд орлцҗ болхмн. Багш эн туст кезә чигн дөңгән күргх.
Багшнр эврән чигн теңгсин көвәд амрна, сурһульчнртан сән үлгүр үзүлнә. Комсомольск гимназин хойр багш эсвин таңһчин багшнрин олимпиадт орлцҗ нүүрлгч орм эзлв. Эдниг дураһад сурһульчнрнь чигн таңһчин олимпиадт орлцҗ өөдән ашт күрнә. Тегәд иргч җилд чигн гимназин сурһульчнр бас йилһртхә, орс келәр, талдан предметәр чигн медрләрн ончртха гиҗ йөрәҗәнәвидн.

ТүРВәН һуна