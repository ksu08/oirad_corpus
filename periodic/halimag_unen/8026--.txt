\u201cүкл уга полкин\u201d ханьд йовҗ...
12-05-2018, 10:51 
Дәкәд нанд Николай Ульджиев Баатр көвүтәһән болн Бадм ач көвүтәһән харһв. Эднә аавнь Сангаджи Бадаевич Ульджиев (1901 - 1990) 2-ч Белорусск фронтд Константин Рокоссовскийин һардврт дәәлдҗ йовсмн . Дөчтәдән эн дәәнд Хальмг АССР-ин Приволжск района Хальмг Базр селәнәс йовсмн, залу-зөргтәһәр кесг фронтд бәәр бәрлдҗ йовсмн, Германьд күрсмн.
Элгн-саднь тууврт йовсинь медҗәсн уга бәәҗ, дәкәд эдниг Сиврт олҗ авсмн, авальтаһан 4 үрән өсксмн, ода 10 ач-зень, 14 җичнь бәәнә. Аавиннь дәәч хаалһиг эдн цугтан сәәнәр меднә, баатр аавнь кесг медаляр болн орденәр ачлгдсмн, цуг тернь ода Хулхт селәнә музейд хадһлгдҗана.
Николай Минжирович Потапов аавиннь зург бәрҗ "үкл уга полкин" маршт орлцхар бас ирв.
- Мини эцк, Потап Демишович Минжиров, Харьков балһсна эргнд болсн догшн бәәр бәрлдәнд 1941 җилд әмнәсн хаһцла, Улан Хольск района Шовшур селәнәс һарч йовла. Дәкәд дәәнд йовсн кемлә гертәсн бичг авч, көвүн төрҗ һарв гиҗ, тер байрарн үүртәһән хувалцҗ. Удл уга догшн дәәлдәнд одад, тенд әмнәсн хаһцсмн, үүрнь эцким оршасмн\u201d, - гиҗ Николай Минжирович тоолвран келв.
Эн саамд кесг миңһн күүг багтаҗах колонн Диилврин тавлвң тал һарч йовв. Дарунь ирсн улсиг таңһчин Толһач Алексей Орлов Алдр Диилврин өдрлә йөрәв. \u201cЭндр бидн дәәнд әмнәсн хаһцсн баатрмудын санлынь тевчҗ әмд бәәх ветеранмудан күндлҗәнәвидн. Тиим дән дәкҗ бичә үзгдтхә эндрк болн иргчин үйнр оньдин эвин таалд бәәтхә. Баһчуд дәәнә җилмүдт советск улс һарһсн баатр йовдлыг бичә марттха, сурһульчнрт төрскнч седклин сән сурһмҗ өгх кергтә, дәәнә туурмҗта тууҗ мөңкинд өсҗәх үйин санлд бәәтхә\u201d, - гиҗ таңһчин Толһач темдглв.
Дәкәд дәәнә ветеран Петр Леонтьев олн әмтиг йөрәһәд, эднд бат эрүл-менд дурдҗ, дәәнә баатрмудас үлгүр автн, орн-нутгин туурмҗта тууҗан бичә марттн гиҗ селвгән өгв. Эврә дурар үүлддг артистнр концертән үзүлв. Энүгәр "үкл уга полк" гидг керг-үүлдвр төгсв. Мана баатрмудын туск санл мөңкртхә!

ТүРВәН һуна