Нарт-делкән экспедицин элчнр музейд харһв
01-10-2014, 09:19 | Таңһчин зәңгс
Н. Пальмовин нертә Келн-улсин музейд соньн харһлт болв. Моңһлд эклцән авсн экспедицин орлцачнр сойлын көдләчнрлә харһҗ күүндв. Номтнр арһлачнр, сойлын көдләчнр, журналистнр орҗах экспедиц Улан Баатрт Чингс хаана талвңгас экләд, Иҗл һолын хальмгуд бәәршсн һазрур көндрҗ һарсмн. Хальмгудын кезәнк өвкнр нарна эрглтиг дахад, нүүҗ йовсн хаалһар эн экспедиц йовв. Моңһлын һазрар йовад, әрәсән меҗәд ирәд, орн-нутгин дорд үзгин һазрар дамҗҗ һарад, Казахстана бәәрнсиг давад, экспедиц әәдрхнә меҗәд ирсн, тенд мана халхин номтнр эдниг тосҗ авсмн. Моңһл келтнриг хоорнднь салһсн, нег тивин хойр захднь күргҗ йовулсн хаалһин йовудт номтнр болн журналистнр соньн олн тоотла таньлдв. Номин халхар тууҗин тер кемиг медҗ авх кесг тоотыг цуглулҗ авв. Шин цагин кемҗәнд моңһл келтнриг өөрдүлх, хоорндк нөкцлтиг батлх зөрүллтиг медҗ авхд туслх экспедицин чинрин тускар ирсн гиичнр болн тосҗ авсн сойлын көдләчнр күүндв.Таңһчин сойлын министрин дарук Николай Санджиев харһлтыг һардҗ давулв.
Гиичнр музейин экспозицлә таньлдв. Халмьгин зурачнрин Ниицәнә 75 җилин өөнд нерәдсн һәәхүлиг оньган өгч хәләв. Келн-улсин музейин директор Ирина Мучаева келсәр, моңһл гиичнр хальмгудын дүрслүлгч билг-эрдмиг оньган өгч хәләв. Тер дотр, хальмгуд һазадын орна зурачнрин графическ искусствд орман олсн үүдәврмүд эдниг йир икәр соньмсав. Музейин көдләчнр белдҗ барлсн һарцсан гиичнрт белглв.
Харһлтын ашт «Бамб цецг» ансамблин дуучнр болн көгҗмчнр гиичнрт билгән нерәдв. Харһлт йир бүлән, седклән медлцлһнә бәәдлд давв.
Келхәс, эн экспедиц нарт-делкән чинртә болҗана. һурвн орн-нутгин номтнр терүнд орлцҗана. Моңһл номтнрла хамдан РАН-а КИГИ-н номтнр номин шинҗллтин көдлмш кев. Сентябрин 25-д экспедиц Хальмгт ирв. Нәәмн миңһн шаху дууна һазриг машидәр эдн давҗ һарв. Юстинск, Лаганск, Хар һазра, Яшкульск райодар экспедицин хаалһ давв. Хальмг гуманитарн институтын номтнр залһлда бәрҗ үүлддг «Тод номин герл» гидг олна организацин элчнр чигн экспедицин ханьд йовна. «Хөөткән сансн цецн» гиһәд, номин халхар олдн тоот материал цуглулҗ авсн деерән экспедицин ханьд йовх тележурналистнр документальн соңсхвр белдҗәнә. Олн келн улсин иньгллтиг батлх ик чинртә экспедицин материалмудар соньн кесг шинҗллтс белдгдхнь, дегтрмүд барлгдхнь маһд уга.
җИРһЛИН Кермн
А.Зундугинован цоксн зург.