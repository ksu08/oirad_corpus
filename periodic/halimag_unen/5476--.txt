Көглтин Даваг бүләнәр тодлв
10-04-2017, 15:12 
Өцклдүр, апрель сарин 7-д, таңһчин правительствин Герин сүүрин ик залд хальмг улсин шүлгч, Социалистическ Күч-көлснә Герой, РСФСР-ин болн СССР-ин Государственн мөрәсин лауреат Давид Никитич Кугультиновин 95 җилин өөнд нерәдгдсн хург болв. Эн хургт һардачнр, номтнр, бичәчнр, багшнр, сойлын учрежденьсин элчнр, оютнр болн нань чигн улс олар цуглрв. Хальмг Таңһчин Толһач Алексей Орлов эн хургт орлцв.
Басңга Баатрин нертә Келн-улсин драматическ театрин билгтә акт\xb8рмуд Санҗ Пурсяков болн Очир Такаев Көглтин Давад нерәдсн "Я помню прошлое..." гидг наадна тасрха (режисс\xb8рнь Алексей Сарангов) олнд үзүләд, эн керг-үүлдвриг соньнар эклв.
Таңһчин нертә номт Андрей Бадмаев Давид Никитичин җирһлин болн үүдәлтин хаалһин тускар олнд келв, шүлгүдинь сәәхн айслулҗ умшв. Көглтин Дава - хальмг келн-әмтнә бахмҗ, эн күн эвин болн сәәхн җирһлин төлә зүткҗ йовсинь номт шишлң темдглв.
Хальмг Таңһчин Толһач Алексей Орлов хургт цуглрсн улсиг әрүн седкләсн йөрәһәд, шүлгчин кесн ик ач-тусинь өөдәнәр үнлв. Толһачин келсәр, Көглтин Дава хальмг улсин тууҗд орсн билгтә күн. Эн зөрмг цергч, төрскнч седклтә иргн, олна үүлдәч болҗ һанцхн Хальмгт биш цуг әрәсәд нер һарсмн. Шүлгч хальмг литературин өргҗлтд, улсин гегәрлтд ик тәвцән орулсмн. үүдәврмүднь олнд туста болҗана. Дәкәд Давид Кугультинов мана таңһчин йос тогталһна болн энүг батруллһна керг-төрт шунҗ орлцла. Давид Никитич сәәхн заңта билә. Эн экдән, авальдан ик килмҗән өгдг бәәсмн гиҗ һардач бас келв.
Эн җилин март сард А.Орлов шишлң зәрлг һарһад, билгтә шүлгч Көглтин Даван нертә литературн мөрә батлла. Тер өдр Алексей Маратович хойр билгтә күүнд, эннь Б.Б. Городовиковин нертә КалмГУ-н багш Римма Ханиновад болн "Түргн дөңгин" фельдшер Эрднь Бадмаевд деер заагдсн литературн мөрә байрин бәәдлд бәрүлҗ өгәд, эдниг йөрәв.
Таңһчд бәәх улс Көглтин Даван "Җирһл болн ухалвр", "Душа слова", "Сар-Герл", "Ухани буцлт" болн нань чигн үүдәврмүднь икәр таасҗ умшна. Хальмгудыг хар гөрәр цааҗла харһулад, киитн Сиврүр туусн цагт Көглтин Дава тер цагин йосна ахлачнрас әәлго бичг бичәд, эврә улсан зөрмгәр харсла. "үннәсн би цөкрсн угав" гидг шүлгтән эврә ухан-санаһан олнд медүллә. Арвн җилин туршарт тууврт бәәсн бийнь бат үндстә күн хальмг улс сәәхн җирһләр бәәх гиҗ иткҗ йовсмн. Тегәд чигн һазртан ирхләрн эврә нутган босхҗ делгрүлх сана зүүһәд, цуг керг-төрт орлцла.
Тер өдр Көглтин Даван үүдәлтд дурта Целинн района Троицк селәнә бичкдүдин садт ордг көвүн Саша Джеваков цуглрсн улст билгтин хойр шүлг умшла. Эн "үннәсн цөкрсн угав" гидг
шүлгин тасрха чигн умшад, әмтнд ик омг өгв. Таңһчин П.Чонкушовин нертә искусствин колледжин оютнр Көглтин Даван үүдәврмүдәр ул кеһәд, литературн соньн композиц олна оньгт тусхав.
Хургт орлцсн һардачнр бичкдүдиг, баһчудыг магтв. Хальмг Таңһчин Улсин Хуралын (Парламентин) Ахлач Анатолий Козачкон Йөрәлин бичгиг энүнә дарук Николай Нуров хальмгаһар умшад, әмтиг байрлулв. Номтнр, бичәчнр болн нань чигн улс хург деер Көглтин Даван ик билгинь, энүнә үүдәлтин ик чинринь бас темдглцхәв. Эн тоомсрта күүнә нернь хальмгудын зүркнд мөңкинд үлдхнь лавта. Юңгад гихлә ах үйин улсин нилчәр бичкдүд, баһчуд үүдәлтәрнь икәр соньмсҗана. Сурһульчнр, оютнр шүлгчин үлдәсн ик зөөриг олзлад, шинҗллһнә көдлмш кенә. Шишлң марһаст эдн шүлгүдинь айслулҗ умшад, нүүрт һарна.

БОСХМҖИН Валентина