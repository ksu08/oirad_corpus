Дууна байрт орлций!
20-08-2014, 10:49 | Таңһчин зәңгс
Журналистнрла кесн харһлтла сойлын министр Амуланг Учурова август сард болх керг-үүлдврмүд дунд олар дууллһна коллективсин фестиваль кехин тускар келсн билә. Ода эн соньн керг-үүлдврин цаг өөрдәд ирв. Августын 20-д дууна коллективс Сити -чес балһснд цуглрҗ эрдмән олнд үзүлхмн. «Көгҗмд седклән нерәдхмн» гисн дуудвртаһар болх негдгч таңһчин фестиваль сойлын эн халх үүлдвриг цааранднь делгрүлх күслтәһәр кегдҗәхин тускар сойлын министрин дарук Лариса Летуева келнә. Эн халх үүлдврт дөңнлт кергтә. Тиигәд эннь түрүн ишкдл болҗана.
Дуунд дурта улс оларн цуглрҗ дурта эрдмдә сул цаган нерәддг сән авъяс кезәнәс авн бәәһә юмн. Болв һундл болхд, дууг олн дунд тархалһна, дууна дөңгәр әмтиг хамцуллһна янз цаг зуур оньгас алдрад бәәв. Ода эн кергт оньг өггдҗәхнь байрта йовдл. Олимпиадт белдәд, олар дууллһна эрдмд нер туурсн Валерий Гергиев ик йовуд өгсинь тодлҗ болхмн. әрәсән регион болһнас арвн билгтә дүүчнрас тогтсн Цугәрәсән бичкдүдин хор спортын ик байрт өргмҗтә кевәр дуулснь седкл таалсн сәәхн йовдл болв. Тер ик хорт Хальмгин элчнр - негдгч тойгта Элстин бичкдүдин искусствин школын сурһульчнр орснь бас темдгтә. Хальмгт Цуг әрәсән дууна обществин әңг шинәс секгдҗ үүлддг болв.
Мана таңһчд 14 хор бәәнә. Тедн цугтан эн фестивальд орлцҗана. Яшалтинск района Соленое селәнә, Целинн района Троицкое селәнә, Ик Буурла района, Лаганя хорин коллективсиг соңсх таал элстихнд учрҗана. Дәәнә болн күч-көлснә ветеранмудын хориг цугтан меднә. Тер мет фестивалин тәәз деер «Родина» цутхлңгин хор, дууна эрдмәрн олн улсиг байрлулхмн.
Бичкдүдин дууна коллективс бас баһ биш бәәнә. Тернь негдгч тойгта Элстин бичкдүдин школын ах болн баһ наста хор , Элстин болн Хальмгин епархин хор, дөрвдгч тойгта школын хор, Элстин искусствин колледжин көгҗмин школын хор дууна эрдмд бичкдүд яһҗ орулцулгдҗахинь үзүлҗ, эн фестивальд орлцҗана.
Хальмг Таңһчин А. Цебековин нертә Государственн хорин дуд эн фестивалин кеермҗ болхнь маһд уга. «Колокольчик» бичкдүдин дууна студь чигн билг-эрдмән үзүлхмн. Фестивальд орлцҗах бичкдүдин цуг коллективсин хамцу дууллһн бас зуралгдҗана. Цугәрәсән хорин дамшлт терүнд олзлгдхмн. Эн хорла хамдан Ангелина Серова дуулхмн. Хальмгин нертә дуучнр фестивалиг дөңнәд, концертд орлцҗана. Хальмг Таңһчин искусствин ачта үүлдәч Аркадий Манджиев, Хальмг Таңһчин ачта артистнр Мерген Ким, Анна Очкаева, Игорь Лазарев, Александр Талицкий, дууч Инесса Месхишвили фестивалтд орлцачнрт дууһан белглхмн.
«Көгҗмд седклән нерәдхмн» гидг дууна коллективсин негдгч таңһчин фестиваль августын 20-д Сити-чесс балһснд 18 часла болхмн. Дуунд дурта улсиг ик байр күләҗәнә.