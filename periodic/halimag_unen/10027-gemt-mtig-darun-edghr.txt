Гемтә әмтиг дарунь эдгәхәр
24-10-2019, 10:38 | Таңһчин зәңгс » Эрүл-менд харлһн
Хальмг Таңһчин Толһач Бату Хасиковин илгәсн Йөрәлин бичгиг Ч.Бериков олнд умшад, конференцин көдлмш олзта-туста болхиг дурдв. Конференциг Көтчнрә района больницин ах эмч Очир Бадма-Горяев һардҗ давулад, эн керг-үүлдвр мана таңһчд зурһан җил дарандан бүрдәгдҗ сән авъяст тохрв гиҗ темдглв. Москваһас, әәдрхнәс, Крымас нертә профессормуд ирҗ, таңһчин хирургудла дамшлтарн хувалцҗ, гемтә улст месллһ кенә. Эн җилмүдин эргцд эдн кесг күүнә әм аврҗ, күнд гемәс эдгәв гиҗ Очир Владимирович келв.
Астраханск мединститутын олна хирургийин кафедрин һардач, профессор М.Топчиев, РУДН-а бачм хирургийин кафедрин һардач профессор А.Протасов, Крымск федеральн университетин олна хирургийин кафедрин һардач профессор В.Михайличенко болн нань чигн күндтә гиичнр месллһ келһнд өдгә цага технологий болн шин эв-арһс олзллһна төрәр илдкл кев. Тер мет эн өдрмүдт нертә профессормуд Көтчнрә района больницд күнд гемтә улст месллһ кев. Темдглхәс, эдн федеральн клиникд йовдг арһ уга болн күнд гемтә улст месллһ кеҗ, эднд өөдән чинртә медицинск дөң күргв.