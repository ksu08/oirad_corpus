Өвр Моңһлын журналистнрлә залһлдан батрҗана
23-11-2017, 09:50 
Урднь эдн - КНР-ин АРВМ-ин Улсин правительствин барин цергллтин һардачин дарук, эн района журналистнрин Ниицәнә ахлач Жоу Чунжи, эн Ниицәнә ахлачин дарук, АР-ин "Дневные новости" гидг газетин редакцин һардачин дарук Ванг Кай, Ниицәнә һардач Шиннэ, эднә газетин негдүлсн зәңгллһнә Цергллтин һардач Болд, газетин моңһл элчллтин һардач Курилеш, газетин моңһл элчллтин әрәсән әңгин сегләтр, "Тод номын гэрэл" гидг Цутхлңгин һардач Бат-Амгалан, деер заагдсн әңгин ах редактор, "Тод номын гэрэл" гидг журналын ах редакторин дарук Дорждамба "Калмыкия" гидг РИА-н талвңд таңһчин олнд зәңгллһнә эв-арһин көдләчнрлә харһад күүндсмн. Тер күүндврин ашар КНР-ин Өвр Моңһл автономн района СМИ Хальмгин журналистнрин Ниицәнлә болн "Калмыкия" гидг РИА-ла хамцу нөкцлтин туск бооцас батлв. Теднә халхас делегацин һардач Жоу Чунжи шишлң документд һаран тәвв. Хальмг Таңһчас болхла бооцаст РК-н журналистнрин Ниицәнә ахлач Санал Шавалиев болн мана РИА-н директор Дмитрий Бадмаев һаран тәвҗ, терүг батлв.
Санал Шавалиев РИА-д болсн брифингин йовудт таңһчд ирсн гиичнрт ик ханлтан өргв. "Моңһл келтнр - мана ахнр-дүүнр, эдн Хальмг Таңһчд ирснь ик байрта йовдл. Эдн "Хальмг үннә" ончта өөнин байрин керг-үүлдврмүдт орлцхар бәәнә", - гиҗ Санал Тимофеевич келв. КНР-ин АРВМ-ин делегацин һардач Жоу Чунжи келсәр, әрәсән Федерац болн Китд олн халхар нөкцлтин бооцас батлла. әрәсән Президент Владимир Путин болн КНР-ин Ахлач Си Цзиньпин харһхларн кесг төрмүдт, тер тоод зәңгллһнә аһуд һол оньган өгсмн. Тегәд батлсн бооцаһас иштә эдн олн керг-үүлдврмүд күцәхәр седҗәнә. Хальмг Таңһчин СМИ-ла бат нөкцлт кехәр бәәнә. Мана таңһчин журналистнр Өвр Моңһл автономн районд одҗ чадҗана. Теднә элчнр мана таңһчд бас ирхмн. Тегәд батлгдсн хойр бооцаһас иштә темдгтә көдлмш күцәгдх.
Ноябрь сарин 15-д КНР-ин Өвр Моңһл автономн района делегац 100 җилин өөнән темдглҗәх "Хальмг үнн" газетин коллективлә харһв. Газетин ах редактор Мөңкә Конеев гиичнрт хальмг барин тууҗин тускар келҗ өгв. "Хальмг улсиг цааҗла харһулад, күүнә һазрур туусн цагт мана төрскн газет арвн һурвн җилин туршарт һарсн уга билә. Болв хальмгуд Сиврәс ирәд, төрскн таңһчан, хальмг газетән босхҗ делгрүлҗ чадв", - гиҗ Мөңкә Элистович келв. Гиичнр бас эврә барин тускар келҗ өгв. Өвр Моңһл автономн района "Дневные новости" болн "Тод номын гэрэл" гидг журнал бас олн әмтнд тустаһар үүлдҗәхнь ил медгдв. Тер өдр батлсн бооцаһас иштә эдн мана "Хальмг үнн" газетлә болн "Калмыкия" РИА-н талдан чигн кесг барла бат залһлда бәрҗ үүлдх санан-седклән медүлв. Дәкәд гиичнр мана барин шишлң дегтрт "Тана газет бас чигн зун җилдән үннд церглтхә!" гиҗ бичсмн.
Тер өдр КНР-ин Өвр Моңһл автономн района делегац Хальмг Таңһчин Толһач Алексей Орловла харһв. Гиичнр эврә керг-төрән келцхәв. Эднә болн мана таңһчин журналистнр хамдан ниитәһәр үүлдхәр бәәхинь Алексей Маратович дөңнв. Хальмг Таңһчин Толһач гиичнрин сурврар эднә барин төлә интервью өгв. А. Орлов әрәсә болн Китд орн-нутгудын хәрлцәнә халхд хойр региона нөкцлтиг батруллһна тускар келв.
әрәсә болн Китд - хоорндан үр-иньгинәр бәәдг орн-нутгуд, итклтә партн\xb8рмуд. Эднә хәрлцән батрад йовна. Эн җил болсн орн-нутгудын һардачнрин күүндвр сән ашта болсмн. Өдгә цагт делкәд болҗах хүврлтсиг һол оньгтан авад, эдн кесг чинртә документс батлла. Энтн олн әмтнд туста болхнь лавта. Келхд, 60 җил хооран мана орн-нутгт әрәсән болн Китдин улсин иньгллтин Ниицән бүрдәгдлә. 2017 җил әрәсәд Китдин СМИ-н җил гиҗ зарлгдла. Энтн мана орн-нутгт күцәмҗтәһәр давҗана. әрәсән ханьд ордг Хальмг Таңһчин болн КНР-ин Өвр Моңһл автономн района журналистнр улсин бәәдл-җирһлиг өргәр үзүлнә. Эдн эврә региона делгрлтд болм тәвцән орулҗана. Келхд, КНР-ин АРВМ-ин "Дневные новости" гидг газет, "Тод номын гэрэл" гидг журнал болн нань чигн бар сән тоод йовна.
СМИ-н көдләчнр хамгин хол һазрт бәәх улсин тускар статьяс бичәд, тедниг талдан олн әмтнлә өөрдүлнә. Удлго таңһчин журналистнр Китд орн-нутгас репортажмуд кеһәд, тенд болҗах йовдлмудыг бәәрн улст медүлхнь лавта. Хальмгудыг Өвр Моңһл автономн района улсин бәәдл-җирһл икәр соньмсулҗана. Эн района административн цутхлң - Хух-Хото балһсн. Өвр Моңһл аһуһарн зөвәр ик. Францин болн Германя аһуг негдүлвчн энтн эн района аһуһас бичкн болх. Энд үвләр зөвәр киитн болна, шуурһн шуурна. Цасн баһар орна. Бәәрн улс эврә келән, сойлан меднә. Теднә улсин литератур өргҗәд йовна. Өвр Моңһлд газетмүд болн журналмуд китд болн моңһл келәр һарна. Моңһл келтнр мана өсрсн цусн, тасрсн махн гидг. Эдн мана седклд өөрхн улс. Хальмг болн моңһл улсин хәрлцән улм батрад йовхнь мадниг байрлулҗана. Журналистнр эн туст сән нилчән күргҗәнә. Бидн "Хальмг үннә" журналистнр Өвр Моңһлын СМИ-н көдләчнрт күцәмҗтә үүлдвр болн өлзәтә цаһан хаалһ дурдҗанавидн.

БОСХМҖИН Валентина