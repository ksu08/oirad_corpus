Күүкдиг халун хотар яһҗ теткнә?
02-10-2018, 10:40 
Дарани сурһулин җил эклсн бәәнә. Күүкд өрүнәс авн үд күртл школд бәәҗ, сурһулян сурна. Тегәд чигн сурһулин учрежденьст халун хотар тетклһнә төр ик чинртә болҗахнь лавта. Зәрм школмудт хот му, амтн уга гиҗ сурһульчнрин эк-эцкнр келснь соңсгдна.
Сурһулин учрежденьст бичкдүдиг болн уйн наста күүкд-көвүдиг халун хотар тетклһнә төр Роспотребнадзорин онц оньгт бәәнә. Халун хотар тетклһнә кергт таңһчин бюджетәс өнр өрк-бүлмүдин үрн болһнднь 500 арслң йилһгднә, тер мет муниципальн бюджетәс бюджетин биш мөңгн һарһгдна. Тер мет эк-эцкнрин мөңгәр халун хотар теткгднә. Таңһчин школмудт хотын үннь кирцәд 35-40 арслң тогтана. Болв Элст балһсна школмудт сурһульчнрт өгчәх халун хот 50-55 арслң чигн күрнә.
Одахн мана зәңгч Хальмг Таңһчд үүлддг Роспотребнадзорин заллтын санитарн бүртклһнә әңгин ах специалист-эксперт Гиляна Цагановала харһҗ күүндв. Гиляна Вячеславовнан келсәр, таңһчин 164 дундын сурһуль-эрдмин учрежденьд (68,7 процент) хот болһдг бәәрн бәәнә, тер тоод 2 буфет (0,6 процент) көдлҗәнә. Хойр школд (1,2 процент) хот болһдг бәәрн уга болдг учрар күүкд халун хотар теткгдхш.
Таңһчин 118 бичкдүдин садт күүкдиг халун хотар теткнә, эннь 100 процент тогтаҗана. Дунд профессиональн сурһуль-эрдмин организацст күүкдиг халун хотар тетклһнә бәәдл ясрҗ, 19,6 процент тогтаҗана (2016-2017-ч сурһулин җилд - 14,5 процент). 3 дунд сурһуль-эрдмин организацд баһчудт хот уудг арһ уга болҗана. Юңгад гихлә хойр организацд хот болһдг бәәрн уга болҗана, негнднь болхла халун хотар тетклһнә кергт мөңгн йилһгдҗәхш. Эн сурһулин җилд дунд сурһулин профессиональн организацст хойр пищеблок шинәс экләд көдлв.
Роспотребнадзорин бүртклһнә керг-үүлдврмүдин йовудт белн хотын болн эдл-уушин лабораторн шинҗллтс кегдсмн. Микробиологическ болн санитарн-химическ үзмҗлә ирлцҗәх угаһинь илдкхәр, урдаснь зуралсн 2 долан хонгт белдх хотыг гигиеническ халхарнь үнлхәр, өдрин хотын кемҗәһинь чикәр өгдг угаһинь медхәр бүртклһ кесмн.
Хамгин олар харһдг дуту-дундснь иим: эннь дахулгч итклин цаасн уга хот-хол олзлна, ахулдг инвентарь уга болна, ааһ-сав болн инвентарь уһалһна зокалмуд эвднә, хот-хол хадһллһна болн хот белдлһнә технологийсиг күцәхш, документсиг чиктнь бичхш, хот өглһнә кергиг медицинск көдләчнр чик кевәр бүрткхш. Бүртклһнә йовудт зәрм хот уудг гермүдин менюд ээзгә, үснә зүүтә хот, заһсн, колбас, зер-земшин шүүсн уга бәәснь илдкгдв.
2017-2018 сурһулин җилин эргцд бичкдүдин садмудт хот тетклһнә халхар санитарн закаг эвдсн йовдлмуд илдкгдснә ашар Роспотребнадзор 229 административн керг-үүл бүтәсмн, 421,8 миңһн арслңга ялд унһасмн. Энүнәс нань давсн сурһулин җилд ааһ-сав уһалһна болн инвентарь цеврүллһнә зокалмуд эс күцәдгин учрар Яшкулин района "Искра" бичкдүдин садын көдлмшинь уурулад, 5 хонгт хаасмн.
Маргарита АРЗАЕВА