"Герл" ансамблин Гран-при мөрә
11-07-2017, 17:08 
Түргин һазрт болсн нарт-делкән фестивальд "Герл" бичкдүдин бииһин коллектив ик күцәмҗтәһәр орлцад ирв. Кемер балһснд "ШоуМир. Дом солнца Турция" гидг нертәһәр хойрдгч кемдән болсн фестивальд бичкн хальмг биичнр түрүн һурвн мөрәг шүүҗ авв. "Хореография" номинацд насни дигәр, бииһин олн зүсн халхар болсн эрдмин марһанд Хальмг Таңһчин ачта артистк Александра Манджиеван һардҗах коллектив цугтаһаснь ончрснь ик байрта йовдл. Бииһин һурвн халхар нүр орм эзлсн ансамбльд жюри Гран-при мөрә бәрүлҗ өгв. Дарани фестивальд ирх үрвр хальмг коллективд өггдв.
" Фестивальд бидн бииһин һурвн багин белдсн би авч одад, үзүлләвидн, - гиҗ Александра Манджиева келнә. - Хореографин номинацар болсн шүүврин кемнь дөрвн дундур частан болв. Зөвәр халун өдр болсн, дәкәд болхла чиг иктә халунд манахст зөвәр күнд болв. Энтн йир чинртә өдр, эндр бидн яһдг болвчн бәәсән үзүлҗ, гала-концертд орлцх зөв авх зөвтәвидн, гиҗ би күүкд-көвүдиг чаңһаҗ урмд өгләв. Тесәд, бийән һартан авад, мана бичкн биичнр альд болвчн, ямаран амр биш болвчн дассан сәәнәр үзүлҗ чаддган медүлснь нанд йир таасгдв. Би эврәннь сурһульчнртан ханҗ, теднә күцәмҗәр ик бахмҗ кеҗәнәв".
Фестивальд насни дигәр авад хәләхлә, һурвн багиг авч йовсмн. Ут-тоодан һучн дөрвн күн, теднлә хамдан арв һар күн эк-эцкнрәс, аав-ээҗнрәс дахҗ йовсн билә. Тәәзнь манахст невчк баһдад бәәв. Ансамблин күүкд-көвүд ик аһута тәәз деер бииләд дассн, невчк дашката болв. Тер бийинь манахс йир сәәнәр биилв. Ансамбльд насни дигәр бәәх баг болһнд эврә би белдгдсн бәәнә. Ах багин күүкд "Тоһстн" гиһәд китд улсин би, дәкәд моңһл улсин би белдҗ авч йовла. Дундын наста багин сурһульчнр келн-улсин бииһин номинацд орлцад, "Чичрдг" болн "Хаврин харһлт" гидг би бииләд, негдчг орм эзлв. Хамгин бичкн багд ордг Амуланга Манджиева болн Равдан Андреев долата-йистә күүкдин номинацд орлцҗ "Шарка-Барка" би болн "Теегт болсн харһлт" гидг би бииләд олн улсин дуриг суңһв. Жюри эднә билгиг өөдән үнләд, негдгч ормд һарһв. Ашлад келхлә, бииһин марһанд цуг һурвн номинацин негдгч
мөрәсиг хальмг биичнр шүүҗ авв. Тегәд ансамбльд Гран-при мөрә өгснь йир зөвтә йовдл болв.
Гран-при мөрә авсндан мана биичнр цань уга байрлҗ ик өргмҗтә бәәв. Эдниг дөңнҗ, дахҗ йовсн аав-ээҗнрнь эднә ик күцәмҗд багтад, цань уга байрта бәәв. Зе күүктәһән эн йовлһнд йовҗ ирсн Марина Мукабеновна Абушиеван келсәр, эн ик фестивальд әрәсәһәс, Казахстанас, Украинәс, Беларусяс, нань чигн һазрас олн коллектив ирсмн. һанцхн Казахстанас тавн коллектив ирсн бәәҗ. Бичкдүд хоорндан үүрләд, йир сәәнәр амрв. Теңгсин уснд өөмәд, иднәв гисн хотан идәд, уунав гисн ундан ууһад, әвртә сән таалта болн эвтә гиичлүрт бәәсмн. Йир сәәнәр амрсн цагиг эдн ик өргмҗтәһәр келнә.
"Мана ансамбль хальмг улсин билг-эрдмиг йилһән сәәнәр үзүлв, - гиҗ ээҗ Марина Мукабеновна келнә. - Күүкд-көвүдт иим сәәхн эрдмиг арднь орҗ дасхсн ансамблин һардач Александра Боваевна Манджиевад эк-эцкнрин, аав-ээҗнрин нерн деерәс ханлтан өргҗәнәв. Фестивальд цуглрҗ ирсн улс хальмг биид йосндан дурлв гиҗ болхмн. Коллективсин кесгнь хошадар, һурвадар биилдг би үзүлсн болхла, мана "Герл" оларн эвтәһәр биилдгәрн ик тааслт олв. "Тоһстн" бииһин сәәхнд әмтн авлгдв. "Шарка-Барка" би биилсн цагт әмтн шуугад-ниргәд, ишкрәд, икәр таасҗ хәләв. Бичкн күүкн көвүн хойр биилсн "Теегин харһлт" гидг бииг цугтан босад зогсад хәләв. Альхан зогслго ташад бәәв. әвртә ик үзмҗтә, әвртә ик сән кевәр "Герлин" биичнр эрдмән үзүлв. әмтнд йир һәәхмҗтә болв. Жюри йир икәр таасв. Хальмг улсин ке-сәәхн хувциг чигн өврҗ, цугтан таасҗ хәләв. Би болһн йир сәәнәр тәвгдсиг цугтан үнлснь маднд байрта болв. Өвкнрин эрдмән Александра Боваевнан һардврт дасҗ авад, иим сәәнәр үзүлсинь үзсн маднд тернь нег үлү бахмҗта болҗана".
Средиземн теңгсин уснд өөмәд, Түрг һазрин сәәхн тоотынь үзәд, билг-эрдмән йилһән сәәнәр үзүләд, Гран-при шүүҗ авсн "Герл" ансамбль әрәсән болн Хальмг Таңһчин ачта артист Эмба Манджиевин нериг тиигәд өөдән бәрҗ йовна.

Галина ХЕЙЧИЕВА
Зургт: Түргин һазрт болсн нарт-делкән фестивальд ончрсн бичкдүдин бииһин "Герл" ансамбль