УДЕ-н эв-арһиг өргәр олзлхар
14-03-2018, 12:21 
Март сарин 13-д Элстин 21-ч тойгта школд РАО-н академик Пүрвә Эрдниев үүдәсн УДЕ технологийәр сурһульчнрин X таңһчин олимпиад эклв. Җил болһн энүг таңһчин сурһуль-эрдмин болн номин министерств 3 девсңгәр бүрдәнә, түрүләд школмудт, дәкәд района кемҗәнд аш сүүлднь таңһчин олимпиадт эклц болн ах классмудын сурһульчнр эсвәр хоршаҗ авсн медрлән сөрнә.
Эн өөнин олимпиадт цуг таңһчас ирсн 145 сурһульч орлцҗана, тер тоод давсн җилин марһана дииләчнр болн призермуд йовна. Школмудар болсн девсңд 4287 күн орлцв, района кемҗәнд - 916. Тиим кевәр математикәр соньмсдг сурһульчнрин то җил ирвәс өсәд йовна гиҗ келх кергтә.
"Олимпиадын марһан эклхин өмн бичкн байрин хург болв. Энд 21-ч тойгта школын сурһульчнр билг -эрдмән үзүлв. Министерствин секторин һардач Арслан Эрдниев нүр үг келәд, өөрхн иргчд УДЕ-н олимпиад Цугәрәсән марһана нер зүүҗ бүкл орн-нутгар бүрдәгдх, ода кесг региона элчнр мана таңһчин сурһуль-эрдмин болн номин министерствд эрлһән орулҗана.
"Олимпиадт шуд болн хәрүд эсвиг күцәх кергтә, тиигчкәд хәрүд эсвиг сурһульч эврән тогтаһад терүг яһҗ күцәхинь үзүлх зөвтә. Ут-турштан тавн даалһвр сурһульчнрт өггдх, эдн Цугәрәсән олимпиадын дамшлһнас невчк амр, тегәд оньган өгч терүг күцәх кергтә, тиигхлә чик хәрү олҗ нүүрт һарч чадхит, эсвин илвтә тоотыг медҗ авхит гиҗ Арслан Батырович сурһульчнриг урмдулв.
"Яшкулин района Улан Эрг селәнә школын 7-ч классин сурһульч Айта Улюмджиев һурвдад олимпиадт орлцҗана, предметсиг сәәнәр меднә, йилһән сән сурна, тегәд УДЕ технологийиг өргәр олзлҗ чадна, района олимпиадын дииләч болад эн нааран ирв. Энүнә эсвин багш Алексей Анатольевич Мухараев сурһульчнртан, тер тоод УДЕ-һәр, бат медрл өгхәр шунна.
"- Нанд УДЕ-н эв-арһ икәр таасгдна, школд би 17 җилдән көдлҗәнәв, ЕГЭ-н эсвин шүүврин даалһвриг УДЕ-н дөңгәр яһҗ амрар болн түргәр күцәдгинь ах классин сурһульчнртан цәәлһнәв, - гиҗ Октябрьск района Цаһан-Нур селәнә школын эсвин багш Байр Эрдниевна Музаева келнә. Хальмг университетд академик Пүрвә Эрдниевин, профессор Баатр Эрдниевин һардврт эн сурсмн.
"Ода УДЕ-н эв-арһиг энүнә көвүн Музаев Санл "Сайгак" марһанд болн олимпиадт орлцҗ олзлна, 5-ч класстан сурчаһад, давсн җилд таңһчин олимпиадын призер болсмн. Байр Эдниевнан хойр сурһульч эсвин багшнр болсмн.
"Асхлад олимпиадын күндтә жюри - школмудын болн Хальмг ГУ-н эсвин нертә багшнр сурһульчнрин көдлмшинь үнләд, дииләчнрин болн призермудын неринь йилһх. Лаганя, үстин, Ик Буурла болн нань чигн райодын, Элстин классическ гимназин, Элстин лицейин, Элстин олн профильтә гимназин болн балһсна нань чигн школмудын сурһульчнр гүн медрлән үзүлҗ, УДЕ-н эв-арһиг эвтә-довтаһар олзлдган медүлҗ өөдән ашт күрхәр шунҗана. Эднд цугтаднь күцәмҗ дурдый."

ТүРВәН һуна