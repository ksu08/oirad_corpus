Олн давхр гермүдин эргндкиг ясрулҗана
17-10-2017, 12:12 
Эн җилд "Балһснд сән кец-таалта бәәдл тогталһн" гидг эркн төсв күцәлһнә кергт 63,5 сай арслң һарһгдхмн. 2017 җилд төсвд орлцҗах Элстд, Ик-Буурла болн Яшалтан райодт эн мөңгиг хуваҗ түгәв. Эн эркн төсв 2022 җил күртл күцәгдх. Тегәд чигн цуг наадк райодын муниципальн бүрдәцс орлцҗ чадхмн. Зуг эдн ирлцңгү муниципальн программ батлад, эврә хүв мөңгән йилһҗ өгх йоста.
Таңһчин 3 муниципальн бүрдәцд йилһгдсн мөңгнә ик зунь Элстд олн давхр гермүдин эргндк һазрин кец-таалынь ясруллһна кергт болн олн әмтн хурдг һазриг ясруллһнд һарһгдх. Эннь "Иньгллт" амрлһна паркин болн әрүн Сергий Радонежскийин скверин бәәдлиг ясрулхмн.Дәкәд болхла "Баһ балһсдын паркс" гидг программар "Иньгллт" паркиг ясруллһна кергт дәкәд чигн немр мөңгн федеральн бюджетәс йилһгдх.
"Балһснд сән кец-таалта бәәдл тогталһн" гидг эркн төсвиг олн давхр гермүдт бәәдг әмтн хаша-хаацан, эргндк һазран, паркс-сквермүдән ясҗ шинрүлҗ, сәәхрүлҗ, сән таал тогталһна көдлмшт шунмһаһар орлцулхин төләд ухалад белдсмн. Тегәд чигн олна орлцләтаһар эн керг кегдхмн.
Эн өдрмүдт Элстд эн чинртә төсв күцәлһнә йовудт олн давхр гермүдин эргндк һазриг ясруллһна көдлмш кегдҗәнә. Төсвәс иштә олн давхр гермүдин хаша-хаацин бәәдл балһс ясруллһна шин зокалмудла ирлцх зөвтә болҗана. Тиигәд 8-ч микрорайонд 3 хаша-хаац ясҗ шинрүлгдҗәнә. Эннь 3-ч, 9-ч болн 33-ч тойгудта гермүдин эргндк һазрнь ясрулгдҗана. Эн гермүдин һазань бичкдүдин талвң, көлгн-күч зогсадг орм, әмтн ю-күүһән кехин төлә керглгдҗәх бәәр, хувц-хунран өлгәд хагсах
эс гиҗ кевсән цеврлх зә һаза чигн кергтә болналм.
Тер мет Элст балһснд бичкдүдин талвңгин эргнднь резинов плиткс углҗ тәвхәрн, герл өгдг шамар теткхәр, шин скамейкс, урн тәвхәр, тер мет бичкдүдин төлә спортивн комплексмүд тосххар зуралҗана.
Урҗ өдр, амрлһна нарн өдр, таңһчин правительствин Ахлач Игорь Зотов Элстд "Балһснд сән кец-таалта бәәдл тогталһн" гидг эркн төсв күцәлһиг бүрткҗ, олн
давхр гермүдин эргндк һазриг ясруллһна көдлмшин йовудыг шинҗлҗ хәләв. Эн бүртклһнә керг-үүлд таңһчин ЖКХ-н болн энергетикин министрин дарук Виктория Мангутова, Элст балһсна администрацин толһач Окон Нохашкиев болн нань чигн дааврта улс орлцв.
Түрүләд эдн балһсна 8-ч микрорайонд ирәд, 3-ч тойгта олн давхр герин хаша-хаациг ясруллһна көдлмш яһҗ кегдҗәхиг хәләв. Тосхачнр энд спортивн талвң
бел кеһәд дуусчкад, бичкдүдин талвң углҗ тәвҗәлә.
3-ч тойгта герт бәәдг әмтн ямта улсин тал өөрдҗ ирәд, байрта седклән медүлҗ, таңһчин болн балһсна һардврт ханлтын үгән нерәдв. "Гериг эдлврт орулснас
авн энд бәәдүв. Тегәд терүнәс нааран түрүн болҗ мана герин хаша-хаацин бәәдлиг ясруллһна көдлмш кегдҗәнә. Бембә өдр бидн цуһар ик баһ уга һазаран һарч, субботникд орлцҗ, ниитәһәр көдлҗ, эргндк һазран ахулвидн. Тер мет тосхачнрт чадсарн нөкд болвидн. Мана герин әмтн эдниг халун хотар тоов. һаза хур-чиг орвчн, ямаран киитн болвчн тосхачнр цугинь тесәд, көдлмшән зогсалго асхн ора күртл, харңһуртл көдлнә",- гиҗ Светлана Подколзина ухан-тоолврарн хувалцв.
Дарунь цуһар 9-ч тойгта олн давхр гер тал одв. Энд бас бичкдүдин талвң кеһәд дуусчкҗ, бәәрн әмтн эн тендкинь ахулад, талвңгин хашаһинь ширдҗәсинь үзвидн. Дәкәд болхла эн олн давхр герин ораһинь ясҗ шинрүлҗ. Тегәд эн гер хойр программд орв, гиҗ Окон Нохашкиев темдглв. Энүнә келсәр, бас 8-ч микрорайона
33-ч тойгта олн давхр герин эргндк һазринь ясруллһна көдлмш кегдҗәнә. Энд көлгн-күч зогсалһна бәәр тосхҗана гив.
Цааранднь Игорь Зотов, Окон Нохашкиев болн нань дааврта улс Элстин 1-ч микрорайона 19-ч герт одв. Ик холас бичкдүдин байрта җиңнсн инәдн соңсгдад бәәв. Энд бас тосхгдсн бичкдүдин талвңд дөгәд наачасн күүкдиг үзвидн. 19-ч тойгта герин әмтн талвңгин хашаһинь ширдәд дуусчасмн.
2-3 өдр давад, 4 олн давхр герин хаша-хаацин бәәдл ясруллһна көдлмшиг төгсәхмн. Дарунь наадк 6 олн давхр герин эргндк һазринь ясрулхмн. Балһсна бәәдл ясруллһна муниципальн программ ухалад белдҗ батлгдхмн. Цуг олн давхр гермүдин хаша-хаацин бәәдлинь шинҗлҗ бүрткгдв. Энүнлә ирлцүләд, ямаран герин эргндк һазриг ясруллһна көдлмшиг түрүләд кехин туст шиидвр авгдх гиҗ Окон Нохашкиев темдглв.

Маргарита АРЗАЕВА