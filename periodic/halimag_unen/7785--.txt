Седкл авлсн хальмг би
10-04-2018, 09:33 
Петр Надбитов - Хальмг Таңһчин ачта артист, әрәсән искусствин ачта үүлдәч, Хальмг Таңһчин Герой, О.И.Городовиковин нертә мөрән лауреат, Иньгллтин орденә кавалер. Петр Тимофеевич 60 җилин эргцд бииһин эрдмд седклән өгч йовна. Апрель сарин 6-ас авн ВГТРК бүрдәсн "Folk of dance" гидг телеүзлин нарт-делкән бииһин төсв эклв. Эн өвәрц болн ончта йовдл. 25 орн-нутг эврә улсин бииһән үзүлх. Эн төсвин ашар келн-улсин хамгин сән би йилһҗ авгдх.Төсв тавн девсңгәр болх: би шүүҗ авлһна тур, полуфинал, товчлгч марһан, шоу нәр-наадн, гастрольн тур (әрәсә - Европ - США). Би шүүҗ авлһна тур әрәсән долан балһснд, СНГ-н болн Европин балһсдт болх. Петр Тимофеевич эн ик чинртә телеүзлин төсвд жюрин гешүн болҗ орлцх.
Одахн театрин артистнр Басңга Баатрин нертә Келн-улсин драматическ театрт "Дорд үзгт болн Гималайин нутгт зуульчллһн" гидг нәр-наадан үзүлв. Эндр, апрель сарин 10-д, "Санкт-Петербург" гидг отелин концертн залд мана театр хамгин сән келн-улсин би биилх. Дәкәд хөөннь эдн Владимир балһснд күндтә гиичнр болҗ XII нарт-делкән "Танцуй и пой, Россия молодая!" гидг фестиваль-марһа секлһнд орлцх. Театрин артистнр бамб цецгүдин фестивальд бас билг-эрдмән үзүлх. Август сард эднә коллектив Францд болн Англьд болх нарт-делкән фольклорн фестивальмудт одх.
Ноябрь сарин нег шинд ачта артист Петр Тимофеевич Надбитов 80 җилин өөнән темдглх. Эн учрар таңһчд соньн концертмүд болн харһлтс болх.
Кермен САНДЖИЕВА