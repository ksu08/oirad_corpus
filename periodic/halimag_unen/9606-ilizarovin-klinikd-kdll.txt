Илизаровин клиникд көдллә
28-02-2019, 12:21 | Таңһчин зәңгс » Күн болн җирһл
Курган балһсн мана орн-нутгт бәәтхә, цуг нарт-делкәд ортопедийин болн травматологийин Цутхлң гиҗ тоолгдна. Ик холд нернь һарсн номт болн эмч Гавриил Илизаровин һардврт үүлдҗ йовсн клиникд Советск Союзин болн һазадын орн-нутгудын булң болһнас гемтә улс ирҗ эмнлһ авч йовсмн. Эндр чигн клиникин специалистнр академик Илизаровин эв-арһс өргәр олзлҗ шалтгта болн мөч тату улст өөдән чинртә медицинск дөң күргҗ күцәмҗтәһәр үүлдҗәнә. Эн медицинск Цутхлңд мана таңһчас әмтн бас эмнлһ авна. 80-90-ч җилмүдт эн клиникд мана һазра күн Таисия Лукьяновна Надвидова функциональн шинҗллтин әңгин заведующ болҗ көдлҗ йовсмн. Хөр шаху җилдән энд көдлсн эмч Хальмг Таңһчин әмтнд дөң-тусан күргҗ, профессор Илизаровин һарт тусхд нилчән күргсмн. Эндр Таисия Лукьяновна ачта амрлһндан бәәнә, нидн 80 җилин ончта өөнән темдглсмн.
Арвн доладгч үрн
Басановихнә өрк-бүл дәәнә өмн Ростовск областин Мечетинск күүтрт билә. Герин эзн Лука Иванович хазгудын полкд церглҗ йовла, гражданск дәәнә цагт эн шав авад, өрк-бүлтәһән түрүләд Түрг орв, тендәс талдан һазадын орн-нутгудт нүүсмн. Александра Манцыновна Мечетинск күүтрин одмна күүкн бәәсмн. Гражданск дәәнә цагт эк-эцкнь төрскн һазрасн салад, һазадын орн-нутгудт йовсна тускар эднә өрк-бүлд дала келдго билә. Күүнә һазрт эдн удан бәәсн уга, гертнь көгшн эцк болн гемтә эгчнь үлдсн билә, тегәд тедндән зовад эдн хәрҗ ирсмн. Зуг 30-ч җилмүдт эднә өрк-бүл цааҗла харһшгоһар Ростовск областин һазрар нүүҗ нег ормдан удан бәәхәсн әәдг бәәсмн. Тиигәд эдн нүүһәд бәәҗ Хальмг һазрт тусад, Ик Дөрвдә әәмгә Башанта, Яшлт болн Эсто-Алтай селәдт бәәв.
Эднә өрк-бүл өнр-өсклң билә. Отхн Тася күүкн арвн доладгч үрн билә, зуг теднәснь тавнь әмд үлдв. Бичкндән Тася талдан күүкдиг дахад, һарудас тарвс зөөһәд, нойн Гахаевин суулһсн садас зер-земш цуглулад өрк-бүлдән теҗәл олҗ авдг билә. Тер цаг күнд болв чигн сәәхн бичкндк цаг билә гиҗ Таисия Лукьяновна тодлна. 1943 җилин декабрь сард генткн хальмг улсиг цааҗла харһулад төрскн һазраснь нүүлһхәр салдсмуд ирхлә, энүнә хөвтә җирһл төгсв. Ик машинд хальмгудыг ачад, хол һазрур авч һархла тавта бичкн күүкн гемтә һаһань гертән үлдсиг медәд, гер талан гүүв. Терүг үзсн салдс бууһан һарһад гүүҗ йовсн күүкиг хаһад алхар шииднә, зуг Тася генткн бүдрәд унна. «Адһад гүүҗ йовад унад, әмд үлдвч», - гиҗ экнь тер һашута өдриг тодлҗ күүкндән келдг бәәсмн.
Басановихн Красноярск крайин Рыбинск района Заозерн балһснд түрүләд тусв. Хөөннь эдниг Бородинск зерносовхозин 2-ч әңгд нүүлһнә. Тенд Тася школд орв, 7-ч классан эн Рыбное селәнд төгсәв. Арвн хойр дуунад бәәсн селәнәс бичкдүд амрлһна өдрмүдт герүрн хәрдг бәәсмн. Дулан цагт йовһар эс гиҗ велосипедәр, үвлин кемд болхла лыжар йовдмн.
1956 җилд Таисия Басанова Рыбинск медучилищд орв. Дигтә җилдән сурсна хөөн хальмг улст төрскн һазрурн хәрх зөв өгв. Тиигәд 1957 җилд эднә өрк-бүл Элстүр йовхла, Тася түрүн болҗ нааран ирв. Зуни амрлһна кем төгсхлә, күүкн сурһулян төгсәхәр хәрү Сиврүр одв.
Эмч болхар шиидлә
1959 җилд Хальмг Таңһчин эрүл-менд харлһна министерствин дуудврар баахн специалист Т.Басанова Элстүр ирәд, Бургуста селәнд фельдшерск пунктд көдлдг болв. Тенд көдлҗәсн цагтан эн эмчин эрдм дасх күсл тәвәд, 1961 җилд Аһш балһснд мединститутд орв. Тер цагт Таисия Виктор Бондаренкола харһад, хәрд һарсн билә. Виктор селәнә эдл-ахун институтын оютн билә, тегәд баһ наста өрк-бүл бийән теҗәхин төлә көдлдг бәәсмн.
- Би сурһуль сурчаһад Аһш балһсна больницд көдлдг биләв, Виктор болхла асхнднь вагонас аца зөөһәд мөңг олдмн. Зуни амрлһндан һархларн эн тәрә хуралһнд комбайнер болҗ көдлдг билә. Виктор өнр-өсклң өрк-бүлд өссмн, эн йисн үрнәс ууһн билә, мини көгшн эк-эцк бас маднд дөң болхд арһ уга бәәсмн. Баһ наста болад, бидн муурдган медлго сурһулян сәәнәр сурад, бийән дааһад йовлавидн,- гиҗ Таисия Лукьяновна тодлна.
Сурһулян төгсәҗәхләнь генткн Надя эгчнь күндәр гемтв, тегәд Тася терүгән хәләхәр цаг зуур амрлһ авад, Элстүр хәрҗ ирв. Зуг эгчнь гемин уршгар сәәһән хәәһәд, күүкдән өнчрүлв. Тиигхлә Тася өдрин дуусн үүлддг бичкдүдин садт хойр зееһән болн Алла күүкән орулад, тенд бийнь заведующар көдлдг болв. өрк-бүлин шиидврәр өнчн зеенриг талдан эгчнь асрлһнд авад, Таяг сурһульднь йовулв. Фельдшерин эрдмтәһинь болн Аһшин больницд көдләд дамшлт хоршаҗ авсинь учртан авад, энүг 6-ч курст орулв. Сүл курст сурчаһад Т.Басанова Аһшин эмнлһнә учрежденьст функциональн шинҗллт күцәлһнә эв-арһсар соньмсҗ, терүнә халхар мергҗлт өөдлүлв. Тер учрар эн Элстд садв гемәс хөрлһнә таңһчин диспансерт (РПТД) күч-көлснә хаалһан эклхләнь шишлң специализац угаһар функциональн шинҗллт күцәлһнә халхар көдлх зөв өгв.
1968 җилд эн Казань балһснд мергҗлт өөдлүләд, медрлән гүүдүлв. Тер цагт диспансерт хирургическ әңг секгдв, оошкд месллһ кедг болв, тегәд гүн шинҗллт кех кергтә бәәсмн. Казаньд мединститутд хоршаҗ авсн шин медрл, өдгә цага эв-арһс эн көдлмштән өргәр олзлдг болв. РПТД-д һурвн җилдән көдлснә хөөн Таисия Лукьяновна Москвад 2-ч мединститутд ординатурт орад, анестезиологийин болн реанимацин халхар мергҗлтән өөдлүлдг болв. Тенд медицинск номин доктор профессор В.Гологорскийин болн садв гемин НИИ-н реанимацин заведующ медицинск номин доктор И.Савоничеван һардврт кандидатын цол харсхар материалмуд цуглулв.
- Ирина Павловна цаһан седклтә сән күн билә, бидн өөрхн үүрлдг болвидн. Тер цагт би Викторла салад, һанцарн күүкән асрҗалав. Эн нанд сүв-селвгәрн, бүлән үгәрн урмд өгч, килмҗән тусхадг билә. Көдлмшин халхар эн дамшлтарн хувалцҗ, кандидатск көдлмшиг белдхд ик гидгәр дөңгән күргсмн. Эн күүкд күүнә селвгәр би баахн цагтан таньҗ йовсн И.Надвидовд хәрд һарад, көвү һарһв. Харм төрхд, көвүм шалтгта төрҗ һарв, тегәд энүнд өөдән чинртә эмнлһн кергтә болв. Кандидатск көдлмшин төлә материал цуглулҗ Цутхлң медицинск библиотекд көдлҗәхдм нанд профессор Г.Илизаровин статья харһв. Тер статья умшсна хөөн көвүһән нертә профессорт үзүлхәр шиидләв. Тегәд Москваһур тер ирхлә, мини һардач профессор В.Гологорский Г.Илизаровиг сурад, мини көвүг хәләхин тускар үгцв. Көвүнә эрүл-мендиг шинҗлснә хөөн 5-6 настаднь эмнлһ эклх кергтә гив. Тер цагас авн би номин шинҗллтин көдлмшән хооран сааһад, көвүнәннь гемин тускар Цутхлң библиотекд материал хәәҗ соньмсдг болв,- гиҗ Таисия Лукьяновна келнә.
Нертә профессорин һардврт
Илизаровин клиникд эмнлһнд тусхин төлә кесг җилдән чеерүдән күләх кергтә бәәсмн. Болв эдн ицлән геелго, көвүһән эдгәҗ авх саната билә. 1978 җилд Таисия Лукьяновна профессор Г.Илизаровла урдаснь телефоһар күүндәд, клиникд ирҗ эмнлһ авхин тускар үгцәд, Курган балһснур һарч йовна. Эмнлһ кесгтән авх кергтә бәәсмн, тегәд Т.Надвидовад тенд анестезиологар цаг зуур көдлх зөв өгнә. Тиигәд нәәмн сардан тенд көдлснә хөөн көвүнднь цааранднь кесгтән эмнлһ кергтәһинь медәд, Таисия Лукьяновна клиникд үлдхәр шииднә. Удан боллго эн функциональн шинҗллтин әңгин заведующ болв.
1983 җилд шин корпус эдлврт орулгдхла, клиникд бәәсн диагностическ аппаратур функциональн шинҗллтин әңгд өггдв. әңг тер цагас авн функциональн шинҗллтсин болн нейрофизиологин лабораториймудын номин ул болв. Эн әңг өдгә цага йилһән сән оборудованяр теткгдсмн, тегәд энд эмнлһ авчах улсин гүн шинҗллт кедг билә.
Т.Надвидован тодлврар, энүнә һардҗасн әңгд гемтә улсиг месллһнә өмн болн хөөннь шинҗлҗ, эмнлһн туста болсн угаһинь илдкҗ авдг билә. «Мини һардҗасн әңгин специалистнр эмнлһ авчах улсиг цуһараһинь хәләһәд, эрүл-мендин бәәдлинь шинҗлснә хөөн аштнь номин шинҗллт белддг бәәсмн. Советск Союзин республик болһнас бәәтхә, һазадын орн-нутгудас әмтн ирдг бәәсмн, тегәд күцәх көдлмш дала билә»,- гиҗ Таисия Лукьяновна тодлна.
Хальмг Таңһчас әмтн бас Илизаровин клиникд ирдг бәәсмн. Тенд хальмг күүкд күн көдлҗәхиг медәд, клиникд эмнлһ авхд дөң-тусан күргхд эдн сурдг билә. Тиигчкәд, месллһ кехин өмн цуһар энүнә һардҗасн әңгд ирҗ шинҗллт кех зөвтә бәәсмн, тегәд Таисия Лукьяновна цугтаднь килмҗән тусхасмн. Зәрм улс клиникд орхиннь өмн эднә герт хойр-һурвн өдртән хонад гиичлдг билә.
- Эдн мана төрскн һазрас ирсн улс гиһәд бидн байрлад, өөрхн элгн-садан кевтә тосдг биләвидн. Мана өрк-бүл һурвн хората сарул патьрта билә, тегәд цугтан манад гертән бәәснлә әдл бәәдмн. Клиникд эмнлһ авхин төлә чеерүдт хойр-һурвн җилдән зогсх кергтә билә, тегәд дарунь эмнлһ авхд нег һазра улст дөңгән күргдг биләв. Мана таңһчас хальмг, орс, даргин, чечен улс ирдг билә, күн болһнд оньган тусхалав. Хөрн һурвн җилдән би Илизаровин клиникд көдлләв, тегәд эн җилмүдин эргцд кедү күн энд эмнлһ авсиг тоолхд берк. Мана клиникд эмнлһн өңгәр кегддг билә. Профессор Гаврил Абрамович Илизаров чадмг кевәр клиникиг һардҗ, үүдәҗ һарсн эв-арһар гемтә улсиг эмндг бәәсмн, цуһар эмәр өңгәр теткгддг билә. Бийнь профессор өдр-сө уга көдлдмн, амрлһна өдрмүдт чигн гемтә улсиг хәләдмн. Эндр күртл энүнә эв-арһс өргәр олзлгдҗ йовна, - гиҗ Таисия Лукьяновна келнә.
Хөр шаху җилдән Илизаровин клиникд көдлснә хөөн Т.Надвидова Москва балһснд гемтә-шалтгта улсин шинҗллтин федеральн Цутхлңд көдлв. 2011 җилд гемин уршгар эн ачта амрлһнд һарад, эндр Иван залутаһан Алла күүкнәннь болн Джагрун көвүнәннь, зеенриннь болн зеенчнриннь кишгт багтҗ җирһҗәнә.
Наталья ДАВАЕВА
Зургт: Г.Илизаровин клиникин функциональн шинҗллтин әңгин эмчнр. 1985 җил