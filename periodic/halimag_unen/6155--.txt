Дала ламин гегәнд - әрүн седкләсн
07-07-2017, 18:28 
Йөрәлин эн үгмүд өдртин гегәнд-эрүн седкләсн хальмгудын өрк-бүл болһнд соңсгдҗ, эн өдриг эклв. Зулан өргәд, Дала ламин гегән моһлцг һазр деер дәкәд чигн олн җилд амулң-менд йовҗ, цуг мадна җирһлд номин евәлән күргҗ йовтха, гиҗ зальврцхав.
Хальмг Таңһчин әмтн иигәд байрин бәәдлд Дала ламин гегән нарта орчлңла мендлсн өдриг темдглв. Өрүн нәәмн часла Цутхлң хурлын өөр олн улс цуглрҗ ирҗ, һал тәәлһнә, ном әрүнәр хадһлдг, һазр-усиг харсдг сәкүсдт нерәдҗ кегддг шаҗна йосрхлд орлцв. Сер-сер гисн салькта өдр әмтнә байрин седкллә ирлцәд бәәв.
Байрин мөргүлин өмн Дала ламин ик зург өргәһәснь буулһгдҗ, мөргүлин ик хорад орулгдҗ, ширә деернь залҗ тәвгдв. Мана Ик Багш маднла хамдан эн мөргүлд орлцҗах темдг болҗ, әмтн терүнднь зальврв. Хурлын гелңгүд хадг татҗ, Оюни көтлврчт ик күндллһән медүлв.
Хальмгин шаҗн лам Тэло Тулку ринпоче ончта эн өдрлә хальмг олн-әмтиг йөрәсн үгмүдиг олнд соңсхҗ умшснь йир урмдта болв. Найн хойр насна өөдмд күрсн Оюни көтлврч урдк кевәрн, цуцрлтан угаһар номин цәәлһвр өгч, лекцс умшҗ, делкән орн-нутгудар йовдгинь, эвин бәәдл, дурни седкл, өр-өвч үүлдвр күн болһна җирһлд һол орман эзлхлә бәәдл-җирһл ясрх гиҗ Мана Багш даңгин цәәлһҗ йовна. Шаҗна номиг цәәлһгч, эвиг батлгч, буйнч седклин үүлдврнь цаарандан чигн делгрҗ йовтха!
Хальмг Таңһчин Толһач Алексей Орлов цуглрсн улсиг Дала ламин гегән һарсн өдрләнь
йөрәв, Эвин кергиг батллһар мана Ик Багш кеҗәх үүлдвр цуг күмн-әмтнд туста болҗахинь темдгләд, олн зүсн шаҗн хоорндк, олн келн улс хоорндк залһлдаг батллһнд цуг күчн-чидлән залҗ йовхинь өөдән үнлв. Дала ламин гегән ут нас наслтха, гиҗ Алексей Маратович үнн седкләсн йөрәв.
Кезәнәс авн Дала ламин гегәнлә бәрҗ йовсн залһлдан тууҗин йовудт цаг зуур тасрсн билә. Давсн зун җилин йирдгч җилмүдт тер залһлдан шинәс сергәгдәд, Дала лам Хальмгт ирҗ, номин цәәлһвр өгснә евәлин күчн ода күртл мана җирһлд герлтә нилчән күргҗ, әмтнә зүркнд хадһлгдсн бәәнә. Ик Багшан эн җирһлд дәкн нег үзх күсләр ах үйин улс бәәнә.
Бурхн Багшин Алтн сүм белдсн керг-үүлдврмүдт әмтн оларн орлцв. Иигәд үдин хөөн "Родина" кинотеатрт шин фильмин премьер болв. Дала ламин тускар американск режиссер Мики Лемли белдҗ тәвсн документальн кинод архивн олн материал болн өдгә цагт цокҗ авгдсн кадрмуд орснь соньн. Дала ламин тускар энүнә өрк-бүлин элчнр, үүрмүднь, хамдан
үүлдҗ йовх улс, политикүд, номтнр, олна үүлдәчнр, талдан шаҗна элчнр келҗәхнь үзхд, соңсхд йир соньн. Бурхн Багшин ном мел шаҗна ном гиҗ санхмн биш, энтн ухани туск ном болҗана, гисн тоолвран эн фильмд Дала лам цәәлһҗ өгчәнә. Цецн ухана туск эн ном цуг
күмн-әмтнә зөөр болх зөвтә гиҗ Оюни көтлврч тоолҗана. Иигәд эн өдр әмтн Дала ламин
үүлдврин тускар шин олн тоотыг медҗ авв.
Асхн Диилврин талвңд байрин концерт болв. Искусствин эрдмчнрин билг-эрдмиг һәәхәд, әмтн сергмҗтәһәр амрв. Урднь тогтсн сән авъясар шаҗнд шүтдг улс, тер мет шаҗна цутхлңгудын орлцачнр әмтәхн белгиг - тортмудыг белднә. Эн җил байрин концертд ирсн улст, бүклднь авад хәләхлә, хойр зун килограмм татсн тортмудас зүсм-зүсмәр цугтад күртәҗ, байр үүдәгдв.
Ода чигн олн җилд номин болн медрлин герлиг өөдән бәрҗ, оюни дамшлтарн маднд үлгүр болҗ, бат эрүл-менд болн ут наста йовтха, гиҗ Дала ламин гегәнд йөрәлин үгән әмтн нерәдв.

ҖИРһЛИН Кермн
Н. Горяевин цоксн зург