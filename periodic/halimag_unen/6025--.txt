Эңкр ээҗдән ханлтта бәәнәв
20-06-2017, 17:16 
Ээҗм Галина Ивановна Трофимова (Романова) 1941 җилд Баһ Дөрвдә улусин Шевнр селәнд төрҗ һарла. 1943 җилд хойр настадан эктәһән, ахтаһан болн эгчтәһән Алтайск крайин Павловск района Харьково селәнд туссмн. Тиигхд хальмг улсиг цааҗла харһулад Сиврүр туула. Тенд әмтн дала зовлң үзсмн. Өдгә цагт чигн кезәнә болсн һашута йовдлмудыг әмтн мартхш. Юңгад гихлә хальмг өрк-бүл болһн гилтә тенд өөрхн элгн-садан геесмн. Бичкдүдин эк-эцкнр дунд үрдән үкләс харсҗ авхин төлә эврә бичкн хотан тедндән өгәд, чидлнь чиләд, сәәһән хәәснь баһ биш.
Ээҗин келсәр, күүнә һазрт тууврт бәәсн цаг - 13 җил хамгин күнд бәәсмн. Тенд даарад, царцад, гем-шалтгта болсмн. Көлнь даңгин шарклна. Сиврт иддг хот, өмсдг хувц-хунр цөн бәәсмн. Бичкдүдт нам өмсдг башмг уга бәәҗ. Энүнә наһц аавин эк-эцк болн теднә үрднь Сиврүр туугдсн цагт хаалһдан өңгрсмн. Тууврт бәәсн цагт чигн дала күн хорсмн. Болв әмд үлдсн хальмгуд тер зовлңгта күчр-күнд цагиг дааһад, төрскн һазртан хәрҗ ирсмн.
Мини ээҗ Сиврт Петр Киргизович Трофимовла таньлдад, хәрд һарсмн. Эдн 1958 җилд хамдан Аршан Зелмнд ирлә. Ээҗм пенсьт һартлан мана совхозин тәрә-темснә бригадт
гүҗрҗ көдллә. Сәәнәр көдлсн төләднь энүг кесг дәкҗ Күндллһнә һашгудар ачлсмн. Аавм сән тракторист билә. Эдн тавн үрән өскәд-босхад, кү кесмн. Өдгә цагт ээҗм көвүнәннь өрк-бүлд бәәнә. Ачнр-зеенрнь, җичнрнь энүг күцәмҗәрн байрлулна. Ээҗм маднд хальмг улсин тууҗин тускар келҗ өгнә.
- 2002 җилд Санлын поездар Сивр орад ирләв. Тенд хамгин түрүнд хальмгуд оршагдсн һазрт одад, шишлң авъяс күцәһәд, мөргәд һарлав. Эн поездар дала әмтн одла. Сиврт хорсн улсин санлынь тевчснә хөөн мана седкл невчк төвкнв. Тодлхнь Омск балһснд 40 градус киитн билә. Болв Хальмг Таңһчас ирсн әмтн, тер тоод би чигн, киитн болҗахиг нам медсн угавидн. Юңгад гихлә бидн кергән күцәхәр ухалҗ йовлавидн. Тегәд энүнд һол оньган өгләвидн. Дәкәд тер һазрт одхларн бидн Сиврин бичкндк цаган тодлҗ, дәкн зоввидн, - гиҗ ээҗм тодлврарн хувалцла.
Таңһчасн салад, күүнә һазрт бәәсн цаг әмтнә җирһлд харшлтан күргснь лавта. Кесгнь төрскн келән, авъяс-заңшалан мартад бәәв. Мана өвкнр хальмг теегтән дөрвн зүсн малан өскәд, терүгән байҗулад йовсмн. Төрскндән дурта хальмг улс эңкр һазр-усан делгрүлхин төлә чидлән әрвллго көдлҗ йовсмн. Мана өвкнр маднд сән үлгүр болна.
Би тууҗин багш Елена Бадмаевна Кускеевала хамдан олн җилин туршарт эврә уңг-тохмин
төрәр шинҗллһнә көдлмш күцәҗ йовнав. Ээҗин тодлврмуд эн көдлмшин ул тогтала. Тегәд би эңкр ээҗдән ик ханлтта бәәнәв.

Герензел ТРОФИМОВА