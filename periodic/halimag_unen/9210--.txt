Тэло Тулку ринпочен харһлтс
13-11-2018, 09:35 
Москвад Хальмгин шаҗн лам, әрәсәд, Моңһлд болн СНГ-н нутгудт Дала ламин гегәнә күндтә элч Тэло Тулку ринпоче олн улсла харһҗ күүндвр кев. Тернь "Открытый мир" гидг московск Цутхлңд болв. "Дилова хутухта Монголии. Политические мемуары и автобиография перевоплощения буддийского ламы" гидг нертә дегтр барас һарсн, терүг олн умшачнрин оньгт тусхалһна йовудт шаҗн лам олн улсла харһҗ күүндв.
Келхәс, эн җил "Сохраним Тибет" гидг нертә саңгин нилчәр дегтр барас һарсмн. Тууҗин номин доктор, биологическ номин кандидат, РАН-а востоковеденя институтын Корейин болн Моңһлын әңгин һоллгч номин көдләч С. Кузьмин дегтрин тускар келҗ өгв. Эн номт дегтрин редактор болҗана. "Тулку гисн кен болҗахмб? Туслң мини дамшлт" гидг төрәр Тэло Тулку ринпоче әмтнлә күүндвр кев. Эн дегтрин презентац Элстд Келн-улсин библиотекд болсн билә.
Цутхлң хурлын барин цергллтин зәңглсәр, Тэло Тулку ринпоче октябрин 30-31-д Москвад РАН-а востоковеденя институтын 200 җилин өөнд нерәдсн конференцд орлцв. "Тибетология и буддология на стыке науки и религии" гиҗ нерәдгдсн номин тер конференцд Хальмгин шаҗн лам Тэло Тулку ринпоче илдкл кев. "Буддийские связи Тибета, России и Монголии со времен краха социализма до современности" гиҗ нерәдгдсн тер илдклиг әрәсән, Моңһлын, США-н, Китдин болн Казахстана номтнр соңсв.
УШКАНА Сувсн