Хальмгин залһлдачнр нүүрт һарв
02-10-2014, 12:39 | Таңһчин зәңгс
җил болһн әрәсәд үүлдҗәх «Ростелеком» компаня «Юг» макрофилиалын һардвр көдлмшчнр дунд эрдмин марһа давулна. Эннь ода сән авъяст тохрв. Тегәд одахн «Кабельщик-спайщик», «Специалист волоконно-оптических линий передач», «Специалист по услугам широкополосного доступа» гидг эрдмәр өмн үзгин «Ростелеком» компаня залһлдана специалистнр марһлдв. Эн марһанд өмн болн Ар Кавказин федеральн округудын специалистнр орлцв.
Марһан һурвн номинацас тогтв, эннь компьютерн тестировань, шишлң даалһвр күцәлһн болн эрдмин презентац болв. Марһанд орлцачнр эврәннь көдлмштән шин технологийс яһҗ олзлдгинь, ямаран кевәр көдлмшән делгрүлҗ үүлдҗәхин тускар тодрхаһар келҗ өгцхәв. Тегәд марһана ашар «Лучшими по профессии-2014» гидг номинацд волоконно-оптическ залһлда татҗ кедг специалистнр дунд Хальмг филиалын Игорь Белькеев болн Александр Шитов ончрв. Макрорегиональн марһана дииләчнр ЮФО-н болн СКФО-н нериг «Ростелеком» компаня һол марһанд харсхмн. Эн марһанд мана орн-нутгин хамгин сән специалистнр орлцхмн.
Хальмг филиалын һардач Арслан Корняковин келсәр, җил болһн «Ростелеком» компань иим марһа давулҗ, хамгин дамшлтта, мергҗлттә специалистнриг йилһнә. Мана филиалын специалистнр даңгин сән күцәмҗ эн марһанд бәрнә. Хальмгин залһлдачнр йоста профессионалмуд мөн, тегәд эндр мана предприять өсәд-өргҗәд йовна гиҗ директор темдглв.