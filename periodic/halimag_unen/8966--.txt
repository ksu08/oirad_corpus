Ирина Фуга - әрәсән сән гисн социальн көдләч
16-10-2018, 11:24 
Хальмг Таңһчин әмтнә социальн теткврин комплексн Цутхлңгин социальн көдләч Ирина Фуга әрәсән марһанд диилвр бәрәд, "Сән гисн социальн көдләч" гидг нер зүүснә туск байрта зәңг одахн ирв. Ирина Викторовна мана таңһчд социальн көдләчнрин цергллт бүрдәгдснәс авн һуч шаху җилдән көдлҗәнә, тегәд иим чинртә марһанд диилвр бәрснь хара биш болҗана. Одахн бидн энүнлә харһад, көдлмшиннь болн марһана тускар күүндвидн.
- һуч шаху җил хооран мана хотл балһснд социальн көдләчнрин цергллт бүрдәгдсмн. Эн керг күцәсн Любовь Васильевна Куликова балһсна гермүд эргәд, әмтнд эн цергллтин тускар цәәлһврин көдлмш давулсмн. Нег дәкҗ эн намаг дуудад, хамдан гермүд эргәд, әмтнлә харһхмн гиҗ сурв, тиигәд би хойр сардан дөң болсна хөөн эн көдлмшт орлав. Түрүн авгтан йир күнд билә, һанцарн бәәдг медәтнр, гемтә-шалтгта улс маднд итклго, эдниг меклчквзә гиһәд саг бәәдг билә. Болв бидн эднд герин көдлмш кеһәд, коммунальн туслмҗин мөңгинь өгәд, эднә льготын тускар пенсионн саңд болн социальн харслтд медәд, хот-хоолынь хулдҗ авад, дөң болад, өөрхн таньлдсна хөөн мадн хоорнд бат залһлдан батрв. Цергллт бүрдәгдсн цагт социальн көдләч болһнд 15-18 күн хәләврт бәәсмн, - гиҗ Ирина Викторовна түрүн җилмүдиг тодлҗ келв.
Эн җилмүдин эргцд кедү күн энүнә хәләврт бәәснә тускар келх керг уга. Күн болһн энүнә җирһлд онц орман эзлнә, кен-негнәннь седкл болн заң медҗ, И.Фуга килмҗән тусхана. Ода Ирина Викторовнан хәләврт арвн күн бәәнә, цуһар энүг күләҗ, йирин күүндәд ямр нег төрәр хувалцхар седнә. Кесгнь арв-хөр шаху җилдән энүнә теткврт бәәнә, тегәд эдн байр-зовлңгарн әдл хувалцҗ, өөрхн элгн-садн мет болна. һучн җилдән Ирина Викторовна В.М.Колушкинаг хәләҗәнә, тегәд эдн хоорндан эгчнр болв гиҗ келҗ болҗана. Гемтә-шалтгта күүкд күүнә кесг төр хаһлҗ, энүнә льгот олзлх зөвинь харсч, гертнь сән таал тогтаҗ, Ирина Викторовна түрүн дуудврарнь күрәд ирнә. Одахн социальн көдләчнрин дааврт эднә хәләврт бәәдг улсиг театрт дахулад күргх, хот белдх, мод көрәдх немр даалһвр батлгдсн бәәнә. Тегәд кех-күцәх керг дала болна, медәтнр эм эс гиҗ хот-хол хулдҗ авхиг сурхла, эдн терүг килврәр хулдҗ авсн деерән сән чинртә болхиг хәләнә. Хаалһин мөңгинь эдн бийснь даана, тегәд Ирина Викторовнад герин эзнь дөң болҗ эврә көлгәрн базрт, лавкд эс гиҗ аптекд күргнә. Өөрхн улснь энүнә көдлмш ик дааврта болн күнд болҗахиг медәд, зәрм төрмүд хаһлхднь дөң болдгнь ик урмд өгнә гиҗ И.Фуга келнә. Түрүн эрдмәрн Ирина Викторовна кондитер болна, эн һуйрин зүүтә хот-хол болһхдан йир дурта. Терүгинь медәд ээҗнр зәрм кегдлмүдин рецептар хувалцхиг эс гиҗ яһҗ терүг болһх кергтәһинь дасхх сурна.
- һучн җил хооран би социальн көдләч боллав, иим күн эрк биш өр-өвч седклтә, тесвртә, әмтнлә ээлтә болх зөвтә. Күн болһнд онц оньг кергтә болна, тегәд цаг ховр болв чигн бүлән үгән келҗ, цаг олҗ үүмүлҗәх төринь медҗ авх кергтә, - гиҗ Ирина Викторовна хувалцв.
Цугәрәсән марһанд диилвр бәрсн йовдл И.Фугад ик урмд өгч, көдлмшнь олн әмтнд кергтә болн туста болҗахиг иткүлв. Шүүҗ авсн эрдмдән итклтә болад, Ирина Викторовна оньдин мергҗлтән өөдлүлхәр шунна. Эн җилмүдин эргцд медицинск сестран, социальн менеджментин, компьютерн курс төгсәв.
Наталья ДАВАЕВА