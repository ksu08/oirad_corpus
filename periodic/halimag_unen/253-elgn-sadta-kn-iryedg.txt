Элгн-садта күн җирһдг
02-09-2014, 16:18 | Таңһчин зәңгс
Хальмг улс кезән-кезәнәс нааран долан үйән меддг бәәсмн. Хальмг күн болвас элгн-садндан эңкр болн хару болдг. Хоорндан ни-негн, таартаһар бәәҗ, оньдин улан чирәһәрн харһлцҗ, уста нүдәрн үзлцҗ, мендинь медхәр дару-дарунь нег-негндән золһад ирдг бәәсмн. Ода чигн хальмгуд кен ахан күндлдг, кен дүүһән эрклүлдг авъясан бәрҗ, элгн-садна хоорндк хәрлцәг батрулна.
Түрү-зүдү харһсн, зовлң үзсн цагт нег төрлә улстан дөң-тусан күргнә. Бас үрн-саднь өсч-босад, өрк-бүлән өндәлһәд, хүрм кехлә, элгн-садндан дем өгнә. «Салата модн бүчрдг, садта күн җирһдг» гидг кезәңк үлгүр бәәдг биший. Олн элгн-садта күн санамр болдг.
Октябрьск района муниципальн бүрдәцин администрацин сурһуль-эрдмин әңгд олн җилдән ах экономист болҗ көдлҗәдг Булган Пак (күүкн цагтан Улюнжеева) дала ахнр-дүүнртә. Булган Аршановна Сарпан района Обильное селәнд өнр-өсклң өрк-бүлд төрсмн. Улюнжеевихнә гер-бүлд йисн үрн төрсн болдг. Булган Аршановна өрк-бүлдән тавдгч үрнь. Ахнь Александр әрмд церглҗәсн цагт эцкнь өңгрсмн. Экнь Тевкә Муджиковна һанцарн йисн үрән өскҗ-босхв. «Аав үкхлә – ах аав, ээҗ үкхлә – эгч ээҗ» гиҗ хуучн үлгүрт келгднә. Түүшң Булган Аршановнан ахнь Александр әәрмәс бууҗ ирәд, экдән түшг болҗ, дүүнртән эцкин ормд килмҗән өгч, эдндән нүдн-амн болҗ, һаринь һанзһд күргҗ, көлинь дөрәд күргҗ өскҗ, кү кев.
1972 җилд эднә өрк-бүл Ик Царң селәнд нүүҗ ирәд, энд бүүрлв. Тиигхд «Калмыцкий» совхозд авһнь Алексей Муджиков ах агроном болҗ көдлҗәсмн. Тутрһ урһаҗасн түрүн совхозд үзмҗтәһәр көдлҗ, эн халхиг делгрүллһнд ач-тусан күргсмн. Түрүн авгтан Алексей Санджиевич эднә өрк-бүлд ик дөң-нөкд болҗасмн. Болв, һундл төрхд, удан цаг боллго Алексей Муджиков зеткрлә харһад, әмнәсн хаһцсмн. өдгә цагт Ик Царңд Алексей Муджиковин нертә уульнц бәәнә.
Булган Аршановнан ахнр-дүүнрнь Ик Царң селәнд бүүрлҗ, бийдән зөвтә эрдмтә болҗ, энд хөвән олҗ, цуһарн әмд-менд бәәнә. Александр ахнь тутрһ урһадг совхозд бригадирәр, Анна эгчнь саальчар көдлҗ йовсмн. Иван болн Степан ахнрнь селәнә эдл-ахуд җолачнр, Николай дүнь тракторист болҗ көдләд, района делгрлтд болм тәвцән орулҗана. Татьяна телефонн залһлдана әңгд көдлҗәнә, Нелли агрономчин эрдмтә. Зуг һанцхн Елена эгчнь үстин района Барун селәнүр мордв, наадкснь цуһар Ик Царңд бәәнә.
Улюнжеевихнә өрк-бүл өсч-өргҗҗ, энүнә ханьд талын келн улсин элчнр чигн орсн болдг. Ик Царңд Цугсоюзн комсомольск тосхлт давҗасн цагт олн келн улсин элчнр нааран ирсн билә, кесгнь энд үлдв. Тиигхд Николай баахн украинк күүкнлә танльдҗ, өрк-бүлән өндәлһв. Нелли хасг келн күүнд мордв. Булган корей келн күүнлә ханьцв. Тиигәд Улюнжеевихнә ахнр-дүүнр нег-негнәннь седкл медлцҗ, хальмг улсин авъясмуд бәрсн деерән талын келн улсин заңшалмуд чигн тевчҗ, ямр нег байрт цуһарн хурад, шуугад-ниргәд, хальмг болн талын келн улсин сенр хот белднә.
Пак Булган Аршановнан болн Данил Анатольевичин өрк-бүлд Саша күүкн болн Сергей көвүн төрв. Болв, харм төрхд, герин эзн күн күүкднь бичкн цагт гемин зүүләр сәәһән хәәв. Тегәд Булган Аршановна һанцарн хойр үрән өскҗ-босхв. Болв ахнр-дүүнрнь дөң-түшг болдг билә. Ода күүкднь эврә гер-бүлтә, Александра «Герл» бичкдүдин садт логопед болҗ көдлҗәнә, авальтаһан Эрвена күүк таалҗ өскҗәнә. Булган Аршановна Сергей көвүтәһән болн Саглр бертәһән хамдан бәәнә. Бернь хальмг авъясар хадм экән күндлҗ, авалян тевчҗ, гертән таалмҗта бәәдл тогтаһад, амтта хот белдәд, эврәкстән туслхар шунна. Булган Аршановна болн Хошуда нутгас ирсн бернь Саглр цевр хальмг келтә. Тегәд Цаган ач күүкнь төрскн келән сәәнәр меднә. Ташр тавта күүкн Цаган «Айс» бичкдүдин садт орҗ, келән өргҗүлнә.
Сергей көвүнь Октябрьск РМО-н администрацин баһчудын керг-төрин әңгд көдлҗәнә. Амрлһна өдрмүдт цутхлң селәнд олн зүсн керг-үүлдврмүд болн марһас эн бүрдәнә. Тер кемд Булган Аршановна көвүһән дөңнҗ, энүнә керг-үүләр соньмсҗ, даңгин бертәһән болн ач күүктәһән хамдан көвүнь давулҗах олна керг-үүлдврмүд яһҗ давҗахиг хәләхдән дурта.
Булган Аршановна 1976 җилд Элстд тоочин школ чиләһәд, тиигхд Баһ Дөрвдә района медлд бәәсн «50 лет Октября» совхозд тооч болҗ көдләд, күч-көлснә хаалһан эклсн билә. Дарунь көдлн бәәҗ Московск финансов-экономическ техникумд сурв. 1977 җилин август сард шинкән Октябрьск район бүрдәгдҗәсн кемд района сурһуль-эрдмин әңгин һардач Василий Тупицын ах экономистин үүл даах үрвр баахн специалист Булганд кев. Урднь Василий Игнатьевич Булган сурч йовсн школын һардач билә, тер мет энүнә багш чигн бәәсмн. Тиигәд уха туңһаҗаһад, әрә хөр һарсн баахн күүкн тиим дааврта үүл даах зөв өгв. җил ирвәс Булган төлҗәд, энүнә мергҗлтнь өөдләд, дамшлтнь өсәд бәәв. Цаг кезә язаһур давснь медгдхш, терүнәс нааран 38 җил давв. Булган Аршановнан җирһлнь шин тогтсн Октябрьск района тууҗла батар залһлдата. Нег һазрт дааврта үүлд дөч шаху җил көдләд, байн дамшлт хоршаһад, баһчудла эрдминнь нуувчар хувалцна. Булган Аршановнан тодлврар, сурһуль-эрдмин әңгин һардач йисн дәкҗ сольгдв. өдгә цагт Виктор Манджариков әңгиг чадмг кевәр толһалҗана. Эднә коллектив ниитәһәр, таартаһар көдлнә, күн болһн эврәннь даалһврмудан даавртаһар, дигтә-тагтаһар күцәнә.
әмтнлә ээлтә, цаһан саната эн күүкд күн насн-җирһлән эрдмдән нерәдв гиҗ келҗ болхмн. Ут цагин эргцд эрдмәрн көдлҗ, олнд тусан күргҗ, района делгрлтд эврә хүв тәвцән орулҗана. Амрлһна өдрмүдт Булган Аршановна сенр хот кеҗ, күүкдән, элгн-садан тоохдан дурта. Ик Царңд усн хатяр, машиһәр зөөдг болвчн, тер бийнь гериннь хашадан сәәхн цецгүд урһаҗ, эргндк бәәдл кеерүлнә. өөрнь оньдин эңкр үрн-саднь, ач күүкднь, олн ахнр-дүүнрнь бәәнә, седклнь туссн көдлмштә, энүнәс даву кишг бәәхий?