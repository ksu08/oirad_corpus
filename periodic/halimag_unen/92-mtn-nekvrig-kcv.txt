әмтнә неквриг күцәв
13-08-2014, 18:47 | Таңһчин зәңгс
Одахн Элстд «Единая Россия» партин лидер Дмитрий Медведевин региональн олна приемна ул деер авъяст тохрсар әмтнә неквриг орулҗ авлһна дарани өдр болв. Эн саамд эрүл - менд харлһна төрәр хотл балһсна бәәрн әмтн сурвран өгв, үүмүлҗәх бачм кергинь хәләҗ теднлә күүндвр кев. Цуг сурвран әмтн эрүл-менд харлһна министрин дарук Виктор Маньшинд өгәд, олн зүсн төрәр дигтә хәрү авв.
үлгүрнь, най һарсн ветеран Ким Сангаджиев санаторьт путевк авхар седлә, болв ода деерән терүнә сурврар керг күцәгдәд уга гиҗ медәт һундлан келв. Государственн даатхлһна (страхованя) органмудт эн эрлһән өгсн бәәҗ. Бидн министерствин халхас эн төриг хаһлҗ үзнәвидн гиҗ министрин дарук хәрү өгв. Тиигчкәд санаторь күртл авч йовх күн ветеранд бас кергтә. Эн төриг бидн күцәхвидн, болв һоллгчдан путевкин төриг хаһлх кергтә гиҗ В. Маньшин цәәлһв.
Эмәр тетклһнә төр хотл балһсна ветеранмудыг бас үүмүлнә. Болв эдн зәрмдән шаңһа демиг (кирцхд 670 һар арслң) авхар седхш, дәкәд гем -шалтгинь бачм кевәр эмнүлх кем ирхлә өңгәр эм авхар седнә, гиҗ министрин дарук заав.
Ут - турштан 5 төрәр әмтнә эрлһн авв, тер тоод больницд болн шишлң эмнлһнә учрежденьст йовуллһна төрәр.
Санаторн путевк авлһна, эм хулдҗ авхин төлә дем өглһнә, дигтә диагноз тәвлһнә болн медицинск шинҗллт келһнә төрәр әмтн бас сурвран тәвв. Тер мет эрүл - менд харлһна көдләчнриг патьрар тетклһнә, инвалидностин багиг өглһнә хурц төрәр бас күүндвр болв.
- Эрүл - мендән ясрулхар седәд мана втеренмуд больницд өрүн өрлә ирнә, тер кемд чеерүд ик болна, эмч цуг улсиг хәләҗ чадхш. үдин хөөн болхла поликлиник хоосрҗ одна. Тегәд пенсьт бәәдг әмтн яһад адһм угаһар, таварн үдин хөөн эс ирнә гиҗ оньдин өврнәв гиҗ министрин дарук тоолвран келв.
Аштнь цуг эрлһәр ода бәәх заканла ирлцәтәһәр дигтә цәәлһвр өггдв, зәрм әмтнд эрүл-менд харлһна министерствин шишлң специалистнрәс сүв-селвгән автн гиҗ келгдв. Тиим кевәр «Единая Россия» партин олна приемна бүрдәҗәх туста керг - үүлдврт ирҗ әмтн олн төрән хаһлҗ чадв. Зуг эн керг-үүлдврин тускар улм өргәр медүлх кергтә, тиигхлә приемнд ирдг улсин тонь чигн лавтаһар икдх.