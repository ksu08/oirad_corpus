Бәәрн улсин төрмүд хаһлгдх
19-12-2017, 10:23 
Келхд, Элстин бәәрн күн Сергей Шолохов Партизанск уульнцд хаалһ яслһна, шамар тетклһнә, нань чигн төрмүд босхв. Тер дарунь Элст балһсна администрацин толһачин негдгч дарук Денис Ишкеев энүнлә харһҗ күүндв.
- Партизанск уульнцд хаалһ болн тротуар ясхар зуралҗанавидн. Эннь 5-ч тойгта маршрутар йовдг көлгнә зогсалас авн Хомутниковин уульнц күртл хаалһиг ясхар бәәнәвидн. Хаалһин амнд урһҗах моддын хагсу бүчрмүдинь керчх көдлмшиг ода балһсиг ахулдг предприять экләд кех. Аля көөдг улс тер уульнцд эҗго нег һазрт хурад, әрк ууһад тер уульнциг бузрдаҗана. Согту улсин уханднь юн орхнь меддг арһ уга, тегәд чигн эдн бәәрн әмтнд әәмшг учраҗана. Тегәд әркнч улс тенд бичә хуртха гиһәд тер эҗго һазриг хашалчкхмн. Уульнциг шамар тетклһнә төриг декабрь сарин чилгч күртл хаһлх арһ олхвидн. Партизанск уульнцд олн давхр гер тосххар бәәсн тосхлтын организац герин ул тәвхәр ик чигн, гүн нүк малтҗ. Тер нүкиг хашалҗах хашань бәәҗ-бәәҗәһәд салькнд унҗ одна. Тегәд бидн тосхлтын организацас тер хашаг сәәнәр батлтхиг некхвидн,- гиҗ Денис Ишкеев иткүлв.
- Партизанск уульнцд бәәдг әмтнә төрмүдиг балһсна һардачнрт би күргҗ медүлв. Ода ашинь күләхвидн, - гиҗ Сергей Шолохов келв.
Дәкәд болхла Молодежный микрорайона нег күүкд күн бас бәәдг һазриннь эргндк бәәдлинь ясруллһна төрәрн хувалцв. Эн микрорайонд йовһн улсин хаалһд давшур бәәнә. Тер давшур кезәнә хуучрад, эвдрәд, давшурин бәрүлинь унҗ одҗ. Тегәд ода деерән давшуриг невчкн энд-тендкнь ясхмн. Давшурин бәрүлинь болхла сәәнәр ясад эс гиҗ соляд чигн өгхмн. Ирх җилд һаза дуларх цагт терүг сән кевәр ясхмн. Эн микрорайонд әмтнә сурврар хаалһиг һатлдг ормд хойр таласнь маштг өөдм кехмн. Тиигхлә көлгн түргн кевәр йовҗ чадшго, йовһн улсиг дәвршго. Зуг эн төриг хаһлх туст цуг кергтә цаас белдҗ, ГИБДД-ла зөвшәрлх кергтә гиҗ Денис Ишкеев келв. Тиигәд таңһчин Толһачд әмтн өгсн сурврмудар керг-төрмүд хаһлгдх кевтә.
Маргарита АРЗАЕВА