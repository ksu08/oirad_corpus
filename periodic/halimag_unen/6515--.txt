Өрк-бүлин тууҗас таңһчин тууҗ тогтна
19-10-2017, 12:01 
Хуучн зургуд хәләхлә, давсн цагт бәәсн улс, теднә тууҗ тодлгдҗ, кесг тоотнь өөрхн болҗ медгднә.
Зургт (1) тодлгдсн хальмг хувцта күүкд күн - Байн Бембеева. Дәәнә өмн төрәд,Сиврин тууврин цагла өсҗ-боссн, төрскн һазртан таңһчан босхҗ авлһнд орлцсн, авальтаһан күүкн-көвүдән өскҗ, "һаринь һанзһд күргҗ, көлинь дөрәд күргҗ" җирһлин хаалһд орулсн Байн Манджиевна ода мадн дунд уга. Җирһлиннь туршарт чидлән, цаган нөөлго көдлҗ йовсн шунмһа болн уралһ Байн Манджиевна сәәһән хәәһәд, йисн җил болҗана.
Өрк-бүлин альбомд хадһлгдҗах зургудыг хәләһәд, өрк-бүлән сәәнәр бәрҗ йовсн, әмтнлә ээлтә, һартан өөтә бәәсн күүкд күүнә дүриг сергәнәч. Байн Манджиевна Əәдрхнә областин Ик арл (өдгә цагт Восточный) селәнд төрсмн. Эцкнь селәнә багш Михаил Лиджи-Горяев дәәнд мордад, кесгтән зәңг ирлго бәәҗәһәд, дәәлдәнд зәңг уга геедрснә туск бичг ирсмн. "Зәңг уга\u2026" гисн үгмүд Байна уханас һардго билә, энд-тенд йовдг болх гиһәд даңгин күләдг билә. Дәәнә туск зәңгиг оньган өгч соңҗ йовла. Тиигәд сәәһән хәәтлән Байн эцкән күләсмн. Орад ирх гиҗ күләдг бәәсинь күүкнь тодлҗ келнә.
Экнь Амка Дорджиевна Сиврин тууврин җилмүдт, 1946 җилд, өңгрв. Дү күүкнь Антонина Михайловна Чудаеван тодлсар, тиигхд өнчрәд үлдсн күүкдиг Юдинск өнчн бичкдүдин герт орулсмн. Киитн цагла эдниг авч йовсмн, эднә дүнь болн талдан кесг көвүд-күүкд көлдәд өңгрсмн. Антонина эгчтәһән хөвтә болад, әмд үлдсн бәәҗ.
Өрк-бүләрн цокулсн зургуд (2,3) хәләтн. Цаг давад, теднә ик зунь, ах наста улс ода уга. 1950 җил эдниг наһцхнь Убуш Манджиев, фронтас бууҗ ирснәннь хөөн, олҗ авад, өрк-бүлдән авсмн. Бийнь һурвн үртә бәәсмн. Дәәнә хөөтк җилмүдт цугнь хатяр цагт өссн күүкд мууд даргдсн уга. Байн, Екатерина, Антонина тодлгдсн зург (4) хәләхлә, баһ насн гисн басл сән цагнь медгднә. Иргчдән итксн, эгч-дүүһәрн омг авсн күүкдин сәәхн тиньгр чирә хәләсн күн болһнд байр үүдәнә.
Цуг әмтнлә нег җирһләр бәәһәд, хамдан байр-зовлңган хувалцад бәәсн цаг тиигәд эн зургудт тодлгдҗ.1954 җилин май сарин 9-д цокулсн зург ямаран соньн. Дөрвн җилдән үктлән дәәлдәд, унтл-кевтл уга көдләд күләҗәсн төвкнүн цаг ирсн өдрлә зург цокулх ухан орсн күүнд эндр бидн ханлтан өргҗәнәвидн. Төвкнүн җирһл ирсн, ода болхла эдн дәәнә көлд тарсн эдл-ахуһан босхҗ авх седкл зүүснь медгднә (5).
Байн Манджиевна олн җил проектн институтд көдлҗ йовсмн. Авальтаһан Владимир Лиджиевичта хамдан һурвн үрән өскәд, зеенр-ачнран таалҗ йовсмн. Дәәнә
күнд цагт өсҗ боссн, тууврин күчр күндиг дааҗ һарсн төләдән үрдтән, ачнр-зеенртән сән җирһл дурдҗ йовсмн. Хамгин түрүнд эдн авальтаһан өсҗәх үрн-садндан медрл өгхәр зүткҗәсмн. Тиигәд эврәннь үрдтән ах сурһуль дасхҗ, җирһлин хаалһд орулсмн. Ачнрасн һарсн җичән үзсн Байн Манджиевна ик хөвтә күн бәәсмн.
Энүнә туск санл күүкнәннь, көвүдиннь, ачнр-зеенриннь седклд мөңкинд бәәнә.
Нег өрк-бүлин - Бембеевихнә өрк-бүлин зурһан зург хальмгудын тууҗин йовудла ямаран залһлдаһинь иигәд мадн үзвидн. Күн болһн иигәд таңһчиннь өслтд эврә тәвцән орулҗ йовсмн. Цааранднь чигн орулҗ йовхмн.