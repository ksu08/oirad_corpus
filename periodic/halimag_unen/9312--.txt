Ветераниг өөнләнь йөрәв
24-11-2018, 14:52 
Шидр Хальмг Таңһчин эрүл-менд харлһна министрин дарук Хонгор Мутьянов Яшалтан районд көдлмшч кергәр одв. Тенд дааврта һардач эн өдрмүдт 90 җилин өөнән темдглсн күч-көлснә ветеран Евдокия Бондаренкола харһад, әрәсән Президент В.Путин илгәсн йөрәлин бичг бәрүлҗ өгв.
Евдокия Николаевна Ивано-Франковск областин Богородчанск района Старуня гидг селәнд төрҗ һарсмн. Арвн дөрвтәһәсн авн эн бәәрн колхозд күч-көлснә хаалһан эклсмн. Хальмг һазрт 1963 җиләс авн бәәнә, эднә өрк-бүл Соленое селәнд ирҗ бәәршлсмн. Энд эн Ленина нертә колхозин үснә эд-таврин фермд көдлҗ йовсмн. Е.Бондаренко хойр үртә, тавн ач-зеетә болн хойр җичтә.
Ончта өөнләнь йөрәһәд, белг бәрүлҗ ач-тусинь темдглснд ветеран района болн таңһчин һардврт ханлтан өргҗ, хальмг һазр энүнд төрскн болсиг темдглв.