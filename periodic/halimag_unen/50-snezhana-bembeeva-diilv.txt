Снежана Бембеева диилв
12-08-2014, 15:40 | Таңһчин зәңгс
Одахн Баһ Дөрвдә района цутхлң селәнд «Автоледи-2014» гидг марһан болв. «Бамб цецг» гидг баһчудын цутхлң «Молодая гвардия «Единой России» ВОО-н бәәрн әңглә хамдан энүг бүрдәв. Баһ Дөрвдә РМО болн Хальмг Таңһчар РФ-н МВД-н ГИБДД-н бәәрн әңг эн керг-үүлдвр күцәлһнд ик дөңгән күргв.
«Автоледи-2014» гидг марһанд маши сәәнәр залҗ чаддг билгтә күүкд улс орлцв. Келхд, тедн дунд тавн көвүтә эк, «Байр» гидг бичкдүдин садын сурһмҗлач җирһл Годжаева, баахн эк, РФ-н Сбербанкин әңгин көдләч, района баһчудын Хүүвин шунмһа гешүн Снежана Бембеева болн уйн наста, креативн арһлач Юлия Дорджиева билә.
Марһанд орлцачнр юмнас әәлго дөрлдв. Эдн хаалһд учрсн олн зүсн харшлтыг диилҗ чадсн деерән хаалһин җисәнә зокалмудыг сәәнәр меддгән үзүлв. Тегәд жюрид көдлхд амр биш болв. Тиигвчн жюри хамгин сән маши залачиг йилһҗ чадв, энтн Снежана Бембеева болв. Юлия Дорджиева хойрдгч орм эзлв. җирһл Годжаева болн Айгюн Оруджова һурвдгч ормд һарцхав. Эдн цуһар шишлң дипломсар болн мөңгнә мөрәһәр ачлгдв.