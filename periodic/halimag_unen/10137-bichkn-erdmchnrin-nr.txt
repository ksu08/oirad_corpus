Бичкн эрдмчнрин нәр
22-01-2020, 09:29 | Таңһчин зәңгс » Сойл
Яшалтан районд бичкдүдин үүдәлтин рождественск фестиваль болв. «Сияние звезд» гидг фестиваль района администрацин, Элстин болн Хальмгин епархин дөңгәр бүрдәгднә. Фестивальд орлцачнриг Яшалтан РМО-н администрацин толһач Сергей Точка болн бәәрн чонҗин гелң Алексей йөрәв. Районд бичкдүдин билг-эрдмиг делгрүллһнә олн керг-үүлдвр күцәгднә. Тиим негнь - рождественск фестиваль болна.
Эн марһанд школмудын сурһульчнр, района сойлын Гермүдт болн дошкольн учрежденьст үүлддг бичкдүдин коллективс орлцв. Эн фестиваль җил болһн кегднә. Терүг бичкдүд күләнә. Юңгад гихлә иим марһан билгтнрин шин нердиг йилһнә. Дууна болн бииһин эрдмән үзүлсн бичкн билгтнрт белгүд бәрүлҗ өгв. Эднә һардачнр Күндллһнә һашгудар ачлгдв. Фестивалин йовудла урн һарин эрдмин кегдлмүд үзүлсн һәәхүл бүрдәгдв. Яшалтан бичкдүдин художественн школын, района бичкдүдин үүдәлтин Цутхлңгин болн Веселовск дундын школын сурһульчнр тер һәәхүлд эврә үүдәврмүдән үзүлв. Районд билгтә олн бичкдүд бәәхиг фестивальд болн һәәхүлд ирсн улс медҗ авв. Бичкн билгтнриг, эднә эк-эцкнриг болн района цуг улсиг хамцулдг фестиваль Яшалтад ниргәд җил болһн кегднә.
УШКАНА Сувсн