Улан зандн цәәһән ууһад, Уралан оньдин зөрий!
19-05-2017, 18:20 
Хальмг цә - мана улсин хамгин дурта ундн. Тегәд чигн таңһчд хальмг цәәһин байр темдглгднә. әрәсән Федерацин сурһуль-эрдмин йилһән сән көдләч, Хальмг Таңһчин ачта артист Сергей Гучинович Мучиряев эн сән седвәр татла.
Олн әмтн седвәринь дөңнсмн. 2011 җилд РК-н Улсин Хурал (Парламент) таңһчд җил болһн май сарин һурвдгч бембә өдр эн байриг темдглхмн гисн шиидвр батлла. Хальмг Таңһчин Толһач Алексей Орлов эн байр темдгллһнә туск шишлң зәрлг һарһла.
Май сарин 20-д 16 часла Элстд "Родина" гидг сойлын цутхлңгин талвңд "Негдсн әрәсә" партин "Тууҗлгч санл" гидг төсвәс иштә хальмг цәәһин авъясин байр болхмн. Эн байрин йовудт нер һарсн "Зултрһн" ансамбль болн билгтә бичкдүдин үүдәгч коллективс соньн нәр-наадан үзүлх. Тер өдр цугтаһинь мана уул авъясар хальмг цәәһәр болн боорцгудар тоохмн.
Таңһчд ик-бичкн уга гилтә хальмг цә ууна. Мана өвкнр цәәг идәни дееҗ гиҗ тоолдг бәәсмн. Тегәд чигн чинртә керг-үүлдврмүд бүрдәхләрн эркҗән уга цәәһәс эклдг билә. Мана өвкнрин үлдәсн сәәхн авг-бәрциг, авъяс-заңшалыг бидн ода чигн әрүнәр хадһлҗ олзлҗ йовнавидн. Улан залата хальмгуд, цааранднь чигн олн җилдән каңкнсн цәәһән ууһад, уралан оньдин
зөрий!
Цә орчлңд бәәх цуг улсин седкл авлна. Җил болһн декабрь сарин 15-д цәәһин нарт-делкән Өдр темдглгднә. 2004 җилд Мумбайд (Индь) болн хөөннь 2005 җилд Порте Аллегре балһснд (Бразиль) Цугделкән олна форумд эн байрин өдр батлгдла.
Китд орн-нутгин хойрдгч император Шэнь-нун халун уснд цәәһин хамтхас тәвәд, эн ундыг мана цагас 2737 җил урд сексмн гиҗ тоолгдна. Кесг миңһәд җил хооран эн император ууҗ йовсн цәәг бидн бас эдлҗәнәвидн. Эн орн-нутгт мана цагас 400-600 җил урд цәәг эмнлһнә ундн гиҗ тоолад, терүнд мәңгрсн, имбирь, апельсинә хүв болн нань чигн тоот немдг бәәҗ.
Мана орн-нутгт болхла хаана йосна цагас авн Москван рынкст цә хулддг бәәсмн. Китдәс Москваһур цәәтә цувсн темәд ирдг бәәҗ. Хаалһ йир хол болсн учрар нааран-цааран йовлһн 11 миңһн миль күрдг бәәҗ. Нег дәкҗ орс нутгас (Русь) Китд орсн хазг одмнмуд Ялышев болн Петров түрүн болҗ эн ундна тускар соңссн бәәҗ. Болв Китдәс ик хол биш бәәсн Сиврт болн Дунд Азьд әмтн цә меддг, уудг бәәҗ.

БОСХМҖИН Валентина


Хальмг цә - хотын дееҗ

Май сарин 20-д мана таңһчд хальмг цәәһин Өдр темдглнә. Эн сән Өдрлә олн әмтиг таңһчин Толһач Алескей Орлов йөрәв. " Хальмг цәәһин өдрлә таниг зүркни седкләсн йөрәҗәнәв! Эн сән Өдриг бидн одахнас авн темдглҗәнәвидн, болв мана келн-улсин авъясиг хадһллһна болн босхлһна кергт эн ончта байрин Өдр ик чинр зүүнә.
Өвк-эцкин авъясан, төрскн сойлан бидн күндлх зөвтәвидн, тер сойлын салһҗ болшго хүвнь хальмг цә болҗана, тер тоотыг медҗ бидн келн-улсин ухан-седклән хадһлҗ, мана олн улсин тууҗиг болн өвкнрин үлдәсн сойлын зөөриг дуран өгч дасҗ, сәәнәр медх зөвтәвидн.
Кезәңк авъясан хадһлхин төлә күчн-чидлән өгсн деерән бидн мана таңһчин йовудта болн сән таалта делгрлтин төлә бат ул тогтаҗанавидн.
Эн сән өдрлә йөрәҗ таднд бат эрүл-менд, хөв-кишг, эв болн сән-сәәхн җирһл дурдҗанав!"- гиҗ Йөрәлин бичгт келгдҗәнә.
Тер мет хальмг цәәһин сән өдрлә олн улсиг таңһчин Улсин Хуралын (Парламентин) Ахлач Анатолий Козачко, правительствин Ахлач Игорь Зотов йөрәҗ, хөв-кишг болн күцәмҗ дурдв.