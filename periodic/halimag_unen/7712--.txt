Зуульчлхдан йир дуртав
04-04-2018, 09:55 
һазадын орн-нутгудт бәәх медәтнр даңгин олн зүсн һазр төгәләд йовна. Бидн теднәс дор бишвидн. Насн-җирһлиннь туршарт күчн-чидлән әрвллго көдлләвидн. Эндр би Китд, Шинҗән орҗанав. Шинҗән-Уйһрин автономн округин хотл балһснь - үрмч. "Юңгад тиигәрән йовҗахмбт?" - гиҗ сурхит. Энтн учрта. Тенд хальмгуд бәәнә, тедн мана "тасрсн махн, өсрсн цусн" мөн. 1771 җилд өөрд-хальмгуд тиигәрән темцлә.
Би Байн-һолд одув, энтн Шинҗәнә область. Тенд бәәх әмтн орс кел медхш. Цуһар гилтә хальмг, китд, уйһр, хасг кел сәәнәр меднә. Хальмгуд мадниг эврә сәәхн авъясар тосад, маднд түрүләд улан зандн цә бәрүлҗ өгв. Дарунь мана келн-улсин хот-хоолар тоов. Болв энтн мана эдлдг хотас невчк йилһрнә. Эдн хотд китдин олн зүсн һашун ноһа немнә. үсәр кесн хальмг әрк амсвидн. Тер өдр цуһар йөрәлмүд тәвҗ, үр-иньгинәр байран кеҗ, седклән байсав. Теднә билгтнрин концертмүд, наадд хәләвүв. Байрин йовудт спортын дөрлдән чигн болв. Терүнд күн болһн орлцҗ чадв. Шинҗәнд сәәнәр амрад ирүв. Тенд бәәх дала гидг шар шаҗна бумбс, музеймүд, библиотекүд намаг өврүлв. Газетмүд, журналмуд, телеүзл, радио - цуһар төрскн келәр һарна. Номтнр "Җаңһрин" бөлгүдиг эврә авцар хәләҗ шинҗлнә. Теднә бичәчнрин Ниицәнә ханьд 150 күн орна! Шинҗәнә билгтнрин үүдәврмүд олн. Тедниг кесг келнд орчулхла, олн улст туста болхнь лавта.
Хальмг Таңһчд бәәх бидн төрскн келән, сойлан, тууҗан сәәнәр медҗ авхар зүткҗәнәвидн. Шинҗәнәхн эн туст маднас икәр йилһрнә. Эн халхар эдн ик күцәмҗ бәрсмн. Эднә дамшлт олзлҗ болҗана. Хальмгт сүл җилмүдт нәрн төрмүдт ик оньг өггдҗәнә. Тегәд манад эн туст ик хүврлтс болх гиҗ нәәлҗәнәв.
\u2026 Пенсь мини сән. Коммунальн туслмҗ төлә дала мөңг өгнәв. Болв җирһлдм харһдг түрү-зүдүһәс әәлго даңгин зуульчлнав. Маңһдуртан би Негсн Арабск Эмиратд одх санатав. Болв мини зуульчллһн - энтн телезуульчллһн болҗана. Тиигвчн нанд өлзәтә цаһан хаалһ дурдтн!

УВШАН Яван