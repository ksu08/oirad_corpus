әмтнә неквр - һоллгч закан
12-09-2014, 17:25 | Таңһчин зәңгс
- Бәәрн йосна арһ - күчинь өөдлүлхин төлә шин федеральн закан батлгдла. Терүнәс иштәһәр ода регионмудын ирлцңгү заканд сольврмуд орулгдх. Ода һоллгчдан регионмуд эврән бәәрн йосна органмудын тоог, теднә кемҗәг йилһҗ авхмн. Тегәд чигн эндр өдр бидн таднла селвлцхәр эн хург кеҗәнәвидн – гиҗ Улсин Хуралын (Парламентин) Ахлач Анатолий Козачко Элстд, сентябрин 11-д правительствин герт таңһчин СМО-н болн РМО-н ахлачнрла болсн харһлтд келсн нүр үгдән темдглв.
Регион болһна медлд бюджет батллһн болн нань чигн тоот орна, района болн селәнә муниципальн бүрдәцсин эдлҗәх күцц зөвиг сольҗ болҗана. Бәәрн йосна туск 136-ч тойгта федеральн заканд һоллгч ул - сүүр тәвгдсн бәәнә, терүг бидн бәәдл -җирһлин таалла ирлцүлх зөвтәвидн. Бюджетин законодательствд чигн сольвр орулгдх, терүнәс иштәһәр бәәрн йосна үүлдврин төлә экономическ бат ул тәвгдҗәнә. Эдн улм олз- орутаһар көдлх зөвтә, гиҗ парламентин Ахлач заав.
Бәәрн йосна оргнмудыг бүрдәлһнә эв -арһин тускар парламентин Ахлачин дарук Саглр Бакинова докладтан тодрхаһар келҗ өгв. Тер тоод района муниципальн бүрдәцин болн района администрацин толһачнриг суңһлһна тускар райодас онц сүв-селвг өггдлә. Терүгән селәнә болн района бәәрн йосна органмуд октябрин 10 күртл таңһчин парламентд орулҗ өгх зөвтә. Теднә ул деер ноябрь сард таңһчин закан батлгдх, гиҗ докладчик заав.
- Хамгин түрүнд района болн селәнә бәәрн йосна органмуд дигтә-даратаһар үүлдҗ, цуг төриг эврән күцәдгән дасх зөвтә, тиим таалыг эднд правительств теткх зөвтә, -гиҗ таңһчин правительствин Ахлач Игорь Зотов келв. Цуг оруһан дигтә – даратаһар олзллһна кергән Хар һазра болн Лаганя райодт күцәҗәнә, эднә һазрт орн- нутгт темдгтә инвестормуд үүлдҗәнә.
Ода райодын болн селәдин кемҗәнд улм ик то кергүд күцәҗ болхмн, тиим арһ шин батлгдсн федеральн закан өгчәнә. Бәәдл -җирһлин кемҗәг энүнә ул деер ясрулҗ болҗана. 136-ч федеральн закаг күцәхин төлә көдлмшч баг тогтагдсн бәәнә, СМО-н болн РМО-н хоорнд күцц зөвинь хувалһна төрәр правительствин специалистнр сүв-селвгән өгх. Тер күцц зөвин туск федеральн закан ода деерән уга, тегәд эн төр күцәлһнә кемд түрмшг һарна гиҗ правительствин Ахлач темдглв.
Цааранднь эн төрәр финансин министрин дарук Маргарита Оджаева келв. Шин таалд олз-ору селәнә болн района кемҗәнд яһҗ хувагдхин тускар эн зәңглв. Урднь бәәсн 38 күцц зөвин ормд ода селәнә кемҗәнд зуг 14 үлдх. Тегәд ода селәдин, райодын болн таңһчин бюджет федеральн заканд орулдгдсн сольврмудла ирлцәтәһәр тогтагдх. Ору болн һару әдл болх зөвтә, тернь шин закана һоллгч некврнь болҗана. Терүг регионмуд күцәх зөвтә, гиҗ министрин дарук заав.
- СМО -н тоог баһруллһна тускар ода деерән ик болһмҗтаһар келх кергтә. Мана һазр ик, әмтнә то болхла баһ, тегәд хамгин түрүнд бәәрн әмтнә бәәдл-җирһлин таалыг ясруллһна, эднә неквринь күцәлһнә тускар келх кергтә, - гиҗ правительствин аппаратын һардач Эртне Бакаев келв.
Ода деерән цугинь урдк кевәр хадһлх кергтә, мана бәәдл-җирһл ясрхла, мана ору өсхлә шинрлтиг орулҗ болҗана. Эндр бәәх бәәрн йосна үүлдврин модель кесг җилин туршарт олзлгдҗана, терүнә олз-оруг бидн меднәвидн, терүнә ул деер бәәдл- җирһлән ясрулҗанавидн гиҗ докладчик товчлв.
Тер мет бәәрн йосна элчнр –Целинн районас Николай Лозуткаев, Городовиковск районас Валентина Горевая, Приютна районас җирһл Чимидов, Элст балһснас Вячеслав Намруев, Сарпан районас Александр Мешков тоолврарн хувалцв.
Эдн бас бәәрн йос бүрдәлһнә диг - дараг урдк кевәрн үлдәхмн гиҗ заав. Болв алвна инспекцин үүлдвриг олна бүртклһнд авх кергтә гиҗ эдн заав. Яһад гихлә инспекцс хамгин түрүнд федеральн болн таңһчин бюджет күцәлһнд һол оньган өгнә, района болн селәнә бюджетин төриг күцәхәр седхш, терүнд оньган өгхш.
Немр депутатнриг суңһхла, тедниг нүүҗ одсн, гемнсн депутатын ормд орулад, кворум цуглулад селәнә болн района бәәдл -җирһлин хурц олн төриг хаһлҗ болхмн гиҗ эдн селвгән орулв.
Йосиг олн улс тал өөрдүлх кергтә, болв бәәрн йосна органмудын көдлмшиг оңдарулхмн, болх-болшго олн цааснд һар тәвүләд, олн учрежденьсәр гүүлһәд керг уга.
Тиим кевәр парламентд болсн хург цуг халхд туста болв, эн күүндвр цааранднь селәдт болн райодт болх, октябрь сард ашнь диглгдх, тиигхлә бәәрн йосна шин зокал үүдәҗ мана бәәдл-җирһлин таалыг үзмҗтәһәр ясрулҗ болҗана.