Сән чинртә усар теткгдх
10-09-2018, 11:21 
Целинн района Вознесеновк селәнд ик байрта, ончта йовдл учрв. Селәнд удан күләгдҗәсн левокумск усн орв. Левокумск усна тогталла залһсн Ик Буурла багин водопровод Вознесеновк тал татгдад эдлврт орулгдв. Ода хойр резервуар цевр усар дүрггдәд, олзлхд бел кеҗәнә. Роспотребнадзор усна чинринь шинҗлҗ, зөвшәл өгснә хөөн усиг эдлҗ болхмн.
Вознесеновк тал утдан 4 дуунад усна турва тосхгдв. "Газводстрой" ООО эн көдлмшиг күцәсмн. Ус хоршадг объектин эргндк һазрнь ясрулад, хашалҗ, электрокүчәр теткгдҗ. "2013-2020 җилмүдт жилищн-коммунальн туслмҗ күрглһнә чинринь өөдлүллһн, Хальмг Таңһчин жилищн-коммунальн инфраструктурин делгрлт" гидг программ күцәлһнә йовудт эн объект тосхгдсн болдг. Ода болхла әмтиг усар теткхин төләд белдврин көдлмш кегдҗәнә. "Газводстрой" ООО селәнә уульнцар усна турвас тосхҗана. Целинн РМО-н толһачин негдгч дарук Олег Лялинә келсәр, зәрм уульнцст усна турвас тосхгдсн бәәнә. Темдглсн зураһар 2020 җил күртл эн көдлмшиг дуусад, селәнә цуг уульнцсин гермүдт турваһар усн орх. Селәнә уульнцсар утдан 15 дуунад усна сурвлҗн тосхгдхмн. "Селәнә һазрин девшлттә делгрлт" гидг программиг күцәлһнә йовудт эн тосхлтын көдлмш кегдҗәнә.
Эн җил Целинн район бүрдснә 80 җил темдглгдх, тегәд эн ончта өөнлә ирлцүләд, селәнд усн орсна йовдл энтн йоста ик белг болҗана гиҗ Вознесеновск СМО-н толһач Петр Свинарев темдглв. Дөч шаху җил хооран бәәрн әмтн турваһар гүүҗәсн Чоһран ус олзлдг билә. Ямаран сән цаг билә. Терүнәс нааран олн җил давв, ут цагин эргцд бәәрн әмтн машиһәр зөөҗ авч ирдг ус эдлнә. Усна үннь үнтә. Эдл-ахуд, бәәцд олзлхин төләд әмтн худгас ус авна. Уудг усиг Элстәс зөөнә эс гиҗ булгин ус хулдҗ авна. Ода болхла селәнд орсн сән чинртә усиг эдлҗ болхмн. Машиһәр зөөҗ авхд өөрхн болад, мөңгн баһар һарһгдхнь медгдҗәнә. Шинәс өгх сән чинртә усна үн өөдлүлгдшго, тер кевәрн үлдхмн. Вознесеновкд 700 шаху гер-бүл бәәнә, 2500 күн бәәршлнә. Сән чинртә усн орснь энтн ик чинртә йовдл болҗахнь мөн, тегәд иим олн күн бәәдг селән улм өргҗәд өсәд бәәхнь лавта.
әмтнә кесгнь селәнд левокумск усн орх гиҗ эс иткҗәсмн. Болв тосхлтын көдлмш эклҗәсиг үзхләрн урдк тоолвран сольв. Тиигәд усна сурвлҗн эдлврт орулгдсн йовдл таңһчин һардвр тәвсн күслдән күрдгин, программ үүлдҗәхин тускар ил герчлҗәнә.
Маргарита АРЗАЕВА