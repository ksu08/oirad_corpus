Путя
14-03-2018, 12:23 
Комендант сурлһан эклв: Перед войной где были?
Авельдин: Көвүдт.
Комендант: В Кевюдах были немцы?
Авельдин: Билә, билә.
Комендант: Калмыки конные с оружием были?.
Авельдин: Билә, билә.
Комендант: Где работали?
Авельдин: Хө хәрүләд, үкр сааһад йовлав.
Комендант: В сельском совете бывали, работали?
Авельдин: Хая-хая нөкд боллав.
Комендант: Какую должность занимали в сельском совете?
Авельдин: Нөкд боллав.
Комендант: Я спрашиваю, какая у вас была должность?
Авельдин: Путя, - нерәддг билә.
Комендант нанас сурв: "Что такое путя?". " Медхшв" - гивв, бийнь хуухан мааҗв.
Комендант: Раз помогали, значит, выполняли задания. Что же это за работа - путя?
Авельдин: Э, келлә нанд: чи - путя, нөкд болхмч.
Комендант: Кто еще работал с вами?
Авельдин: Ахлач болн күүкн, өрә хурадг.
Комендант: Собрания были?
Авельдин: Билә.
Комендант: И как вас звали?
Авельдин: Путя.
Комендант: Ну что же это такое? Те, конные калмыки, были с оружием? Останавливались у вас?
Авельдин: Билә, зогслго давад, йовҗ оддг билә.
Комендант: Знакомые среди них были?
Авельдин: Уга, таньдго улс, удан бәәсн уга. Ду һарснчн уга.
Комендант: Как вы не знаете? Как это не разговаривали? Подумайте сами, прежде чем говорить. Вы - старый человек, а говорите неправду. Это - грех. Односельчане были?
Авельдин: Уга, уга.
Комендант: Ни одного не узнали? В глаза мне смотрите!
Эмгн шугшад ууләд, альчурарн нүдән арчн бәәҗ келжәнә: Кү таньсн угав.
Комендант: Вы лжете! Были и знакомые, и односельчане!
Босад йовдңнад бәәҗ хәәкрҗәнә: Правду! Говорите правду! Не притворяйтесь! Вы - старый человек, я вам доверяю, вы не должны обманывать.
Авельдин: улм икәр ууляд, хормаһарн нульмсан арчв. Эмгнә үснь арваһад, күн сүрдх бәәдл һарв.
Комендант: "Неужели не знает, или так стойко скрывает? Саналдчкад келҗәнә: "Если не скажете правду, мне придется вас вызвать на допрос в Куйбышев, а это далеко и будет холодно!
Авельдин: улм икәр ууляд, сурҗана: "Бичә бийм йовул, биичн гемтәв, көгшн, хол хаалһ тесҗ чадшгов. Хувцн уга...".
Комендант: Вас в сельсовете как называли?
Авельдин: Путя.
Комендант: Когда пасли овец, тоже называли путя?
Авельдин: Уга-а!
Комендант: А в сельсовете называли путя?
Авельдин: Э-э, нерәдлә!
Комендант: дәкн хойр-һурв давтад, кесгтән сурад, болад бәәв.
Авельдин: мел шугшад ууляд, путя гидгәсн юм келҗ өгсн уга.
"Ода \u201cпутя\u201d гиснь юн болҗахмб?" - гиҗ би бас ухалад суунав. Харңһурад ирхлә, комендант Авельдиниг дахулҗ авч ирсн өвгиг дуудв. Өвгн орҗ йовхла, генткн хәрү түлкҗ һарһчкад, шүрүтәһәр келҗәнә: "В последний раз спрашиваю - были знакомые среди конных с оружием?".
Авельдин дәкн: "Уга", - гиҗәнә. Цөкрсн бәәдлтә комендант: "Цугтан хәртн!" - гив. Авельдин дахуль өвгтәһән һарв. Йова-йовҗ, \u201cпутя\u201d гисиг мел тер дахуль-өвгн цәәлһҗ өгв. Путя гиснь - депутат гиҗ келхәр бәәсн үг бәәҗ. Тер цагт сәәнәр көдлдг улс депутат болдг бәәҗ. Тиим зовлңта чигн, шогта чигн йовдл үзгдлә. "Мууhинь дарад, сәәнинь өргәд" гидг хальмгин нег цецн үг мел дигтә Авельдин-эмгнә йовдлар йосн кевәр дәкн нег батлгдснь мөн.
Цаг селгәтә болна. Тәвдгч җилмүд ирхлә, хальмгудын бәәдл-җирһл йосндан ясрв: нег үкр бәрәд, эврә үстә-тоста болад, зер-земш урһаһад, бичкн-бичкнәр әмтн толһаһан өргцхәв. Авельдинә зургиг би 1954-ч җилин май сарла зурлав. Мел тер цагт Авельдин күүкн-күргтәһән хамдан бәәсн, күүкән мордулсн көшгин өмн суусн кевәрн мини зурсн зургт үлдв. Күүкнь - үкр саадг, күргнь - адуч болад, зунартнь - өвс хаддг бригадт көдлдг билә. Күргнь сән көдлмшчнрин тоод йовла. Нег дәкҗч ахлачнрла керлдәд, һацад, гертән ирәд, модн орна толһад бүсәр күзүһән бооһад, дүүҗлгдәд әмндән күрв. Тер зеткрин хөөн Авельдин удан бәәлго, сәәһән хәәв.
1957 җилин хаврар Куйбышев балһснас өдр болһн хойр-һурвн вагон дүүрәд хальмгуд эврә һазрурн нүүцхәв. Бидн бас өрк-бүләрн хәрүвидн. Катя, Авельдина күүкн, хәрхдән адһсн уга. Экиннь болн авалиннь өөр невчкн бәәһәд көдлҗәһәд хәрнәв гиҗ келлә. Юн болснь, кезә хәрснь - ода күртл би медхшв. Киитн Сиврин һазрт мөңкинд үлдсн хальмг улсин тонь басл дала, теднә негнь - эгл хальмг эмгн Авельдин. Тер һашута цагас авн далн тавн җил давв.

УЛАНА Иван,
әрәсән ачта артист,
Хальмг Таңһчин улсин артист

тоолвр
\u0418рина ДЕНЗИНОВА,
А.Амр-Санана нертә
Келн-улсин библиотекин ахлачин дарук:
- "Тамһта җилмүдин" шав хальмг зүркнд, чееҗд кезә чигн эдгдшгонь лавта. 75 җил тер һашута цагас давҗ йовсн бийнь, одачн тиигхд үзгдсн күчр-күнд учр-йовдл ода күртл күүнә сананд, уханд. Нер туурсн хальмгин артист Уланов Иван Алексеевич Сиврин күнд цагт эврә һарарн зурсн хамдан бәәсн олн хальмг улсин зургуд одахн мана библиотекд авч ирәд үзүлсн деерән, күн болһна тускар йир тодрхаһар цәәлһҗ келҗ, мана седкл-ухаг зөвәр үүмүлв. Билгтә артистин зурсн зургуд болн келҗ өгсн келврмүд цааснд буулһҗ, онц дегтр барлх кергтә мана библиотекин көдләчнр тоолҗана. Тегәд тер келврмүдәс болн зургудас негинь шүүҗ авад, хальмг келәр һардг "Хальмг үнн" газетин олн умшачнрин оньгт нерәджәнәвидн.