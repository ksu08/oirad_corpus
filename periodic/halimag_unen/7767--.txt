Электрокүчиг олзта-тустаһар олзлхин төлә
10-04-2018, 09:21 
Түрүләд Нелли Ткачева таңһчд энергосервисн бооцасин туст тогтсн бәәдлин тускар зәңглв. Цуг орн-нутгт иим бооца батлҗ, электрокүчиг, дулаг әрвнәр олзлҗ, эн туст бюджетн биш мөңгиг орлцулхин туск төрәр селвлцәс бүрдәгдҗәнә. Электрокүчәр, дулаһар, усар тетклһнә халхд сүл цагт бюджетәс дөңцл мөңгн йилһгдҗәхш. Тегәд чигн бюджетн биш мөңгиг олзлх арһ хәәх кергтә болҗана. Тер мет орн-нутгин һардвр эн туст инвестормудыг олҗ, эднлә нөкцҗ үүлдхмн гиҗ заавр өгчәнә. Иим бооца батлхд ода закана халхар цуг таал бәәнә. Юңгад гихлә сүл цагт энергосервисн бооцас үүлдлһнә туст зөв-йосна халхар цугнь диглгдсн бәәнә гиҗ темдглв. Ода деерән мана таңһчд нег чигн учреждень энергосервисн бооца батлсн уга.
Селвлцәнд таңһчд ирсн гиичнр: РФ-н Федеральн Хургин Федерацин Хүүвин көдлмшч багин номин-экспертн советин ахлач, электрокүчиг әрвнәр олзллһна келн-улсин Ниицәнә ахлач Леонид Рокецкий болн РФ-н Федеральн Хургин Федерацин Хүүвин номин-дамшлтын советин "Социальн халхин объектст 261-ч тойгта Федеральн зака күцәлһнә дамшлт" гидг секцин һардач Вячеслав Ляшук орлцҗ, үг келв. Эдн энергетикин, электрокүчиг әрвнәр олзллһна болн энергетическ олз-тусиг өөдлүллһнә халхд государственн политикиг күцәлһиг яһҗ закан теткҗәхин, энергосервисн бооцас күцәлһнә төләд бюджетн биш мөңгиг орлцуллһна дамшлтын тускар келҗ өгв.
Инвестор эс гиҗ талданар келхлә энергетическ компань ямр нег бюджетн учрежденьлә энергосервисн бооца батлхас урд инвестиц орулхд олз-тус бәәх угань шинҗлхмн. Дарунь марһанд орлцад, эн учрежденьлә бооца батлх зөв авхмн. Зуг энүнә хөөн эврә мөңг һарһҗ, электрокүчиг баһар олзллһна оборудовань углҗ тәвхмн. Бооца үүлдҗәх болзгт оборудовань көдлдгиг теткҗ, кергтә болхла ясҗ, кемр эдлврәс һархла, терүг сольҗ, терүнә көдлмшиг теткдг эрдмчнриг чигн белдхмн. Бооцан дундлад 5-7 җилд үүлднә. Тер җилмүдин эргцд учреждень өңгәр оборудовань олзлҗ, электрокүчиг баһар олзлсна ашт әрвлгдсн мөңгиг инвесторла хувахмн. Тиигәд инвестор терүнә оборудовань олзлгдснд олз-ору авх. Бооцана болзгнь чилхлә, тер оборудовань учрежденьд үлдхмн.
Селвлцәнд орлцачнр эдниг соньмсулҗах төрмүдәр сурврмуд өгч, тодрха цәәлһвр авв. Иргчдән мана таңһчд чигн энергосервисн бооцас батлгдад, социальн халхин бюджетн учрежденьст олзта-туста болхнь маһд уга.

Маргарита АРЗАЕВА