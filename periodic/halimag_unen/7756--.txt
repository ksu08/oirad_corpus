Шин клиник секгдх
07-04-2018, 09:33 
Эн клиник онц эзнә болн шаңһа хәрлцәнә халхар секгдв, энтн филиал биш, салу учреждень болҗ үүлдхмн. М.Кравченкон темдглсәр, алвна мөңгн таңһчин бюджетд орулгдхмн, тер мет бәәрн специалистнр көдлмшәр теткгдхмн. Урднь клиникин һардвр 30 көдлмшч орм секхәр зуралҗасн болхла, ода эдн немр 15 орм бүрдәх саната. Клиникиг нүднә эмч Байра Дорджинова һардҗана, бәәрн эмчнр болн дунд медицинск көдләчнр энд көдлҗәнә.
- Эн клиникд углҗ тәвгдсн оборудовань хам-хоша регионмудт уга, тегәд энд өөдән кемҗәтә месллһн кегдхмн. Түрүн авгтан Краснодар болн Ставрополь балһсдас нертә эмчнр ирҗ месллһ кехмн, болв цааранднь бәәрн специалистнр шишлң сурһуль сурад, мергҗлтән өөдлүлснә хөөн бийснь цуг кергтә эмнлһ кехмн. Ода деерән бидн Хальмг Таңһчас һурвн специалистиг сурһад белдвидн. Энд бичкдүд чигн, бөдүн улс чигн шинҗллт кеҗ, кергтә эмнлһ авч чадхмн. Өөдән технологическ месллһиг ОМС-ин халхар өңгәр кехин төлә ФОМС-ин региональн әңглә нөкцлт батлҗ авхвидн. Эн өдрмүдт таңһчин бәәрн әмтн мана специалистнрт бийән үзүлхәр бичгдҗәнә. Медицинск туслмҗ күрглһнә зөв өгчәх шишлң лицензь авсна дару бидн үүлдврән эклхвидн,- гиҗ Марина Валерьевна келв.
Таңһчин әмтн гертән сән чинртә медицинск туслмҗ авч чадхин төлә таал тогталһна төр хаһлгдҗахнь байрта гиҗ министр Р.Нагаев темдглв. Клиникд һурвн палат бәәнә, энд арвн негн күн стационарт эмнлһ авч чадхин төлә цуг таал тогтагдв. Апрель сарин 12-т клиник байрин бәәдлд секгдх гиҗ зуралгдҗана.

ДООҖАН Наталья
ЗУРГТ: клиникд өдгә цага
оборудовань углҗ тәвгдсиг М.Кравченко министр Р.Нагаевд үзүлҗәх кем