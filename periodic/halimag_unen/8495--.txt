Целинн район эн җил усар теткгдх
21-08-2018, 09:19 
Дарунь А.Орлов района селәнә сойлын Герт кегдҗәх ясврин көдлмшин йовудыг бүрткв. Района сойлын әңгин һардач Анна Тимофеева объектд күцәгдҗәх көдлмшин тускар ахрар келҗ өгәд, сойлын Гериг секлһнә байрт эрк биш орлцтн гисн үрвр кев. Б.Городовиковин нертә гимназьд болх харһлтд орлцхин өмн А.Орлов Чавычаловин нертә уульнцар тосхгдҗах хату девскртә хаалһ болн бичкдүдин сквер хәләв. Гимназьд болсн харһлтд района Хургин депутатнр, селәдин муниципальн бүрдәцсин толһачнр, организац-предприятьмүдин һардачнр орлцв. Харһлтыг РМО-н толһач Е.Мамутов секәд, таңһчин Толһач района социальн-экономическ делгрлтин тускар соньмсад ирв гив. А.Орлов одсн объектсин тускар ахрар келҗ, эн җил района әмтиг усар тетклһнә төр хаһлгдх гив. Тер мет шин школын тосхлтын, муниципальн хаалһсин тосхлтын тускар хувалцв. Дарунь харһлтд орлцачнр эдниг соньсулҗах төрмүдәр сурврмудан өгв. Тиигәд, Чагортинск СМО-н толһач Ж. Манджиева хату девскртә хаалһ тосхлһна төр босхв. А.Орловин келсәр, ирх җилд хаалһин саңгин кемҗән хойр холванд өсх зөвтә, тер цагт селәд күртл хаалһс тосхлһна төр хаһлгдх гисн ицл бәәнә. Районд ФОК тосхлһна, сурһуль-эрдмин әңгд немр автобус йилһҗ өглһнә, тагт яслһна болн нань чигн төрмүд харһлтд босхгдв. А.Орлов сурвр болһнд тодрха хәрү өгч, зәрм төрмүдиг эврә бүртклһнд авв.
Көдлмшч харһлтсин ашар таңһчин Толһач района "Шин җирһл" газетин ах редактор Алла Очировад интервью өгв.

Наталья ДАВАЕВА