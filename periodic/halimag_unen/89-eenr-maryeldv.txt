Ээҗнр марһлдв
13-08-2014, 18:30 | Таңһчин зәңгс
Одахн Целинн района Троицк селәнд сойлын җилд нерәдгдсн «Мини ээҗ» гидг марһан болв. Эн селәнә сойлын герт давсн марһанд Найнтахна, Баһ Чонса, Вознесеновк, Хар Булг, Чаһорт, Троицкое селәдт бәәдг ээҗнр олар орлцв.
Медәтнр Лидия Павловна Лапшина, Екатерина Санджиевна Кикеева, Светлана Камчановна Мацакова, Кермен Климовна Очирова , Кермен Кануровна Ким, Людмила Алексеевна Косенко, Татьяна Цапаевна Шоголова, Людмила Васильевна Шикеева, Светлана Николаевна Чемидова, Валентина Очировна Семенова болн Татьяна Михайловна Евдженова марһана кесг номинацд орлцҗ, баһчудас ард үлдлго билг-эрдмән үзүлв. Марһана жюриг Целинн района муниципальн бүрдәцин администрацин толһач Виктор Джанжиев һардв. Марһанд орлцачнр номинац болһна даалһвриг йилһән сәәнәр күцәҗ, эврәннь билгәрн әмтиг икәр өврүлв. «Визитная карточка» гидг түрүн номинацас авн ээҗнр эңкр ээҗнртәһән ачнр-зеенрнь бас марһлдад, билг-эрдмән үзүлцхәв.
«өрк-бүлин дурта хот-хол» гидг марһанд ээҗ болһн сәәнәр белдҗ, соньн, әмтәхн хот-хол чанҗ авч ирцхәв. Олн зүсн сенр хот-хоолар ширә дүүргәд ээҗнр ирсн әмтиг байрлулв. Марһан бүлән, байрин таалд давв. һазр деер ээҗәс эңкр күн уга гисн тоолвр дәкн нег батлгдв.
Марһана ашар медәт болһн белгәр ачлгдв. Ик наста ээҗнр эн өдр цугтаднь ик урмд өгв гиҗ келх кергтә. Марһана жюриг толһалҗасн В.Джанжиев болн А.Натыров эн керг-үүлдврин чилгчәр медәтнриг йөрәһәд, белгүд бәрүлҗ өгв. Баһ Чонса селәнәд бәәдг ээҗ Светлана Мацакова хамгин шулун-дулун ээҗ болвгиҗ жюрин гешүд темдглв, хамгин цецнь - Найнтахн селәнә медәт Лидия Лапшина болв. « Хамгин баахн ээҗ» гидг номинацд болхла Хар Булг селәнә ээҗ Людмила Шикеева нүүрт һарв. һурвдгч ормиг Деед Яшкулин Татьяна Шоголова болн Ик Чонса Кермн Ким хоорндан хував, хойрдгч ормд болхла Троицкое селәнә Валентина Семенова болн Людмила Косенко һарв. «Мини ээҗ» гидг марһанд болхла Вознесеновк селәнә ээҗ Кермн Очирова түрүн орм эзлв. нүнлә хамдан тәәз деер Темир ач көвүнь һарад билгтә ээҗдән диилвр бәрхднь нөкд болсмн. «Мини ээҗ» гидг марһан цугтаднь таасгдад, байрин кемд төгсв. Маднд нүдн-амн болдг, герамрлһндан бәәдг ээҗнр уудьвран һарһад цугтаднь байр-бахмҗ үүдәв.