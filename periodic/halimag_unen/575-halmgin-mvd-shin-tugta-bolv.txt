Хальмгин МВД шин тугта болв
10-10-2014, 19:25 | Таңһчин зәңгс
Октябрин 10-д Хальмг Таңһчин дотр-дундын кергүдин министерствд ик байр болв. Таңһчин правительствин сүүрин ик залд ведомствин цуг әңгүдин көдләчнр цуглрв. Тер өдр МВД-д шин туг бәрүлҗ өггдв. әрәсән Федерацин частрин айс дахҗ тугиг тәәз деер авч һарв.
Терүг әрәсән МВД-н оперативн-хәәврин бюрон начальник, полицин генерал-лейтенант Сергей Матвеев Хальмг Таңһчар үүлддг дотр-дундын кергүдин министр, полицин полковник Андрей Мишагинд бәрулҗ өгәд, үүдснәсн авн Хальмгин милиц даавртаһар көдләд, олна әәмшг уга бәәдлиг тетклһнд, зөв-йос харлһнд церглҗәхинь темдглв.
Онц темдглхд, Хальмгин милиц олн җилин тууҗдан күнд болн баатрльг хаалһ давҗ һарсмн. Давсн зун җилин 20-ч җилмүдт бандитизмин өмнәс милицин көдләчнр зөргтәһәр ноолдсмн.
Төрскән харсгч Алдр дәәнә фронтмудт эдн бас залу-зөргән үзүлсмн. Эднд дунд йовсн Эренцн Бадмаев Советск Союзин Геройин нер зүүсмн. Дәәнә хөөн, Хальмгин автономь шинәс тогтагдсн хөөн мана милиционермүд олна диг-дара харлһнд чадмгар үүлдәд, кесгнь үүлән дааҗ йовад әмнәсн хаһцсмн. Эднә нердиг өдгә цага полицин көдләчнр әрүнәр хадһлҗ йовна.
Шинрсн әрәсәд дәәни һал падрсн кемд таңһчин дотр-дундын кергүдин органмудын көдләчнр Ар Кавказд залу-зөрмг кевәр церглҗ йовснь лавта. Эн үүлдврт баатр кевәр орлцсн Хальмгин МВД-н СОБР-н командирин дарук Баатр Гиндеев әрәсән Геройин нер зүүсмн. Хальмгин МВД-н криминальн милицин «Кречет» нертә шишлң отрядын дәәч әңгин начальник Магомед-Казим Гайирханов цергә үүлдврән күцәҗ йовад әмнәснхацсн төләдән бас әрәсән Геройин нер зүүсмн.
Эндр өдр полицд үнн-чик седклтәһәр церглҗәх ик баг көдләчнрт С.Матвеев әрәсән МВД-н медальмуд бәрүлҗ өгв.
Тугиг бәрүлҗ өглһнд цуглрсн улсиг Хальмг Таңһчин Толһачин үүлиг цаг-зуур дааҗах премьер-министр Игорь Зотов, өмн үзгин федеральн округд әрәсән Федерацин Президентин элчин аппаратын ах федеральн инспектор Александр Беляев йөрәв.
Таңһчин дотр-дундын кергүдин министр, полицин полковник Андрей Мишагин цуглрсн улсиг йөрәһәд, тугиг бәрүлҗ өглһн Хальмгин полицин көдләчнрин үүлдвриг өөдәнәр үнлснә темдг болсн деерән, олн улсин болн государствин өмн зөв-йосна органа даавринь өөдлүлҗәнә, гиҗ темдглв.
Хургин товчлгчднь тугиг бәрсн полицин көдләчнр байрин бәәдлд сүүрин залар йовв.
Анҗукан Ольга
Айса Зундугинован цоксн зург.