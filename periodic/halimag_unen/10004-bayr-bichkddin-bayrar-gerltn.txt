«Байр» бичкдүдин байрар герлтнә
22-10-2019, 10:36 | Таңһчин зәңгс » Сурһуль-эрдм
Бичкдүдин садт ордг күүкд-көвүд школд орхларн сәәнәр сурна, багшин үгиг оньган өгч соңсҗ, талдан бичкдүдлә таарч, бийән чикәр бәрҗ чадна гиҗ тоолгдна. Юңгад гихлә эдн батлгдсн диг-дараһар энд бәәнә, ямр нег занятьд тоолдг-бичдг дасна, умшҗ чадна, сурһмҗлачнр эднлә кесг ду-би дасна. Тер төләд школд орхлань эднд цугнь амр болҗ медгднә. Яшкулин района Привольный селәнд «Байр» гидг бичкдүдин сад үүлднә. Эн җил 7 күүкн-көвүн 1-ч классин сурһульчнр болв, ирх җилд 12 күн школд орх.
Дошкольн учрежденя һардач Эльза Сангаджиеван келсәр, «Улан Хөөч» гидг акционерн ниицәнә һардвр җил болһн школд орҗах күүкд-көвүдт канцелярск эд-таврар дүүрң рюкзак белглнә. Иим сән Эдл-ахуг чадмг кевәр һардҗ йовсн Петр Менкнасуновин седвәрәр эн буйнта керг сән авъяст хүврв. Урднь күүкн-көвүн болһнд 3 миңһн арслң өгдг бәәсмн, хөөннь школднь кергтә тоотар теткдг болв. Школд орҗах бичкдүдт эннь хамгин үнтә болн темдгтә белг болна. «Улан Хөөч» гидг тохма мал асрдг заводын баһ наста һардач Джангар Сангаджиев учрежденя төрмүдәр соньмсҗ, социальн учреждениг дөңннә. Тиигәд, эдн җил болһн кимд махар, өдмгәр теткнә, темс өңгәр йилһҗ өгнә. Бичкдүдин садт пластиков терзмүд углҗ тәвлһнд, нааран газ оруллһнд, эргндк һазртин сән кец-таал тогталһнд бас акционерн ниицән дөң болсмн.
- Ода бидн хуучн бәәрнд бәәнәвидн. Болв 2021 җилд мана селәнд федеральн программар шин бичкдүдин сад тосхгдх гиҗ зуралгдҗана. Тер цагт мана бичкдүдин төлә өдгә цага некврлә ирлцдг сән таал тогтагдхмн. Ода учрежденьд хө мөстәһәс авн 6 нас күртл һучн күүкн-көвүн бәәнә, хойр баг үүлднә. Сүл цагт экнрнь көдлмшт һарсн бичкдүдин төлә шишлң баг бүрдәлһнә төр хаһлгдҗана. Тегәд күсдундур нас күрхләнь экнь көдлмштән һархла бидн тиим бичкдүдиг бас авнавидн. Тиим бичкдүдт нег үлү сурһмҗлачнрин килмҗ болн онц хәләвр керглгднә. Бидн күүкдиг һарлдсн үрнлә әдл арднь орҗ сәәнәр хәләнәвидн. Эдн гертән бәәснлә әдл бәәнә, энд дулан, цевр-цер, эдн һаза һарч наадна, занятьст шин медрл авна, - гиҗ Эльза Саранговна келв.
Мадниг нааран ирсн кемд сурһмҗлачнр Балҗр Дорджиевна Базырева болн Лидия Очировна Нохаева дигтә бичкдүдлә занятьс давулҗасн билә. Күүнә күн орҗ ирсиг үзсн, бичкдүд: «Мендвт!», - гиҗ нанла байртаһар мендлв. Күүкд-көвүд сурһмҗлачнрин даалһврмудыг соңсад, түрүлҗ хәрү өгхәр шууглдв. Дарунь эдн һазаран һарч, цевр аһар киилҗ наадцхав. Э.Сангаджиева хамдан көдлҗәх үүрмүдин тускар бүләнәр келҗ буульв. Седвәртә, үүдәгч кевәр үүлддг сурһмҗлачнр бичкдүдин билг-эрдм делгрүллһнд ик оньг өгнә, школд сәәнәр белднә. Келхд, цөөкн җил хооран энд көдлх күн уга болад, Эльза Саранговна социальн сетьд зар барлв. Көтчнрә района Ергенинск селәнд бәәсн Балҗр Базырева тер зариг умшад, цугтаһаснь түрүлҗ хәрү өгв. Тиигәд эн нааран нүүҗ ирв, эдл-ахун һардвр энүнд бәәх гер йилһҗ өгв. Нааран ирсндән эн байрта, көдлмшнь таасгдна, бичкдүд сурһмҗлачдан йир дурта, эк-эцкнр күндлҗ тевчнә.
- Бичкдүдин эк-эцкнр маднд цуг халхар дөң болна. Эдн ямр нег керг-үүлдврт, марһанд күүкдтәһән орлцна, Зулын, Цаһан Сарин байрин өдрмүдиг хамдан темдглнәвидн. Сурһмҗлачнр бичкдүдлә билг-эрдмин марһаст бас орлцҗ, тедниг белднә. Мана учреждень 2010 җилд «Сән гисн дошкольн учреждень» гидг номинацд диилвр бәрәд, Хальмг Таңһчин Толһачин мөрәһәр ачлгдсн билә. Бидн тер мөрәһәр көгҗмин оборудовань, спортивн инвентарь, наадһас, өлг-эд хулдҗ аввидн. Мана селәнд сәәхн бичкдүдин сад тосххиг бидн теңкән уга күләҗәнәвидн,- гиҗ һардачнь келв.
Эн дошкольн учрежденьд йисн күн көдлнә, цуһар эдн нег-негән дөңнҗ ниитә кевәр бәәнә. Баһ сурһмҗлачнр Мария Николаевна Хонинова, Любовь Александровна Ситкалиева, харулч Юлия Саранговна Эльдяева, завхоз Амуланга Едильбаева бичкдүдин төлә сән таал тогтахар шунна. Эн учрежденьд хөрн тавн җилдән замч болҗ көдлҗәх Звиряш Мажитовна Большаковаг болхла селәнд ик-бичкн уга тевчнә. Дәкәд энд ор һанцхн залу күн көдлнә. Эннь газин аппаратурин оператор Эдуард Викторович Акимов. Цуһар эдн хөвтә бичкдүд сән таалд өсхин төлә шунна.
Наталья ДАВАЕВА
ЗУРГТ: «Байр» бичкдүдин садын күүкд-көвүд