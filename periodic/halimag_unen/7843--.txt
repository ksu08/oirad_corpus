Гемтә бичкдүдт дөң күргв
17-04-2018, 09:16 
Ода мана таңһчд диабет гемәр гемтсн 28 күүкн-көвүн бәәнә. Цуһар эдн эмчнрин хәләврт бәәнә, эднә эк-эцкнр хоорндан бат залһлда бәрнә. Гемтә бичкдүдин эрүл-менд шинҗллһнд сардан дала мөңгн кергтә болна, тегәд иим аппарат өңгәр эднд йилһҗ өгснд эк-эцкнр ханлтан өргв. Харһлтын йовудт эк-эцкнр эдниг үүмүлҗәх төрмүд босхад, тедниг хаһллһнд арһ бәәхлә дөң болхиг О.Пюрбеевиг сурв.
- Диабетәр гемтә бичкдүдин төлә мана цутхлңд олн зүсн керг-үүлдвр болна, эднлә психолог, логопед болн нань чигн специалистнр көдлнә. Арвн җил хооран мана таңһчд әрәсән өмн үзгин диабетическ ассоциацин региональн әңг бүрдәгдв. Мана һол күсл - гемтә улсин төрмүд хаһллһнд олна, шаңһа болн бизнесин оньг авлһн. Жил болһн ноябрь сард диабетәс хөрлһнә нарт-делкән өдрлә бидн мана цутхлңд олн зүсн керг-үүлдвр бүрдәнәвидн. Олн җилдән бидн \u201cJohnson and Johnson\u201d компаньла хамцу үүлдҗ, бичкдүдиг диабетическ хот-хоолар болн глюкометрар теткнәвидн. Давсн җилин декабрь сард мана таңһчур әрәсән өмн үзгин диабетическ ассоциацин ахлач М.Галичаев ирәд, семинар-селвлцә давулсн билә. Өөрхн иргчдән бидн диабетәр гемтә баһчудыг бас хамцулх күсл тәвҗәнәвидн, - гиҗ региональн әңгин һардач Петр Чавычалов хувалцв.
Гемтә-шалтгта бичкдүдин реабилитацин цутхлңд төрҗ һарснас авн насни дигт күрәд уга күүкд-көвүдт медицинск, социальн болн психологическ дөң күрггднә. Энд мөч тату, аутизм, синдром Дауна, кинь давхцдг, диабет болн ДЦП гемтә күүкд-көвүд теткврт бәәнә. Келхд, эн Цутхлң мана таңһчд ор һанцхн реабилитационн учреждень болна, тегәд нааран таңһчин цуг райодас бичкдүд ирнә.
Җилин эргцд Цутхлңд 600 күүкн-көвүн эмнлһ авна. Энд өдрәр үүлддг багмуд бәәнә, амбулаторн болн гер деерән эмнлһ авлһна, стационарн әңг үүлднә. 2013 җиләс авн таңһчин райодт бәәдг гемтә-шалтгта бичкдүдт реабилитационн туслмҗ күргхин төлә "Эк болн үрн" гидг стационарн әңг секгдв. Энд гемтә бичкдүд эк-эцктәһән бәәҗ кергтә медицинск болн социальн-психологическ эмнлһ авна. Эн әңг секгдснә ашт селән һазрт бәәдг шалтгта бичкдүд чинртә эмнлһ авч чадв. 2013 җилд һурвн зу шаху күүкн-көвүн энд реабилитацд орсн болхла, 2017 җилд эднә то зурһан зу һар тогтав, - гиҗ Петр Петрович немв.

Наталья ДАВАЕВА
ЗУРГТ: әрәсән бичкдүдин
саңгин региональн әңгин һардач О.Пюрбеев аппарат бәрүлҗ
өгчәх кем
Э.Бюрчиевин цоксн зург