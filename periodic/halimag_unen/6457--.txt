Ик Марл - бөксүдә төрскн һазр
11-10-2017, 17:37 
Бөксүд арвнахн кезәнә цагас авн талтахн тавн зун өркин арвн хойр арвна негнь болҗ, Ик Марл болн Баһ Марл гидг һазрт ишкә герәрн нүүҗ, малан өскҗ бәәсмн. Көдлмш кехләрн өмнән талдан кү тәвдго, темдглҗ авсн кергиг арднь орҗ кедг улс эн арвнд ордг бәәҗ. Көдлмшчнр, малчнр, механизатормуд, жолачнр, нань чигн эрдмин улсарн эдн нер һарч йовсмн. Тедн дунд Хулан Хүрмчә, Цутан Константин, Дандга Дорҗ, ах-дү Чучиновихн Борис болн Бамб, Муузан Түмдә, нань чигн көдлмштән эвтә-довта, совхозин экономикд зөвтә тәвцән орулҗ йовсн улс.
Тоомсрта бөксүдин негнь Санҗ Дорджиевич Эняев болҗана. Билгтә, медрлтә, сурһульта эн күн эрдмәрн уралан зүткәд, хулд-гүүлгәнә министр болҗ көдлҗ йовсмн. Көдлмшән чикәр, туста болдгар күцәҗ, әмтиг хамцулҗ чаддг, көдлмштән йир кинән Санҗ Дорджиевич Басан Городовиковла хамдан таңһчин делгрлтин төлә чидлән, медрлән, цаган әрвллго көдлҗ йовсн күн болҗана.
Бөксүд арвн бүүрлҗ йовсн һазрин тускар цааранднь келхлә, Советин йосн тогтад, колхоз-совхоз бүрдсн цагт нүүдл улсиг һазр һазрар бәәршлүлсн цагт бөксүд арвн нүүдг бәәсн һазринь талтахна һазрин тооһас һарһад, шин тогтсн совхозин һазрт орулсмн.
Өвкнриннь һазр-уснд зальврхар октябрин 1-д олн күн Ик Марл бәәсн һазрт цуглрв. Ик зунь Цаһан Нуурас болн Ик Царңгас ирв. Кесгнь талдан һазрас эн харһлтд орлцхар адһҗ ирснь бас үзгдв. Бөксүд арвнд хамгин наста улсин нерн деерәс ирсн улсиг Чапай Дояевич Замыков йөрәв. Бөксүд арвна көгшн һаһа Октябрьск МЖС-ин, ода талдан нер зүүҗәх хотнд бәәх медәт бас йөрәлән келв. Бөксүд арвна күүкн Иван Петрович Санджигоряевин эк болҗ һарв. Көвүнь "Хальмг үннд" көдлҗ йовла. "Ода тер әмд бәәсн болхла намаг дахад, нааран ирх билә, - гиҗ медәт келнә. - Кезәнә Марл гиһәд бәәсинь, эн һазрт төрсән, Шаран Бамб гидг күн энд бәәсинь тодлнав. Бичкндм Цаһан Нуурур нүүҗ һарсн болад, дәкҗ юмн тодлгдхш. Өвкнрин һазрт ирәд, цуг төрлән үзсн ик байр болҗана".
- Амр биш эн цагт нег арвна улс хоорндан өөрхн таньлдад, кен-негән дөңнҗ бәәтн,- гиҗ Вера Харманджиевна үнн седклән медүлв. -Бөксүд арвнд өсҗ йовх баһчуд олн. Эднд өвкнриннь тускар келҗ өгәд, иигәд төрскн һазртнь авч ирснь йир сән йовдл. Ирсн улс цуһар һазриннь буйн-кишгт багтҗ, үр-садан өскҗ, өвк-аавиннь нер дуудулҗ, оньдин дөрвн цагт амрч-җирһҗ йовтн!"
Эн харһлтыг бүрдәлһнд шунмһа кевәр орлцсн Семен Шараев Ик Царңд бәәнә. Ах-дүүһәрн кесг күн, дәкәд эднә үрднь өрк-бүләрн бас ирҗ. Семена ачнь Борис Мазанович Шараев гиһәд, Октябрьск района Президентин элч болҗ райог һардҗ йовсмн. Москвад гидромелиоративн институт төгсәсн ах сурһульта күн йир медрлтә специалист болад, олна үүлдврт чигн шунмһа кевәр орлцҗ йовсн тоомсрта үүлдәч бәәсмн. Шатр сәәнәр нааддг бәәсинь әмтн бас тодлна. Зуг харм төрхд, эн күн дегәд эрт сәәһән хәәв. Бөксүд арвн бәәршдг һазрт элгн-садан хамцулад, чолуһар темдг кеҗ тәвсн бәәҗ. Тер темдгин өөр байрин хурган кеһәд, юн учрар цуглрсна, кен ирсинь зааһад, Руслан Цутаев келҗ өгв.
- Олн-зүсн учрар бидн урднь иим харһлт кеҗ чадсн угавидн. Болв эндр иигәд цуглрснь йир сән йовдл, - гиҗ Руслан Константинович үгән эклв. - Көгшд, аавнр-ээҗнр ик зуудан мана өөр уга болҗахнь һундлта. Болв эндр тедн энд төрсн һазртан бәәсн болҗ нанд медгднә. Маднла хамдан эдн өвкнрин һазрт ачнр-җичнрнь цуглрснд байрлҗана, Энтн мана түрүн ик харһлт болҗана. үрдән, күүкд-көвүдән, ачнр-зеенрән авч ирснтн йир сән болҗана. Өвкнрин һазран эдн медҗ авх. Ода хоорндан күүндәд, цааранднь ю кехән темдглҗ авхмн. Хойр,эс гиҗ һурвн җилд нег иигәд цуг арвнарн цуглрад, өвкнртән хот өгәд, һазр-усндан зальврад, байр кеҗәхмн. Бөксүд кедү өрк-бүл бәәхинь йилһҗ, тооһинь һарһхмн. Кесгнь талдан һазрар бәәх болад ирҗ чадсн уга. Дарани харһлт кехләрн бидн урдаснь зәңгләд, эртәснь белдврин көдлмш кехвидн. Бөксүдә зеенр дала, хөөннь цуг тедниг чигн цуглулх санан бәәнә.
Семен Шараев, Давид Дандыков, Хулаев Николайин көвүд, Чүчнә Витя, нань чигн көвүд өрк-бүләрн ирҗ орлцв. Олн ачнр-җичнрән эргүлсн, тедндән белг өгәд, Екатерина Чучинова ик байрта бәәхнь үзгдв.
Келхәс, Ик Марл болн Баһ Марл гидг һазр "Дружный" гидг фермас хол биш бәәнә. Бөксүд арвндан тоомсрта бәәсн, көгшн авһ гиҗ күндлгдҗ йовсн Хулан Хүрмч сүл күртл эн өвкнрин һазрт бәәсмн. Авһнь Хулан Хүрмчә тодлгдсн хуучн зургиг Руслан Цутаев авч ирҗ үзүлсиг әмтн оньган өгч хәләв. 1966 җилд цоксн тер һурвн зургт Владимир болн Любовь Овьяновихнә хүрм болсн кем тодлгдҗ. Баһ наста Цутаевихн, Шараевихн тодлгдсн зургудыг хәләсн баһчуд терүнд аав-ээҗән таньв. Семен Шараев бичкн бәәсн кемдән бас тер зургт һарч.
Өвкнрин һазрт бөксүд арвна әмтн ик мөргүл кеһәд, һазр-усндан зальврв. Хальмгин Цутхлң хурлын ах багш Муутл гевш эднә седвәриг дөңнв. Хурлын гелң Отхн Хонинов ном умшҗ, һазр тәклһнә шаҗна үүлдвр күцәв. Ирсн улс цугтан ик- бичкн уга мөргүлд орад зальврад, әдс авв. Аав-ээҗән күндлҗ бәәх, төрскн һазран батлх седклтә улс иигәд медәтә улсин өдрлә эврә өвкнрән тевчснь сән йорта йовдл болв.

Галина ХЕЙЧИЕВА
Зургт: өвкнрин һазрт мөргүл кесн бөксүдәхн