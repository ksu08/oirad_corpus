Барин төрмүдән хамдан хаһлхмн
18-09-2017, 12:36 
"Өдгә цагт келн-улсин барин бәәдл болн чинр" гисн нерәдлһтә секцин көдлмшиг "Хальмг үнн" газетин ах редактор Менке Конеев болн "Ситим" медиабагин генеральн директор (Саха Республик (Якуть) Мария Христофорова һардҗ давулв. әрәсән журналистнрин ниицәнә ахлач Всеволод Богданов сүүрт орлцачнриг йөрәҗ, тооһарн
цөн келн-улсин кел, сойл, авъяс-заңшалынь хадһлҗ,әрүн чинртә керг күцәҗәнәт, урмдан геелго, уралан зөртн гиҗ дурдв. Менке Конеев таңһчин хамгин ууһн "Хальмг үнн" газетәр дамҗад, хальмг барин тууҗин тускар илдкл кев.
Дарунь Мария Христофорова үг келв. Келн-улсин барин һарцин төрмүднь әдл. Газет бичүлдг улсин то баһрад йовна, төрскн келнә туст нәрн бәәдл тогтҗана, керглгддгән уурчана, эврә келәр бичдг журналистнр күртчәхш, поштын туслмҗин үн икәр өөдләд бәәнә - цуг эн
төрмүд олн зүсн регионмудт барлгддг цуг келн-улсин барин һарцст харһна. Амр биш өдгә цагт келн-улсин һарцст шаңһа дөң эркн кергтә болҗана. Төрскн келән меддг, төрскн келәрн умшдг баһ үйиг сурһхар, умшачнриг келн-улсин барин һарцсар соньмсулхар зүткхмн. әрәсән олн келн-улсин кел, сойл, авъяс-заңшалмуд хадһлхар, дорас өсч йовх үйнрт төрскнч сурһмҗ өгхәр, олн келн-улс нег-негнәннь сойлла таньлдҗ, седклән медлцҗ, хоорндан ниитәһәр бәәтхә гиҗ келн-улсин барин һарцс шунҗана. Мария Христофорова келн-улсин олнд зәңгллһнә эв-арһсин Ассоциац бүрдәҗ. Бас эн олна ниицәнд ортн, төрмүдән хамцу хаһлхмн гисн дуудвр кев.
һазадын орн-нутгас, әрәсән кесг регионмудас ирсн гиичнр эн секцин көдлмшт орлцв. Китдин элч Нима эврәннь барин һарцин тускар келҗ өгв. Китдт-моңһл келәр һардг барин һарциг эн һардна. Моңһл келтнрин тускар материалмуд бичгднә гив. Хальмгудын болн бурятмудын материалмуд бас барлгддгчн. Тиигәд цуг делкәд бәәх моңһл яста улс нег-негнәннь тускар медҗ автха, негдтхә гисн сана зүүҗәнә.
"Алтайдын Чолмоны" республиканск газетин ах редактор Айсулу Кыйгасова (Горный Алтай Республик), "Аргументы и факты-Адыгея" ООО-н региональн һардач Руслан Бжассо, "Ногай давысы" газетин ах редакторин дарук Крымхан Домагова (Карачаев-Черкессь), нань чигн улс эврәннь барин һарцсин тускар келҗ өгәд, дамшлтарн хувалцв. Умшачнриг соньмсулхар, газетин тиражиг икдүлхәр эдн өдгә цагин некврлә ирлцәтәһәр көдлдгин, нүүрлгч эв-арһс олзлдгин, соньн төсвс тохрадгин, марһас бүрдәдгин тускар келҗ өгв.

Маргарита АРЗАЕВА