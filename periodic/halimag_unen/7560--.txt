Номин цәәлһвр олнд туста
19-03-2018, 10:16 
Эн саамд таңһчд гевш лхарамб Тенпа Пакчо ирсн, олн улст лекцс умщҗана. Таңһчин шаҗна цутхлңгудын болн гевш Лобсангин үрврәр эн ирлһн бүрдәгдсн бәәнә. Гевш Пакчо урднь чигн таңһчд ирҗәсн билә. Эн җилин эклцәр Дала-ламин гегәнә лекцст одад орлцсн улс тиигхд Бурхн Багшин номин цәәлһвриг товчлгч хойр боть барас һарсинь тодлна. Тер дегтрмүдин презентацд тедн орлцсн билә.
Гевш Тенпа Пакчон келсәр, Бурхн Багшин ном делгрлт авад, хойр миңһн дундур җил болҗана. Эн ут цагин йовудт шаҗна номта улс, гүн медрлтә багшнр шаҗна номин цәәлһвр өгч, олн һазрар эн номиг тархасмн. Наланда хурл-университетин багшнр болн номтнр шаҗна номиг тер кевәрнь хаһлҗ, медрл авх саната улст цәәлһҗ медүллһнд ик тәвцән орулсмн.
Дала-ламин даалһврар шаҗна номин кесг номтнр Бурхн Багшин номиг цәәлһлһәр хойр зун җилин туршарт хоршагдсн ик дамшлтыг дигләд, ашлад, дегтрмүд бичх даалһвр авсмн. Олн җилдән көдләд, кесг номин текстмүд цуглулад, арднь орҗ шинҗләд, ашинь һарсн болҗана. Ик зуудан Бурхн Багшин ном төвд келәр бичгдсн, цәәлһгдсн төләд, номин ашлвр төвд келәр кегдсмн. Эн удан цагин дотр шаҗна ном ямаран үзгәр, яһҗ делгрҗ йовснь, ямаран шин өөдмд күрсинь йилһх даалһвр шаҗна номтнр болн гүн медрлтә ламнр авсмн. Эднә олн җилә көдлмшин ашт түрүн хойр боть белдгдсмн. Шаҗна номтнр дунд эн ик чинртә көдлмш келһнд гевш Тенпа Пакчо орлцсмн. Цуг эн нертә болн медрлтә улст Дала-ламин гегән тер бичсн, ашлсн тоотан олн әмтнд күргҗ цәәлһтн гисн даалһвр өгсмн. Тегәд гевш Пакчо тиим күслтәһәр Хальмгт ирсн болҗана.
Бурхн Багшин номин философск халхинь ашлҗ диглсн дегтрт орсн һол үндсинь цәәлһҗ гевш Пакчо һурвн долан хонгтан лекц умшҗ, семинармуд бүрдәҗәнә. Тер цәәлһвртнь шаҗна номин цәәлһвр өдгә цагин номин күцәмҗлә ирлцүлҗ, терүнлә ямаран әдл тоот болн йилһл бәәхнь тодрха кевәр цәәлһгдҗәнә. Шаҗна цутхлңгудын үүлдврт орлцдг улс, шаҗна номар соньмсдг улс тер цәәлһврт орлцҗана. "Иим ик цолта багшин цәәлһврт орна гисн ик хөв, - гиҗ Лариса Бембеева келнә. - Күүнә ухана туск номин цәәлһвриг гевш йир тохнятаһар цәәлһҗ өгснь таасгдв. Күн болһнд оньг-килмҗ кергтәг, күн болһнд цаглань килмҗ һархла, керг уралан йовдг үлгүриг гевш сәәнәр медүлв". Талдан нег соңсач Валентина Шарапова урднь Дала ламин лекцст кесг дәкҗ одсн күн. "Эврәннь һазрт, холд йовлго номин цәәлһвр авна гисн ик сән керг болҗана, - гиҗ Валентина Басанговна тоолврарн хувалцна. - Энткгин һазрт оддг арһ цугтад уга. Тегәд энд өггдҗәх номин цәәлһврт әмтн орлцҗана. Болв баһчуд эн төрт оньган өгсн болхла нег үлү сән болх билә. Юнгад гихлә шаҗна номин гүн товчлвриг терүг белдсн ламнрин цәәлһвриг соңсна гисн даңгин учрдг йовдл биш".
Келхәс, гевш Тенпа Пакчо дәкн нег сардан бәәһәд, Бурхн Багшин номин цәәлһвр өгхмн. Чинртә эн йовдлд дәкәд чигн олн улс орлцҗ чадҗана.

УШКАНА Сувсн