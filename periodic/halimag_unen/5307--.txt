Өвәрц кегдлмүднь нүд авлна
16-03-2017, 17:10 
Нег дәкҗ олн зүсн өңгтә шиләр кесн ке-сәәхн Тиффани шам үзчкәд, Герл Бембеева терүг эврән кеҗ үзхнь гиҗ санв. Йирин хуучн цага зургудт витражн зургуд үзхләрн, эн өвәрц кегдлмүд кедг улс ямаран билгтә болхв гиҗ сандмн. Интернетд видео-кичәлмүд хәләһәд, ямр кевәр витражн зургуд кедгиг эн соньмсҗ хәләдг бәәсмн. Хойр җил хооран Санкт-Петербург балһснд көдлҗәсн цагтан Герл витражн урчин мастерскойд дамшлт хоршахар шиидв. Тиигәд кесгтән ухалҗ, санҗ йовсн санаһан эн күцәҗ чадв.
- Ода Интернетд цуг кергтә медрл хоршаҗ, урчнрин сүв-селвг умшҗ, эн эрдмәр соньмсдг улсин багин үүлдврлә таньлдҗ болхнь йир сән. Болв урчин кичәлд орлцҗ, эн эрдмин нуувч медҗ авх арһ учрснд байрлад, түрүн витражн кегдлән кесн биләв. Шишлң сурһулин чилгчәр шам кеһәд, терүг мана бамб болн бадм цецгүдәр кеерүлсн биләв. Витражн кегдл кехд амр биш. Хамгин түрүнд кегдлин зург белдхмн болҗана. Дарунь олн зүсн өңгтә шиләс шишлң утхар әңгүд керчҗ авх кергтә. Хөөннь өңг һарһдг эргүләр чикләд, әңг болһниг белдхмн. Энтн дигтә-даратаһар, адһм угаһар күцәх үүлдвр болҗана,- гиҗ Герл хувалцв.
Витражн кегдлмүд кехин төлә шишлң олн зүсн өңгтә шил хулдҗ авх кергтә, өңг һарһдг эргүл, шил керчдг утх болн нань чигн кесг тоот кергтә болна. Тегәд нег кегдлиг кеҗ һарһхин төлә баһ биш мөңгн, цол болн чидл кергтә. Витражн шам кеснә хөөн үлдсн шилиг Герл бас олзлна. Терүгәр эн витражн мозаик кенә. Эн кегдл ке-сәәхн болхин төлә бас кесг материал керглгднә. Нег кегдл келһнд долан-арв шаху өдр кергтә, гиҗ күүкд күн келнә. Зәрмдән энүнд Данара эгчнь дөң болна, тер сәәхн зурна. Тегәд хойр эгч сул цаган тустаһар болн соньн кевәр давулҗ, хөөннь сәәхн кегдләрн хамдан бахмҗ кенә. Бийнь Герл эрдмәрн юрист болна, үүл бәрлһн энүнд тааста керг болҗ, седклинь байрлулна.

