Җирһлин зальта шүлгүд
11-07-2017, 17:22 
Сүл җилмүдт хальмг литературт шин нерн һарч ирв. Тернь - Николай Хатуев.
Ахр цагин дотр кесг дегтр барлад, умшачнр дунд тааслт олв. Шин дегтрнь "Хальмгин мирд" гисн нер зүүҗәнә. Сүл цагт төрсн шүлгүд терүнд орв. Җирһлднь һол орм эзлҗәх улс болн йовдлмуд шүлгүдтнь тодрха кевәр үзүлгдсинь шүлгүдинь умшхла медгднә.

"Экин элкнд үүдсәрә,
Эклҗ цокдг зүркн.
Җилмүдин эргц дахлдсн,
Җирһл тасртл көдлә",
- гисн тоолвран "Зүркн" гидг шүлгтән Николай Сеняевич цәәлһҗ бичҗәнә. Байр, зовлң учрвчн, әдлднь зүркнд цугнь батлгдна, зүркнә цоклһар әмд бәәсән медҗ бәәх күүнә ухан-седкллә таньлдулҗах шүлг негт тагчкрҗ бийән батлҗ авх уха орулна.

"Зуурдар зогсҗ җирһлин
Залинь бичә бөкәһич!"
- гисн үгмүд хөөн-хөөнән сангдад бәәнә. Энүнәс ах, энүнлә цацу наста улсин уханд орҗах тоот иигәд шүлгдтнь цецн үгмүд болҗ орсарн соньн гих кергтә.
Хальмг күүнә мирднь юн болҗана? - гихлә, шүлгләнә эн хураңһуг умшад хәләтн.

"Җирһлин булг болсн,
Җигтә ээҗдән зальврҗ",
- гиҗ шүлгч үгин нәәрүлән эклҗәнә. Җирһлин хаалһин даңщаг дааҗ һархд, Сиврин киитн зовлңгла хальмг һазринь мартуллго, урмд өгч йовсн домбрин, тер домбрт көгинь орулҗ, өөрк улстан уудьвран һарһхднь туслҗ йовсн домбрч Ариш Адьяновад нерәдсн шүлг хальмгудын әмн-җирһллә залһлдата бәәсн, ода чигн мана сойлын улнь болгч домбр, домбрин айс бас чигн мирдин күчтә бәәсмн. Өрк-бүл болһнд кезәнә нег күн болвчн домбр цокдг бәәснь темдгтә. Өвкнрин җирһлин нег заң-авцнь тиигәд цагиг һатлад, мадниг даңгин дахҗ йовхиг шүлгнь медүлҗәнә. Бурхн Багшин Алтн сүмин талвңгиг тавн зун көгҗмчнрин оркестр айсин сәәнәснь татсн йовдлыг

"Сувсн оддар гилвкҗ,
Солңгин сәәхнәр солңгирҗ,
Олна седклднь бахмҗ,
Оркестр айсар үүдәҗ",
- гиҗ бичәд шүлгән шин цагин авъясмудын эклцд тәвсн Келн-улсин оркестрин художественн һардач Савр Катаевд нерәдҗ. Домбрин, домбрчин, өдгә цага көгҗмчин дүрәр дамҗулҗ шүлгч цагин залһлдаг үзүлв. Седклин сергмҗ болҗ, мирдин евәләр әмтиг дахҗ йовх тоот иигәд урн үгд тохрв.
Николай Сеняевичин шүлгүдиг умшчаһад, хальмгудын һол мирднь - төрскн келн гиҗ санув. Тиим ухаг иим нег шүлгнь орулв.

"Хот угаһар харһнҗ үкшгов.
Хальмг келән геехләрн үкхв.
Өнчн-өвдкүрт даргдҗ үкшгов.
Өвкнрин келән геесндән үкхв.
Ундн угаһар цаңһҗ үкшгов.
Урдксиннь келән геесндән, үкхв.
Келм мартгдхла, уңгм баргдх.
Келән геехлә, нерм алдрх.
Уул келән угаляд һазалхла,
үкснлә әдл бийән тоолнав"

- гисн үгмүд кенә чигн зүркиг көндәх гиҗ сангдна. Төрскн келән цааранднь делгрүлҗ йовх шүлгчнрт, "Хальмг үнн" газетин зун җилин өөнд нерәдсн шүлгүднь түүрвәчин төрскнч седклинь иләр үзүлҗәнә. Төрскн теегтән нерәдсн шүлгүднь олмһа сәәхн келәрн, үгин эвтә даршлһарн өвкнрин зөөрәс шиңгрсн гүн тоолврарн умшачнрин чееҗд орад бәәнә.

"Хамдан демнәд бәәхлә,
Хортн болһниг диилдг.
Ни-негн бәәхлә,
Насн-жирһлән эдлдг",
- гидг цецн ухани тоолврар ашлҗана. Эрм цаһан көдәд урһсн ор һанцхн модна - теңгрин аюлас әәлго, уң-сүүрнь бат болҗ, түргн салькнла сөрлцсн модна үлгүрәс авч кегдсн тиим ашлвр өвкнрин ухани цецн зөөриг Николай Сеняевич сәәнәр меддгинь, медсн тоотнь шүлгүдтнь зөвтә орман олҗ, олмһа үгин булгас мадн амсснла әдл уха маднд орулна.
Дегтрт орсн шүлгүд хойр келәр барлгдҗана. Орс келнд хальмг келнәс шүлгүдиг әрәсән бичәчнрин Ниицәнә гешүн, шүлгч Алексей Скакунов орчулҗ, нүр үгинь чигн бичҗ. Төрскн келән экләд дасҗах баһчудт иигҗ барлгдснь нег үлү туста болҗана. Дегтриг барллһнд дөң болсн Константин Антонович Шурунговд түүрвәч ик ханлтан өргҗәнә.

"Седкл-серлм өргн,
Санаһарн орчлң теврхүв.
Дала көвәдчн һатлхв,
Деегшән сард күрхв",
- гиҗ Николай Сеняевич бичснь орта. Шүлгчин билгәрн, өвкнрин ухани зөөриг бийдән бичкнәснь шиңгәҗ авсарн эн хөвтә күн болҗана. Медсәрн әмтнлә хувалцдг эн "чеежәрн сарул" бәәнә.

Галина ХЕЙЧИЕВА