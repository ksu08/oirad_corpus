Царцахала ноолдхдан белн
12-05-2018, 10:42 
"Селәнә эдл-ахун министерствлә хамдан мадн давсн сарас авн Хальмг Таңһчин һазриг шинҗләд хәләҗәнәвидн. Тегәд май сарин хойрт Хар һазра района Нарн-Худг селәнәс хол биш эн җил түрүн болҗ царцаха төрҗ һарсн һазр олдсмн. Терүнә хөөн дару-дарунь Хар һазра Ачнрт, Ик-Буурла дөрвн СМО-д болн Яшкулин района Хар-Толһан болн һашунск СМО-д иим һазрмуд олдв", - гиҗ әрәсән селәнә эдл-ахун цутхлңгин Хальмг әңгин һардач Александр Кекешкеев медүлв.
Деер келгдсн һурвн райодын һардачнр селәдин ахлачнрта хамдан оперативн сүүр цуглулад, царцаха төрҗ һарсна төрәр күүндвр тогтала. Александр Кекешкеевин зәңглсәр, ода деерән 1600 гектар деер царцаха һарв, тедниг уга келһнә көдлмш 200 гектар һазрт кегдв. "Целинн района Ик-Чонса СМО-н һазрт бас царцаха һарвчн, тенд царцаха төрсн һазр баһ болад, эн төр түргәр хаһлгдсн болх", - гиҗ А.Кекешкеев келв.
Əәдрхнә областин, Ставропольск крайин болн Дагестана Россельхозцентрин әңгүдлә залһлдан бәәнә. Тедн ода царцахала ноолда эклҗәнә. Зуг Чограйск усна тогталла залһлдан тогтагдад уга. Давсн җилмүдт Чограйд көдлдг улс царцаха ууруллһна көдлмшт орлцсн уга билә. Тегәд теднлә күүндвр тогталһнд, болн тедниг көдлмшт орлцуллһнд нөкд болтн гиҗ сүүрт орлцачнр правительствин Ахлачиг сурв.
"Давсн җилмүдлә әдләр, царцаха төрҗ һарсн һазрин кемҗән 120 000 гектар күрхиг күләҗәнәвидн", - гиҗ министр Баатр Болаев келв.
Сүүрин ашар царцахан тоог баһруллһнд улм сәәнәр белдх кергтәһинь Игорь Зотов темдглв.
МАНҖИН Санл