\u201cАзимутар\u201d нисснь кимд болх
16-05-2018, 10:32 
Таңһчин Толһач Алексей Орловин өгсн даалһврар правительствин болн тосхлтын, көлгн-күчнә болн хаалһин эдл-ахун министерств әмтнд көлгн-күчнә туслмҗ күрглһиг ясрулхар зүткҗәнә. Тегәд "Азимут" авиакомпань Элстәс әмтиг һурвн балһсн тал зөөхмн. Эн компань давсн җилд бүрдсмн. Авиапаркнь (өдгә цагин некврлә ирлцҗәх шин арвн самолет) Ростовск областьд бәәнә. Дәкнәс компань самолетмудын тооһинь икдүләд авиапаркиг өргҗүлхәр бәәнә.
Июнь сарин 1-әс авн "Азимут" авиакомпань долан хонгт хойр дәкҗ, эннь үлмҗ болн басң өдрмүдт, әмтиг Элстәс Москва болн Ростов-на-Дону балһсд тал зөөхмн. Дәкәд болхла Сочи балһсн тал нарн өдрәр рейс күцәх. Хальмгт эн авиакомпань җил төгстл көдлхмн. Иргчдән таңһчин болн "Азимут" компаня һардврин хоорнд удан болзгт көдлхин туск бооцан батлгдхмн. Тиигхлә авиакомпань дәкәд талдан чигн балһсд тал рейсмүд күцәхмн. "Азимут" авиакомпаня билетмүд "РусЛайн" авиакомпаня билетмүд дорхнь кимд. Келхд, Москва тал хамгин килвр билет 888 арслң күрнә, үнтә гиснь 5,5 миңһн арслңгар хулдҗана. Самолет 100 зәәтә, эднәс 9 орм бизнес-классин багд орна, тегәд эн 9 билет 8 миңһн шаху арслң күрнә.
Тегәд чигн таңһчд хойр авиакомпань көдлхлә әмтнд эннь олзта-туста болхмн. әмтн бийдән тааста авиакомпань шүүҗ авч чадҗана. Ода кесгнь удан хаалһд автобусар йовхин ормд кимд билет хулдҗ авч, самолетар нисхнь деер гихмн.

Маргарита АРЗАЕВА