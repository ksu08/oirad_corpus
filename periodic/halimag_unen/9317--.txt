Билгтә дуучнр өсчәнә
24-11-2018, 14:54 
Билгтә дуучнриг йилһдг "Голос Калмыкии" гидг марһан җил болһн болна. Эн җил таңһчин марһан дөрвдгч кемдән болв. Терүнд марһана Гран-при мөрәг Кирилл Емцев шүүҗ авв. Дууна эрдмчнриг йилһдг марһан П. Чонкушовин нертә искусствин колледжин ул деер билгтә олн дуучнриг цуглулна. Терүнд тавнас авн хөрн нәәмн күртл наста баһчуд орлцҗ, дууна эрдмән үзүлҗ марһна. Җил ирвәс марһанд орлцҗах баһчудын то өсәд йовна. Марһан олн дунд тааслт олҗахинь тернь медүлҗәнә. Бичкдүдин садын күүкд-көвүдәс авн экләд, дундын шишлң сурһулин заведеньст, Хальмг госуниверситетд сурчах баһчуд күртл орлцснь темдгтә. Марһан тегәд насни дигәр баһчудыг хуваҗ, дууһинь соңссн болҗана. Дуучнрин билг-эрдминь шиңҗлҗ соңссн жюриг Государственн хорин художественн һардач Ольга Сердюкова толһалв. Жюрин ханьд Хальмг Таңһчин ачта артистк Анна Очкаева, КалмГУ-н эстрадн дууна студийин һардач Ольга Петрушкеева, баһ наста дууч Айса Брюгидикова.
Гран-при мөрәг Хальмг Таңһчин Улсин Хуралын (Парламентин) Ахлачин дарук, КПРФ-н Хальмг региональн әңгин ахлач Николай Нуров тогтасмн. Эн мөрәг жюрин шиидврәр Кирилл Емцев шүүҗ авв. Билгтә көвүн эн марһанд дөрвдгч кемдән орлцҗана. Даңгин түрүн орм эзлҗ йовла. Җил ирвәс дууна эрдмнь ясрад, ода Кирилл Гран-при шүүҗ авснь байрта йовдл болв. Энүнә багшнь Альмн Горяеван келсәр, сурһульчнь билгән делгрүлхәр тасрхан уга шунна.
С.-Г. Дорджина нертә Элстин көгҗмин школын сурһульчнр Э. Азыдова болн А. Манджиев сәәхн дуулсинь үнләд, жюри эднд таңһчин сойлын болн туризмин министрин дарук Николай Санджиев тогтасн мөрә бәрүлҗ өгв. Элстин искусствин колледжин директор, Хальмг Таңһчин сойлын ачта көдләч Любовь Горяева бас эврә мөрә тогтав. Тер мөрәг Троицк селәнә бичкдүдин искусствин школын сурһульч В. Убушаева шүүҗ авв.
Тиигәд җил болһн бичкн билгтнриг йилһҗ, тедниг дөңнх күцлтәһәр кегддг марһан сән авъяс болҗ тохрҗана.
ҖИРһЛИН Кермн