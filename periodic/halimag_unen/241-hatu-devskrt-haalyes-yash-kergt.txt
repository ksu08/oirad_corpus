Хату девскртә хаалһс ясх кергтә
30-08-2014, 17:48 | Таңһчин зәңгс
Элст балһсна хату девскртә хаалһсин ик зунь му чинртә. Энүнәс иштә балһсна әмтиг зөөдг арһлачнр, таксистнр чигн иим хаалһар йовхар седхш. Юңгад гихлә көлгн-күчн дарунь эвдрнә. Хойрдгч тойгта маршрутар әмт зөөдг арһлачнр давсн җил нам эврәннь мөңгәр хаалһ ясхар седсиг меднәвидн. Балһсна һардвр болн хаалһ ясдг предприятьмүд эн төрт юңгад оньган эс тусхаҗахмб? Зуни цагла хаалһсиг юңгад эс ясҗахмб? гиһәд җолачнр болн балһсна әмтн үүмҗәнә. Зәрм җолачнр хату девскртә хаалһар йовлго, тротуарар йовцхана. Эздүд уурлад, тротуар деер хадас чигн хайдг йовдлмуд учрна. Кемрҗән тана герин өөгүр өдр-сө уга көлгн йовад бәәхлә, кенд таасгдх? Зуг иим бәәдл кезә уурхмб?
Элст балһсна Николаевин нертә уульнцин хату девскртә хаалһ йир му. җолачнрт көлгән залхд йир җаңһрта. ГАЗельд йовсн кемлә мөрн деер довтлснла әдл гиҗ болм. Хаалһд бәәх нүкмүднь сар ирвәс икдәд йовна. Элст балһсна медлд бәәдг хаалһс ясдг предприятьмүд одахн өдгә цага техник хулдҗ авсн зәңг һарла, тернь альд бәәхб? Юңгад терүгән эс олзлҗахмб?- гиҗ әмтн алң болҗана.
Тегәд әмтиг үүмүлҗәх төр кезә хаһлгдхинь медхин төлә мана зәңгч мэрийин медлд үүлддг эдл-ахун болн административн-техническ бүртклһнә заллтын һардач Валентина Малиевала телефоһар күүндв.
Энүнә келсәр, Николаевин болн Чернышевскийин нертә уульнцсар бәәх хату девскртә хаалһс сентябрь сард ясгдхмн. Ода белдврин цуг көдлмш кегдҗәнә гив.