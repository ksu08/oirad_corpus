"Тугтна нутгас һарсн билгтә бичәч"
21-04-2018, 09:38 
Шидр А.Амр-Санана нертә Келн-улсин библиотекд Хальмгин ик ачта, нертә бичәч болн журналист Дорҗин Басңгин 100 җилин өөнд нерәдгдсн "Тугтна нутгас һарсн билгтә бичәч" гидг санлын асхн болв. Керг-үүлдврт Хальмг Таңһчин бичәчнрин Ниицәнә ахлач Эрднь Эдьдышев, филолог номин доктор Тамара Басангова, Хальмг Таңһчин сойлын ачта көдләч Иван Басангов, Хальмг Таңһчин олн-әмтнә шүлгч Владимир Нуров, әрәсән Федерацин сойлын ачта көдләч, Хальмг Таңһчин ачта иргн, Очра Номтын мөрән лауреат, Дорҗин Басңгин күүкн Данара Дорджиева, нернь темдгтә номтнр, багшнр, сурһульчнр, оютнр, артистнр, нань чигн улс орлцв. Байриг сексн библиотекин көдләч шүлгчин намтр келҗ өгв.
Дорҗин Басң - шүлгч болн прозаик, очеркист, орчулач 1918 җилин мөрн сарин 5-д Баһ Дөрвдә нутгин Хорхатын Тугтн хотнд төрсмн. Дорҗин Басң бичкнәсн авн хальмг туульс меддг, "Далн хойр худлыг" чееҗәр келдг, "Җаңһрин" зәрм бөлгүдиг айсарнь дуулн келдг билә. 1938-ч җилд багшин сурһуль төгсәһәд, таңһчин газетмүдин редакцст журналист болҗ көдлҗ йовсмн. Барин халхд көдлн бәәҗ литературн билгән ик күцәмҗтәһәр тер делгрүлсмн.
Дорҗин Басңгин үүлдврин чинртә халхин негнь - орчулачин үүлдвр билә гиҗ Эрднь Эльдышев темдглв. А.С.Пушкинә кесг зокъялмуд, М.Ю.Лермонтовин шүлгүд болн поэмс, В.Шекспирин "Отелло", нань чигн келн-улсин бичәчнрин үүдәврмүд орчулсмн. Энүнә орчулвр үлгүр болҗ үлдв, - гиҗ Эрднь Антонович келв. "Биич" гидг шүлг Элстин 17-ч тойгта дундын щколын сурһульч һәрән Делгр умшв. Дарунь Хальмг филологин болн дорд үзгин ном шинҗллһнә институтын директор Мингиян Лиджиев бичәчин санлд йөрәлин үгән нерәдв. "Дорҗин Басң - цецн билгтә бичәч, төрскн келән сәәнәр меддг күн билә. үүдәврмүдтнь соньн үгмүд бәәнә тольд олдхш. Мана оютнр Дорҗин Басңгин үүдәврмүдәр соньн шинҗллтс бичнә. Көдлмш күцәмҗтә болна", - гиҗ Мингиян Алексеевич келв. А.Ш.Кичиковин нертә Келн-улсин гимназин 3-ч "б" классин сурһульч Виталий Очиров "Чичрдг" би биилв. Владимир Нуровин келсәр, Дорҗин Басңгин үүдәлт - урн-үгин ик гидг байн зөөр, энүнә үүдәврмүдәр әмтн омг авч, байр-бахмҗ кенә. Энүнә үүдәсн тоотнь, мөңк урн-үгин зөөрт тохрҗ, олн әмтнд оошагдҗ, үлгүр болснь лавта үнн. Дорҗ Басңгин урн үгин литературин билгвән хальмг урн үгин утх-зокъялд эрә орман эзлҗ, терүнә делгрлтд тодрха тәвц болҗ батрв. Дорҗин Басң Сиврәс эңкр һазртан ирәд, эврә келән, сойлан шинәс босхҗ, өдр сө уга көдлсн цаг бәәсмн.
Санлын асхни йовудт РК-н ачта артистк Тамара Параева Дорҗин Басңгин шүлг айслулҗ умшад, әмтнә седкл сергәв. Тугтн селәнә дундын школын хальмг келнә багш сурһульчнртаһан асхнд орлцв. Күүкд "Туурмҗ" гидг поэмин тасрха чееҗәр келҗ өгв. Аштнь, Данара Дорджиева бичәчин үүдәлтәр илдкл кев. Тер өдр бичәчин элгн-садн, нань чигн улс тодлврмударн хувалцҗ, билгтин тускар бүләнәр келв. Тугтн селәнә дундын школын 4-ч классин сурһульчнрт: Нармаев Саврт, Лиджиева Цаһанд болн артистк Тамара Параевд Данара Басанговна Ханлтын Бичг бәрүлҗ өгв.
Кермен САНДЖИЕВА