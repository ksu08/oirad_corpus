Кунделинг ринпоче Хальмгт ирв
19-05-2018, 09:32 
Күндтә багш урднь чигн таңһчд кесг ирҗәлә. Хальмгт дәкнәс ирсндән ик байрта бәәхән гиич медүлв. Ирсн цуг улст ханлтан өргәд, эн ирлһндән арв һар хонгтан Хальмг Таңһчд бәәһәд, олн керг-үүлвдрт орлцхин тускар эн зәңглв. Шаҗна номин цәәлһвр өгсн деерән шаҗна кесг йосрхл күцәх санатаһар ирсән ик багш медүлв. Терүнәс нань Кунделинг ринпоче райодар йовҗ, шаҗнд шүтдг улсла харһхмн. Хар Толһад, Лаганьд болн нань чигн һазрт одх саната бәәнә. Ринпоче Хальмг госуниверситетин баһчудла чигн харһлт кех зурата.
Дәкәд болхла, Кунделинг ринпоче Ур сарин байрла ирснь маднд нег үлү евәлтә болҗана. Май сарин 27-д үр сарин байрт ик багш орлцҗ, хальмгудын байриг хувалцхнь цугтад ик байрта болҗана.
Ода Кунделинг ринпоче Москваһас ирв. Тенд май сарин 11-с авн 15 күртл шаҗна номин цәәлһвриг "Открытый мир" гидг делгрлтин цутхлңд олн улст хәәрлсмн. Эн ирлһндән Кунделинг ринпоче әрәсәд майин 10-с авн июнин 16 күртл бәәхмн. Хальмгт ирснәсн нань ик багш Тывад, Бурятьд Бурхн Багшин номиг цәәлһҗ, сурһульчнрларн харһхмн.
Кунделинг ринпочег шар шаҗнд шүтдг әрәсән әмтнлә харһхднь Хальмгин шаҗн лам, әрәсәд, Моңһлд, СНГ-н нутгудт Дала ламин күндтә элч Тэло Тулку ринпоче ик дөң болна. Шаҗн ламин болн Хальмгин Цутхлң хурлын болн "Сохраним Тибет" гидг саңгин шунлтта үүлдврин ашт Кунделинг ринпоче әрәсәд җил болһн ирҗ, олн сурһульчнрла харһна.

УШКАНА Сувсн