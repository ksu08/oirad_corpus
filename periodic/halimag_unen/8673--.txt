Эмчнр селәдәр йовҗана
10-09-2018, 11:25 
Эн өдрмүдт таңһчин райодар бәәрн әмтнә диспансеризац давулгдҗана. Тиигәд, сентябрь сарин 4-д эмчнр Ик Буурла районд, маңһдуртнь Городовиковск районд одв.
Ик Буурл селәнд Элст балһсна поликлиникин эмчнр бәәрн улсин эрүл-менд шинҗлҗ, чик авг-бәрцин туст сүв-селвг өгв. Эн өдр 70 һар күн эмчнрт бийән үзүлв. Балһсна поликлиникин мобильн комплекст маммографин, геснә органмудын УЗИ кеҗ болхмн билә. Тер мет әмтн кардиологин, эндокринологин, окулистин, неврологин болн акушерин консультац авв.
Городовиковск районд "Сулда" гидг шишлң медицинск дөң күрглһнә Цутхлңгин мобильн комплекс одв. Района әмтнә сурврар нааран невролог, окулист, эндокринолог болн гинеколог ирәд, эднә эрүл-мендин бәәдл хәләв. Бас тер мет цусна шинҗллт кеҗ, маммографь болн УЗИ кеҗ, әмтн ямаран халхар эмнлһ кех кергтәһинь илдкҗ авв. Эмчнр Баһ Буурл, Лазаревский болн Балковский селәдт одв. Ут тоодан далн шаху күн эмчнрт бийән үзүлҗ, соньмсулҗах төрмүдәр цәәлһвр авв.
Барт белдснь ДООҖАН Наталья
Таңһчин эрүл-менд харлһна министерствин барин цергллтин зург