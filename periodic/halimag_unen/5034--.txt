Хуучн гермүдт бәәдг әмтнә зовлңнь негн
01-02-2017, 11:13 
Январин 30-д Элстд, "Единая Россия" партин олна приемнд, ЖКХ-н таңһчин министерствин әңгин һардачнр Александр Ермошенко болн Ирина Манджиева, жилищн бүртклһнә инспекцин көдләчнр Ирина Баршигова болн Иляна Мозгунова, Элстин администрацд эн төрәр үүлдҗәх заллтын әңгин һардач Евгений Шевченко, Хальмг Таңһчин Улсин Хуралын (Парламентин) депутат Очир Халгаев, ДЕЗ-ин һардач Санал Доланов әмтиг үүмүлҗәх төрмүд медҗ, селвгән өгч, зәрминь хаһлх арһ олв.
Түрүләд эврәннь олн патьрта герин әмтнә нерн деерәс Элстин Клыковин нертә 10-ч тойгта герт бәәдг най һарсн ветеран сурвран келв. Эднә гер 1979 җилд тосхгдла, тер цагас авн һучн нәәмн җил давв, болв ода күртл энд капитальн ясвр кегдәд уга. Эврән тосхачнр болсн деерән герт бәәсн әмтн кесг җил хооран Минводы балһснас кергтә материал авч ирәд, хур орхла норад бәәдг ораһинь сольла.
Ода хуучрсн ораһарнь дәкәд усн ивтрәд бәәнә, тавдгч давхрт бәәдг улс икәр түрҗәнә, болв залврин компаня көдләчнр ирәд нег халас тәвәд йовҗ одла, ода болхла талдан ормд усн ивтрҗәнә. Тегәд герт бәәдг әмтн болн ветеранмуд ода капитальн ясвр кегдәд, герин ора шинрүлгдх гиҗ нәәлҗәнә. Болв залврин компань чигн, эн туст дааврта талдан организацс чигн юм кеҗәхш. Эднә герт капитальн ясвр 2018 җилд кегдх гиҗ келгдлә, ода тер болзгнь чигн хооран саагдҗана гиҗ ветеран келв. Специалистнрин келсәр, эднә герт 2019 җилин хөөн ясвр кегдх гиҗ цәәлһвр өгв. "Единая Россия" партин нерн деерәс бидн бичг бичнәвидн",- гиҗ Хальмг Таңһчин Улсин Хуралын (Парламентин) депутат Очир Халгаев келв, арһ бәәхлә региона оператор эн болзгиг сольх, яһад гихлә эн герт бәәдг әмтнә ик зунь капитальн ясврин мөңгинь цаглань өгнә, тер йовдл бас оньгт авгдх.
Дарунь Элстин 2-ч микрорайона 21-ч герт бәәдг әмтнә нерн деерәс ветеран, медәтә күүкд күн эрлһән цәәлһв. 1977 җилд тосхсн эднә гер бас хуучрад, хур орхла ораһарнь усн ивтрәд, патьрин эрсәр һооҗна, тегәд наасн цаасн дарунь үрҗ одна, тегәд дару-дарунь тер цаасиг сольх кергтә болна. Ветеран Мария Семеновнан пенснь бичкн, тегәд тиим һару йир күнд болна. Танд җилищн инспекцлә хамдан герин бәәдлиг шинҗләд, залврин компаньд эрлһән орулх кергтә, эс күцәхлә зарһд орулад, күслдән күрх арһ бәәнә гиҗ специалистнр заав.
Дәкәд нег эрлһн Элстин Тачиевин нертә уульнцд бәәдг медәтә күүкд
күүнәс ирв. Эн 1958 җилд тосхсн муниципальн герт бәәнә, терүг приватизировать кесн уга. Гернь хуучн, хур орхла усн ивтрәд эрснь норч одна. Хулсн шавр хойрар кесн эрснь, хуучн орань чигн нурад унн гиҗәнә гиҗ медәт Мария Убушаевна зовлңган келв. "Одахн эдлврт орсн шин герт намаг орулҗ болшгой?"- гиҗ эн сурв. - "Тер герт зуг 2012 җиләс авн чеерүдт зогсҗах аварийн гермүдин әмтн орх, та болхла эрлһән хөөннь бичләт",- гисн специалистнр хәрү өгв.
Мария Убушаевна прокуратурт болн зарһд эрлһән орулсн бәәнә. Тегәд аштнь зарһин шиидвриг күләх болв, тер шиидврәс иштә энүг онц чеерүдт тәвх, тиигхлә кергинь невчк
түргдүлҗ күцәҗ болхмн гиҗ селвлцәнд орлцачнр ухаһан негдүлв.
"Единая Россия" партин приемнд эн өдр кесг күн цуглрв, эднә төр партин дөңгәр түргәр болн дигтә-даратаһар күцәгдх гиҗ күләҗәнә. ЖКХ-н учрежденьсин специалистнр теднә тоолвринь соңсад, селвгән өгв. Эн өдр олна-политическ партин приемнд ирсн әмтн эврәннь залврин компаньст эрлһән өрүлҗ өглә, болв тернь хәрү угаһар үлднә, тегәд "Единая Россия" партин бүртклһнд әмтнә төрмүд бәәхиг учрт авч, компаньс эрлһинь күцәх гиҗ нәәлҗ болҗана.

ТүРВәН һуна