ЮФО-н цергә ралли Элстд эклв
24-04-2018, 08:49 
Керг-үүлдврин йовудт спецназин элчнр, цергә оркестр, каскадермуд, туршулачнр билг-эрдмән үзүлҗ, автоматар хаҗ, цергә бөк бөрлдәг, дәврлһ келһнә болн туршуллһна эв-арһиг үзүлҗ ирсн олн әмтиг өврүлв. Тиигҗ эдн өөдән цергә белдврән чигн медүлв. Мана таңһчин биичнр бас эн концертд орлцв. Байрин митингин йовудт раллид старт өггдв: орлцачнр эврә машидән болн нань чигн цергә техникән йовулҗ, раллин түрүн девсңд һарв. Өмн үзгин цергә округин әәрмсин, онц цергә әңгүдин болн Хар теңгсин флотын маши залачнр, экипажмуд дииләчин нер зүүхәр дөрлдх.
Эдниг цугтаһинь Өмн үзгин цергә округин кесг әңгүдәс йилһгдсн нәәмн экипаж элчлх. Аштнь маши залачнр болн эдниг теткҗәх командсин хань Элстин һоллгч талвңд байрин керг-үүлдврин йовудт һарч ирв. Эднә кесг зун дууна маршрут Хальмг Таңһчар давх - элстә, му хаалһта, салата болн нань чигн саалтгта һазриг цергә маши залачнр давҗ һарх. Өмн үзгин округин цергә ралли "АрМИ-2018" гидг әәрмсин нарт-делкән наадна кемҗәнд эклв гиҗ заах кергтә. Апрелин чилгчәр раллин аш диглгдх.
Раллид орлцачнр һарч йовсна хөөн байрин митингд ирсн әмтн, баһчуд болн бичкдүд танкудыг, бронемашидиг хәләв, цергчнрин хот-хоолас амсв.
ТүРВәН һуна