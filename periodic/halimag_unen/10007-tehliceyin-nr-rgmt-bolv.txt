Техлицейин нәр өргмҗтә болв
22-10-2019, 11:11 | Таңһчин зәңгс » Сурһуль-эрдм
Октябрь сарин 19-д нарта намрин өдрәр таңһчин правительствин сүүрин ик залд Элстин техническ лицейин 25 җилин өөнд нерәдгдсн байрин хург болв. Байрин керг-үүлдврт орлцсн улс дунд әдл хувц өмссн багшнр болн лицеистнр цугтаһаснь йилһрҗ олна оньг авлв. Лицейд урднь көдлҗ йовсн багшнриг эдн байртаһар тосад, күн болһнд белг бәрүлҗ өгснь, күндтә гиичнрт бас бичкн белгән нерәдснь эдн эн өөнд ик урдаснь сән белдвр кеснь медгдв. Дәкәд байрин хургт багшнр болн сурһульчнр билг-эрдмән үзүлҗ, ду-бииһәрн гиичнрин седкл авлв.
«Элстин техническ лицей – энтн нег команд болҗахнь медгднә. Цааранднь чигн иигҗ хамцу үүлдтн. Тана кеҗәх көдлмш, делгрүлҗәх зөрүллтс туста болн кергтә. өдгә цагт кергән сәәнәр меддг, олн халхар үүлддг специалистнр керглгдҗәнә. Эндрк өөн Элстин техническ лицейин болн Хальмг Таңһчин тууҗд шин халх секх чигн. Таңһчин һардвр багшнр зуралҗах тоотан бәәдл-җирһлд тохрахин, сурһульчнр болхла энд сурчанавидн гиҗ бахмҗ кехин төлә цуг таал тогтах зөвтә. Тана бәәрн хуучн болҗахиг бидн меднәвидн, тегәд тадна төлә сән таал тогталһна төриг бидн хаһлхвидн»,- гиҗ йөрәлин үгдән Хальмг Таңһчин Толһач Бату Хасиков келәд, залд бәәсн таңһчин сурһуль-эрдмин министрин үүл дааҗадг Н.Манцаевд болн нань чигн дааврта һардачнрт эн төр хаһллһна туст сүв-селвгән белдх даалһвр өгв.
Сурһуль-эрдмин учрежденя өөнлә ирлцүләд лицейин тууҗин болн обществознаня багш Валентина Манцыновад «Хальмг Таңһчин ачта багш» гидг өөдән цол зүүлһгдв. Валентина Николаевна сурһуль-эрдмин халхд 45 җилдән үнн кевәр көдлҗ йовна, теднәснь долан җилдән техлицейд багшлҗана. әрәсән сурһуль-эрдмин министерствин Күндллһнә һашгар эсвин багш Светлана Ковалева ачлгдв. Хөрн тавн җилдән багшар көдлҗәх Светлана Алексеевна арвн җилдән эн лицейд күүкд-көвүдиг сурһҗана. Эн Элст балһсна администрацин толһачин мөрән лауреат болна. Б.Хасиков багшнрт өөдән ачлвринь бәрүлҗ өгәд, көдлмштнь күцәмҗ дурдв.
Лицейин өөн сәәхн байр болсн деерән ик даавр болҗахиг учрежденя директор, Хальмг Таңһчин Улсин Хуралын (Парламентин) депутат Булган Ангирова темдглв. Булган Борисовнан келсәр, хөрн тавн җилин эргцд лицейиг 1925 күүкн-көвүн төгсәв, теднәснь 51 күн алтн болн цаһан мөңгн медаляр ачлгдв. Эндр лицейд 30 багш көдлҗәнә, арвн дөрвнь өөдән мергҗлттә болна, әрәсән Президентин мөрән хойр лауреат, таңһчин Толһачин мөрән һурвн лауреат бәәнә, тавн багш Хальмг Таңһчин ачта багшин өөдән цол зүүнә. Лицей күнд 90-ч җилмүдин эклцд школмуд хоорндк сурһулин комбинатын улд бүрдәгдсмн. Энүнә делгрлтд түрүн директор Владимир Головатов ик тәвцән орулсмн. Энүнә хөөн Истя Мушаев лицейиг чадмг кевәр һардҗ, материальн-техническ ул батруллһна төриг хаһлҗ, «Сән гисн сурһулин учреждень» гидг нер зүүснднь нилчән күргсмн. Лицейд олн зүсн негдлт, кружок болн секц үүлднә. Лицейин «Дизайн-студь» эврәннь үүлдврәрн мана таңһчд нер һарснь эднә буйнч седклин төсв ил медүлнә. Тиигәд эн негдлт Цутхлң хурлын «Буйн» гидг төсвд орлцад, гемтә-шалтгта бичкдүдт хальмг хувц уйҗ белглсмн. Келхд, байрин хургт тер бичкдүд эк-эцкнртәһән орлцад, билг-эрдмән үзүлҗ, лицейин багшнрт болн күүкд-көвүдт ханлтан өргв. өөнин керг-үүлдврт дәкәд хойр көвүнд хальмг хувцн белглҗ өггдснь эднд ик байр үүдәв.
Хальмг Таңһчин Улсин Хуралын (Парламентин) Ахлач Анатолий Козачко, Элст балһсна администрацин толһачин дарук Хонгор Марилов, таңһчин сурһуль-эрдмин министрин үүл дааҗадг Николай Манцаев, таңһчин сурһуль-эрдмин көдләчнрин профсоюзин рескомин ахлач Антонина Коокуева болн нань чигн кесг гиичнр лицейин өөнлә йөрәв.
Н.Манцаевин келсәр, 2020 җилд күцәгдх «Точки роста» гидг программар информатикин болн технологин кабинетмүд өдгә цага оборудованяр теткгдхмн. Эн кергт 1 сай һар арслң йилһгдхмн гиҗ дааврта һардач келсиг залд цуглрсн улс байртаһар тосв. Николай Гаряевич лицейин түрүн директор Владимир Григорьевич Головатовиг бүләнәр тодлҗ, санлынь тевчв. Тер цагт КалмГУ-д көдлҗәсән тодлад, лицей университетла бат залһлда бәрҗ үүлддг бәәсиг келв.
Байрин хургт лицейин түрүн директор В.Головатовиг бүләнәр тодлҗ, чадмг һардач, цаһан седклтә күн бәәсиг цуһар темдглв. Байрин хургт авальнь Раиса Петровна орлцв, энүнд белг бәрүлв. Лицейд олн җилдән көдлҗ йовсн Надежда Манджиевна Эрдни-Горяева болн Надежда Ивановна Яковенко Владимир Григорьевичиг тодлад, эн өрүн болһн сурһульчнриг үүдин өөр байртаһар тосдг бәәсиг келв. Дәкәд көдлмштән ирхләрн эн өрүн болһн һаза үс хулдҗах күүкд улсас үс хулдҗ авдг бәәҗ. Терүгән эн лицейиг хурадг көдләчнрт авч ирдг бәәҗ, тедн болхла хальмг цә болһад, цугтаһинь тоодг авъяс бәәсиг ветеранмуд бүләнәр тодлв. «Лицейд сурдг күүкн-көвүн болһниг Владимир Григорьевич меддг билә, теднә бәәдл-җирһләр соньмсҗ, эк-эцкнь ямаран бәәхинь сурдг бәәсмн. Кемр нег күүкнә экнь гемнәд, больницд тусхла, эн хөөннь эрк биш мендинь меддг билә»,- гиҗ ветеранмуд нанла хувалцв.
Тер төләд эн лицейд нег өрк-бүләс хойр-һурвн үрнь сурсн өрк-бүлмүд олн бәәнә. өнр-өсклң Максаевихнә өрк-бүлд болхла тавн көвүнь энд сурсмн, тегәд эдн видео илгәһәд, лицейин багшнриг өөнләнь йөрәв. Байрин хургин йовудт Ростов-на-Дону, Москва балһсдт, Германьд ода бәәдг улс йөрәлин үгән илгәснь бас өвәрц болв. Лицейин өөнин байрин хург үр-иньгин таалд, өрк-бүлин нәр кевтә байрта-бахмҗта кевәр давв гиҗ келх кергтә. Багшнр күүкд-көвүдлә хамдан ду дуулҗ, би биилҗ байрин концерт белдснь цугтаднь таасгдв. Элстин техническ лицейд дамшлтта болн мергҗлттә багшнр көдлдг, сурһулян сәәнәр сурдг күүкд-көвүд бәәдг деерән цуһар эдн билгтә, хоорндан ниитә бәәхиг байрин керг-үүлдвр медүлв.
Наталья ДАВАЕВА