Эрднь Ильджиринов газетин кергиг сәәнәр меддг билә
05-07-2017, 10:19 
Ууһн журналистнрин тускар келхләрн эн
күүнә тускар келлго бәәҗ болшго. "Хальмг журналистнр дунд Эрднь Манджиевич Ильджириновлә әдләр газет кедг күн ховр гихлә, өгҗәлҗ келлһн биш болх. Энүг ясн уга келәр, хара бәәхәр буульҗана гиҗ бичә медтхә. Эн йириндән тиим эрдмч күн билә. Ода чигн энүнә хая-хая белдсн газетин халхснь аһар уга далад гилвксн одн болҗ йилһрнә", - гиҗ газетин дәкн нег ветеран Лиҗ Улюмджиев үүриннь тускар бичснь терүгинь медүлҗәнә. Газетин макет келһнд, шин төрмүд олҗ босхлһнд, төриг диг-даратаһар үзүлхд Эрднь Ильджиринов даңгин үлгүр болдг билә.
Баһ цагасн авн көдлҗ йовсн Эрднь Манджиевич Ильджиринов бәәдл-җирһлиг сән меддг билә. Комсомолын болн партин даалһвриг күцәһәд, йовулсн талнь йовад, шунмһа болн седвәртә көвүн кергиг арднь орҗ күцәдг бәәсмн. Йирини көдлмштән дааврта күн болсн деерән олна үүлдврт эн орлцҗ йовла. Олн үг уга, йир дигтә-тагта эн күүнә тускар үүрмүднь Ильджириновин эс бичсн төр гиҗ уга болх. Өдгә цагин улс, селәнә комсомольцнр болн баһчуд, школ болн бичкдүдт сурһмҗ өглһн, Элст балһсна өслт, селәдин бәәрн Советмүдин
үүлдвр, депутатнрин туск келврмүд болн нань чигн төрәр Эрднь Манджиевич бичдг билә. Намаг "Хальмг үннд" ирҗ көдлхд ууһн эн журналист советск төрмүдин әңг һардҗала. Юм бичхдән бичкнәсн дурлсн бәәҗ. Школын эрсин газетд бичәд, хөөннь района "Шорвин колхозник" гидг газетд бичҗ йовсмн. Тер бийнь хөөтндән газетд көдлхв гиҗ сандго биләв гиҗ эн келдг билә. Комсомолын халхар шунмһаһар үүлдәд, тиигхд теегт шин җирһл батрҗ йовсн цагт учрҗах цуг хүврлтст орлцҗ йовв. Баһ Дөрвдә нутга ШКМ төгсәһәд, Эрднь комсомолын шиидврәр Шемнр сельсоветд ирҗ, умшлһна герин заведующ болҗ, терүнлә зергднь комсомолын ячейкиг толһалҗ көдлв. Хотдар йовҗ олн әмтн дунд цәәлһврин көдлмш кеҗ йовсан Эрднь Манджиевич зәрмдән тодлдг билә. Даалһвр күнд гиҗ цухрдго, көдлмшин гиигнәс хәәдго заңнь тиигхд ах үүрмүдин җирһлин үлгүр деер, тедниг дахҗ бийән әрвллго
көдлҗ йовсн цагт батрсн болҗана. Комсомолец Ильджиринов умшлһна гертән түрүнксиннь тоод радио орулсна тускар келҗ өгснь мартгдхш. Деерәс илгәсн дөрвн радиоприемникас негинь Эрдньд өгсн бәәҗ. Терүгинь радиотехникин зааврар тәвәд, тер дарунь шудрмг Эрднь көдлгүлв. Радио эклҗ келдг болснас авн умшлһна герт әмтн хәргәд ирәд, сүл зәңгс, көгҗмин айс, ду соңсхар цуглрдг болв. Тиигәд радио соңсулҗаһад, әмтнлә эн күүнддг билә. Сурһуль уга улст умшдг, бичдг дасхлһна көдлмшиг Эрднь бас шунҗ кев.
Шулун-шудрмг көвүн удсн уга ВЛКСМ-ин райкомин бюрон гешүнд суңгдһад, райкомин инструктор болҗ Эрднь көдлв. Күчр-күнд тер кемд ямаран чигн даалһврар селәдәр йовҗ, цәәлһврин болн нань чигн көдлмш кеҗ йовсн Эрднь кедү күнд бәәдлд туссн болх. Кергән
күцәхин төлә "кец дерләд", бүтн хот уга кедү йовсн болх. Тер хату-мөтү цаг хөөннь наснь ирсн кемлә илдәд, гем-шалтгар цогцинь зоваҗ йовла.
ВЛКСМ-ин таңһчин комитетин даалһвр күцәһәд, нег дәкҗ Сарпуль орҗ йовад, Эрднь хаалһдан "Улан баһчуд" гидг газетин редактор Очра Бадмла харһв. Тер күн Эрдньд газетин чинрин тускар келәд, редакцд ирҗ көдлх селвг комсомолец Ильджириновд өгв. Мел тер кемднь Эрднь терүнд бүтн хәрү өгч чадсн уга. Болв келсн үгинь мартсн уга бәәдлтә. Тиигәд 1933 җилд Эрднь Ильджиринов "Улан баһчуд" газетд ирҗ көдлв. Энд Инҗин Лиҗ, Евгеев Павел, Эрдюша Санҗ баһ наста көвүнд эс медсинь зааҗ өгәд, хаҗһринь чикләд, журналистин эрдмд дасхсн билә. Тиигәд Эрднь Ильджиринов эн газетд дөрвн җилдән
көдләд, зөвәр дамшлт хоршав. Дааврта сегләтр болҗ көдлҗәсн цаглань "Ленинә ачнр" гидг газетин редакторт энүг шиидв.
Баһ наста болн седвәртә редакторин һардврт газет ахр цагин дотр әмтнә, нег үлү багшнрин, сурһульчнрин оньгиг эзлв. Газетд барлгдсн материалмудын тускар болн редакцин эк татсн кергүдин тускар багшнрин таңһчин севлцән деер, комсомолын таңһчин комитетин хургудт дару-дарунь келгддг болв. Умшачнларн бат залһлда бәрдг газет дән эклтл һарч йовла.
Эрднь Ильджириновин журналистск билгнь "Хальмг үнн" газетд нег үлү ик делгрлт авв. Хөрн хойр җилдән төрскн келәр һардг газетд церглҗ йовв. Редакцин дааврта сегләтр, әңгин заведующ болҗ эн көдлҗ йовла.
1983 җилд бичсн нег бичгнь авад хәләй. "15 лет ВЛКСМ" гидг санаторьт амрлһнд одхларн чигн газетин тускар ухалад бәәснь медгднә. 1984 җилд газетд бичгдлһнә тускар эн бичҗәнә. Газетд бичгдҗәх улсин то баһрсинь эн һундлтаһар темдглҗәнә. Багшнр, номтнр, сурһульчнр, оютнр, нань чигн серлтә олн улс бәәх хотл балһснд әмтн төрскн газетән мууһар бичүлҗәхинь зааҗ бичҗ. Умшачнрт нерәдсн дуудвр белдәд, "Олн тадна дөң кергтә" гиҗ нерәдҗ. Терүг барлтха гиҗ нанд илгәсн бичгиг шидр хуучн бичгүд дундас олҗ авч, үүмҗ хәләвүв, умшув. "Тиигәд невчк цәәлһәд бичхлә, хальмгуд медәд чигн бәәх" гисн ицлән газетин ветеран бичгтән медүлҗ. Тер һундлта бәәдл ода күртл уурулгдад угань бас һундлта. Газетд бичгдлһн урдк кевәрн ик зовлңта йовдл болна.
Энүнә бичсн статьясиг, очерксиг, зәңгсиг әмтн таасҗ умшдг билә. Тер җилмүдт "Мана йиртмҗ" гидг әңг газетин халхст батрҗ, дигтә нег цагтан һардг билә. Терүнд йиртмҗиг, һазрин зөөриг харлһна, әрвнәр олзллһна тускар бичгддг билә. Дәкәд болхла, йиртмҗд дурта улсин тускар, төрскн һазрин зөөриг холванд өскҗәх улсин туск очеркс болн келврмүд баһ биш барлгддг билә. Эн әңгиг үүдәсн журналист Эрднь Манджиевич Ильджиринов терүнә
үүлдврт төрскнч седклтә олн улсиг хамцулсн билә. Тернь редакцин йоста штатн биш әңгнь бәәсмн. Йиртмҗин туск төрмүдиг халхстан өргәр үзүлҗ, эзни хәләцтә нүүрлгч дамшлт өргәр тархалһар орн-нутгт болсн ик хәләврт "Хальмг үнн" газетин редакц йиртмҗ харлһна Цугәрәсән обществин Ик алтн медаляр ачлгдсн билә. Энүнднь Эрднь Манджиевич Ильджириновин ик тәвц орсмн.
Барин халхар олн җил күцәмҗтәһәр көдлҗ йовсинь үнлҗ, Э. Ильджириновд РСФСР-н сойлын ачта көдләчин күндтә нерн зүүлһгдсн билә. Дала нань Күндллһнә һашгудынь болн ачлврмудынь тоолад керг уга, олн.

Галина ХЕЙЧИЕВА
\u0417\u0443\u0440\u0433\u0442: \u201dУлан баһчуд\u201d газет 1941 җ.
С.И.Эрдюшев, Э.М.Ильджиринов (зүн таласнь хойрдгч),
А.Л.Лопатина, Б.Б.Доржиев.