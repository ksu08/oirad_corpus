һазадын келн цугтад кергтә болв
10-02-2017, 17:34 
Мана эндрк гиич - Хальмг госуниверситетин доцент, филолог номин кандидат Людмила Бадмаевна ШАНАЕВА. һазадын келнә болн хамцу лингвистикин кафедрт номт көдлҗәнә. Педагогическ сурһуль-эрдмин болн биологийин факультетд англь кел оютнрт дасхна. Баһ цагтан Элстин 7-ч тойгта школыг төгсәснә хөөн һазадын келнә Пятигорск педагогическ институтд англь келнә багшин эрдм дасҗ авла, дәкәд хәрү төрскн школдан ирәд энд англь кел сурһульчнрт зааҗ йовсмн.

- Людмила Бадмаевна, танд бичкндк цаг тодлгдну?
- Би Сиврт, Тюменск областин Уватск района Уват селәнд 1956-ч җилд школд орлав. Селән ик ө-шуһу модна өөр бәәсмн, хошун модна читлг (кедровые орехи) селәнд авч ирәд хулддг билә, терүг би ода чигн тодлнав. Мини эцк Бадма Лиджиевич Башангинов дәәнә өмн бухгалтер болҗ Хальмг АССР-ин финансин министерствд, ЦИК-ин герт (ода Хальмг университетин негдгч корпус) көдлҗәсмн, Уват селәнд чигн тер эрдмәрн көдлдг болв. Мини эк, Мария Титовна, хәрд һархин өмн Хохлашова бәәсмн, экм көдлмш кедго билә, гертән күүкдән хәләҗәсмн. Иртыш һолын көвәд селән зогсҗасмн, эврә пристаньд кермс ирәд йовад бәәдмн. Маднас хол биш Тобольск балһсн, цааранднь Омск бәәсмн.
Маднла хамдан Уватд Манджиевихнә, Базанкаевихнә, Чонсаевихнә өрк-бүлмүд бәәдмн, хальмг һазртан ирснә хөөн чигн бидн эднлә итклтә үр-иньг, йоста элгн-садн болҗ нег-негән тевчәд, күндләд бәәләвидн.
- Эврә һазртан тадн кезә ирләт?
-1956 җилин ноябрь сарин чилгчәр бидн төрскн һазр талан һарч йовлавидн. Эцкм балһсна финансин әңгд көдлдг болв. Би 1-ч школын 1-ч класст цааранднь сурдг болув. Дәкәд мадниг классмудын сул бәәрн бәәсн механизацин школын герт йовулла, хөөннь 3-ч тойгта школыг тосххла, тендән би 6-ч класс күртл сурув. Таңһч босхгдсна хөөн әмтн олар Элстүр нүүҗ ирәд бәәв, тегәд 7-ч школын гер тосхгдв, бидн болхла өөрхн бәәләвидн, тегәд экм нанд шин школд ор гиҗ заав. Тиигҗ би 7-ч школд орад, терүг дөрвн җил болад 1966-ч җилд төгсәләв. Англь кел нанд Юлия Николаевна Перверзева болн Светлана Федоровна Басанова (Максимова) дасхҗала.
- Школан чиләснә хөөн та Пятигорск балһсна институтд сурлат, деед сурһульд орхд, шүүвр өгхд күнд болсн угай?
- Дегд күнд болсн уга. Бидн мана таңһчин сурһуль-эрдмин министерствин даалһврар сурлавидн, тегәд олна марһаст орсн угавидн, тернь болхла зөвәр ик бәәсмн. Болв негдгч курст сурхд күнд болад бәәв, яһад гихлә мана багд спецшколмудас ирсн күүкд-көвүд сурчала, зуг цааранднь сурад йовҗ, медрлән гүүдүләд сән ашт күрдг болув.
Маднд Пятигорскд дамшлтын болн теорийин грамматикиг Леонид Яковлевич Цвет дасхҗ йовсмн. Хөөннь эн нанд ик гидгәр дөң болсмн. Хальмг Правительствин сурврар Пятигорск һазадын келнә институтын англь келнә багшнр, тер тоод Цвет, Якубович, Леонович, Варава, Боголюбов өрк-бүлмүдтәһән ирлә, энд Хальмг университетд англь келнә әңгд көдлдг болв.
Эднд проректор Санал Батаевич Бадмаев үрвр келә, таднд цугтадтн патьр чеерүд угаһар өгх гиҗ келлә. Тер багшнр патьр уга бәәсмн, гер-бүүрән нәәмәдләд бәәҗәсмн, тернь болхла үнтә билә. Тиигҗ бидн Элстин базрт мини дурта багш Леонид Яковлевич Цветла харһлавидн. Тиигхд би невчк түрү бәәдлд туссн биләв. Яһад гихлә Дельгр күүкм һарад, Элстүр нүүх кергтә болв (тиигхд би Деед Яшкулин санаторн школд көдлҗәләв), аштнь көдлмш угаһар үлдүв.
Тегәд багштан тер түрү-зүдүһән келҗ өгүв. "Университетд мана кафедрт ода лаборантын орм бәәнә, ирәд көдл, би чамаг дөңннәв", - гиҗ Леонид Яковлевич келв. Тиигәд багшиннь дөңгәр көдлмш олҗ авув. "Энтн мана сән гисн оютнрин негнь, тегәд номин көдлмш чигн кех, багшлҗ чигн чадх", - гиҗ Леонид Яковлевич намаг дөңнв. Тиигхд кафедрин һардач болҗ Нана Санджиевна Бадмаева көдлҗәлә, тегәд намаг көдлмшт авад, хөөннь ассистент болҗ көдлүв.
- Номин көдлмш тана яһҗ эклв?
- 1983-ч җилд Калининск госуниверситетин (ода Тверь балһсн) аспирантурт һурвн җилдән сурһулян сурув. Аштнь логико-грамматическ теорийиг олзлад кесг кел дүңцүллһнә ул деер диссертацан Патрис Лумумбан нертә келн-улсин иньгллтин университетд Москвад харслав. Мини номин һардач академик Алексей Пумпянский бәәсмн.
Жюрин ханьд филолог номин доктормуд орҗасмн, болв цугтан мини шинҗллтиг дөңнв, нег чигн күн бурушасн уга, тиигҗ номин кандидат болув. Хөөннь 1991 җилд доцентин цолта болув. Университетд би кесг факультетд көдлләв, болв 1979-ч җиләс авн биологическ факультетлә залһлдатав.
-Тана оютнр ямаран медрлтәһәр университетд ирнә?
- Зәрмснь тату медрлтәһәр ирнә, яһад гихлә кесг школмудт һазадын келнә багш уга болна, наадкснь немш кел дасла. Тегәд зәрмснь келдг, бичдг болхла, наадкслань англь алфавитәс эклх кергтә болна. Мини оютнр биологий болн химий дасна, тегәд тер эрдмин терминологийиг эдн англь келәр медх зөвтә. Тиигчкәд умшдг күн ю келҗәхинь меддг арһта болх зөвтә. Оютнр һазадын келәр һарсн статьян учр-утхинь ахрар бичҗ белдх зөвтә.
Алжирәс, Мароккоһас, Казахстанас ирсн оютнр мини багд сурна. Эдн орс кел дассн деерән англь кел бас дасҗ авхар седҗәнә. Нег үлү Мароккоһас ирсн баахн көвүн цугинь түргәр дасна, яһад гихлә эн французск, арабск кел меднә, тегәд англь кел дасхд невчк амр болҗана.
- Төрскн келән меддвт?
- Ода хая-хая күүнднәв. Эк-эцкм хоорндан зуг хальмгаһар күүнддг билә, тегәд һунта күртлән би орсаһар келдго биләв, болв ода тернь мартгдад хуурла, зуг зәрмдән хальмгаһар келх дурн күрнә, болв күүнддг күн уга болна.
- Ямаран дегтр ода умшҗант?
- Институтд дасҗасн бичәчнрин үүдәврмүдиг англь келәр умшнав. Мини оютнр Шекспирин, Байрона сонетмүдәр, шүлгүдәр англь келәр наад тәвнә, Англин тууҗин, географин тускар викторин бүрдәҗ давулна, университетин олимпиадт орлцна.
- Зеенр тана кедүтә?
- Хойр зеетәв, Айса күүкн ода арвн һурвта, Роман зе көвүн арвта. Мини болһсн хот-холыг: дотр, боорцг, бөөрг, эдн таасна, зуг темс идхш.
- Тана аваль, шүлгч Шанан Дольган, таңһчд нертә күн бәәсмн, удл уга болх өөнднь ю белдҗәнт?
- Шанан Дольган сәәхн седклтә күн билә, нег-негән күндләд, дуран өгәд бәәләвидн. Дольган хальмг болн орс келәр бичҗәсмн. Терүнә үүдәлтин төлә би цуг таал тогтаҗалав. Тавн җил хооран Шанан Дольган сәәһән хәәлә. Терүнә найн насна өөнд шүлгүдиннь хураңһу һарһх седкл бәәнә. Тер кергт нанд Григорий Кукарека болн Василий Чонгонов дөң болх седклән медүллә. Ода дегтр барт белдгдҗәнә, терүнә үнинь ода медҗ авх кергтә. Таңһчин сойлын болн туризмин министерствәс дөң сурхар бәәнәв."Гөрәснә кичгин туск тууль" гидг наадынь наадһасин театрт тәвлә, Украинәс ирсн режиссер Олег Карнер тер кергиг һардла.
- Англьд одх саам учрв?
- Учрла, 2010 җилд Лондонд одад ирләв. Йир сән йовлһн болв, долан хонгтан тенд бәәләвидн, соньн кесг тоот үзх саам учрв.

ТүРВәН һуна