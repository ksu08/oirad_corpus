Эрүл-менд харлһна халхар нөкцлт батрҗана
15-03-2019, 18:03 | Таңһчин зәңгс » Эрүл-менд харлһн
Урҗ өдр Хальмг Таңһчин Толһач Алексей Орлов Китд орн-нутгин Хэбэй һазрас ирсн делегацла харһв. Нидн әрәсән болн Китдин һардачнр Хол дорд үзгин инвестиционн форумд мана хойр орн-нутгин регионмуд хоорндк нөкцлт батруллһна болн делгрүллһнә туск бооца батлҗ авсн билә. әрәсән болн Китдин регионмуд хоорндк хәрлцә батруллһн ик делгрлт авх гиҗ сангдна. Тер бооцаһас иштә мана таңһчин делегац давсн җилд Китд орн-нутг одад ирв. Бидн китдин партнермудла кесг объектст одҗ, маднд олн зүсн төсвин тускар келҗ өгсн билә, - гиҗ харһлтын эклцәр Алексей Орлов келв.
Делегациг толһалҗ ирсн Хэбэйин олн әмтнә правительствин һазадын орн-нутгудын кергүдин министерствин генеральн директорин дарук зерг Чэн Лэй эдниг байртаһар энд тосснд ханлтан өргв. Күндтә гиичин келсәр, делегацин ханьд эрүл-менд харлһна, селәнә эдл-ахун болн реформин делгрлтин специалистнр орв. Нидн Хальмгин делегац ирсн кемд зуралгдсн төсвс тохрахин төлә эдн манаһур ирәд, мана хойр регион хоорнд нөкцлт делгрүлх ик арһ бәәнә гиҗ эн темдглв.
Китд медицинә администрацин директор зерг Чэнь Пин таңһчин эмнлһнә учрежденьст одсна хөөн Хальмгт китд медицинә клиник секлһнә тускар күүндвр болв гив. Мана таңһчд эрүл-мендд туста олн зүсн ноһа урһалһна, медицинск кадрмуд белдлһнә төрмүд хаһлхин төлә шишлң закад батлҗ авх кергтә. «Эмнлһнә учрежденьст одсна хөөн бәәрн әмтн зүркнә-судцна гемәр олар гемтдгиг медвидн, китд медицин иим гемәс сәәнәр эдгәлһнд туслна. Бидн тана специалистнриг өңгәр сурһҗ дамшлтарн хувалцхдан белн бәәнәвидн. Эн төрмүд хаһлхин төлә бидн таңһчин эрүл-менд харлһна министерствлә хамцу үүлдхәр зуралҗанавидн»,- гиҗ зерг Чэнь Пин келв.
Делегацин ханьд селәнә эдл-ахун департаментин директор зерг Хун Юлинь билә, тегәд эн Хэбэйд мал асрлһна болн темс урһалһна туст сән күцәмҗ бәәхин тускар хувалцв. Эднә провинцд селәнә эдл-аху сәәнәр делгрҗәнә, эдн орн-нутгтан мал асрлһна болн тәрә-темс хуралһна халхар 5-ч орм эзлнә.
Хөөнә ноос эд-бод келһнә халхар нөкцлт олзта-туста болхин тускар коммерческ департаментин директорин дарук зерг Чжан Цзэнсюй бас келв. Хэбэй болн Хальмг Таңһч хоорнд хулд-гүүлгәнә, импортын болн экспортын өсв күцәҗ болхмн билә гиҗ гиич келв.
- Эндр болсн харһлтын йовудт мана орн-нутгуд хоорнд нөкцлт делгрүлхин төлә Хальмг Таңһчд шишлң көдлмшч баг бүрдәгдснә тускар медәд, бидн бас иим баг тогтахар зуралҗанавидн. Мана нөкцлт туста болҗ, иньглттин залмҗ бат болхин төлә иим баг эркн кергтә болҗана. Бидн эрүл-менд харлһна, селәнә эдл-ахун болн туризмин халхар хамцу үүлдхдән белн бәәнәвидн- гиҗ зерг Чэн Лэй келв.
Көдлмшч багмудын белдсн төсвиг әрәсән һазадын орн-нутгудын кергүдин министерствин болн РФ-н посольствин зөвшлт авсна хөөн тана оньгт тусхахвидн гиҗ харһлтд босхгдсн төрмүдиг ашлҗ Хальмг Таңһчин Толһач Алексей Орлов келв. Эрүл-менд харлһн, селәнә эдл-аху болн туризм мана нөкцлтин бооцана һоллгч зөрүллт болхмн. Эн җилин түрүн өрәлин чилгчәр бидн бооца батлхвидн гиҗ санҗанав. Хальмг Таңһч болн Хэбэй хоорнд батлгдх хәрлцән мана хойр орн-нутгин регионмуд хоорндк нөкцлт батруллһна үлгүр болхнь маһд уга, гиҗ Алексей Орлов темдглв.
Наталья ДАВАЕВА