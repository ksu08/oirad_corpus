Эңкр таңһчан бууляд\u2026
05-04-2018, 10:23 
Хальмг Таңһч мана -
Халун эңкр нутг.
Хортн-дәәсн уга
Хоорндан тиньгр җирһнә.

Өргн хальмг теегм
Өнр-байн һазр,
Олн келн-әмтн
Оньдин җирһлтә бәәнә\u2026
- гиҗ билгт төрскн таңһчан бууляд бичлә.

Мана университетин доцент, шүлгч Дарван Петрин бичсәр, Гедән Намруш соньн күн билә. Шүлгүдинь олн әмтн таасҗ умшдг бәәсмн. "Алтн Хальмг Таңһчм" гидг шүлгүдин хураңһунь баһчудт ик туста болсмн. Юңгад гихлә төрскнч седклтә Намруш Чемидович эврә һазр-усндан дурта билә.
Гедән Намруш хальмг улсин тууҗар, алдр цергчнрин баатр йовдлмудар соньмсҗ йовла. Тегәд билгтин үүдәлтд эн төрмүдт нерәдгдсн шүлгүд, келврмүд бәәнә. үлгүрлхд, "Увш хан" гидг шүлгтән 1771 җилд болсн тууҗлгч йовдлын тускар бичлә. Мазн баатриг чигн бууляд бичсн үүдәвр бәәнә.
Мергн баатр Мазн
Мөртә цергән дахулна.
Марлын чиктә мөрднь
Мөстә һолыг һатлна.

Мазн нойна цергнь
Махн улан тугта,
Лу һалар хасн
Лавта сенр зургта\u2026
Намруш Чемидович келврмүд, тодлврмуд соньнар бичдг билә. Келхд, "Төрскн һазрм, чамла кезә харһхув?" гидг келвртән хальмгудыг цааҗла харһулсн цагин тускар бичсмн. Арвн настадан өрк-бүлтәһән киитн Сиврт тусад, ик зовлң эдлсән олнд медүллә. "Занын чиктә хан" гидг хуучн цагин домг, "Ах-дү һурвн", "Алтн тоһстн" гидг туульс болн йөрәлмүд умшхд бас соньн. "Алтн Хальмг Таңһчм" гидг шүлгүдин хураңһуд 200 һар үүдәврнь орсмн. Гүн медрлтә Гедән Намруш кезәңк тууҗиг сергәһәд бичсн деерән өдгә цагин бәәдл-җирһлиг үүдәврмүдтән сәәнәр үзүлҗ йовла.