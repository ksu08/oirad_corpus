Чаңһ-чиирг, билгтә бичкдүд өсҗәнә
04-09-2014, 10:30 | Таңһчин зәңгс
Күүкд гемтлго, эрүл-дорул өсхлә, ямаран айта юмн. Шинкән бичкдүдин садт орҗах зәрм хө мөстә-һунта күүкд дару-дарунь царцад, гемтәд, әрә торсн бәәдл һарад, эк-эцкнрән зована. Тегәд чигн бичкнәснь авн күүкдин эрүл-мендинь батрулх кергтә.
Октябрьск района Ик Царң селәнд «Айс» гидг бичкдүдин садт күүкдин цогц-махмудынь чаңһалһна, физкультур делгрүллһнә кергт һол оньг тусхана. Хальдврта гемәс гетлүлхәр болн эрүл-мендинь батрулхар олн зүсн урһмлын эфирн тос үнршлүлһнә эмнлһ (ароматерапия) олзлна. Гер дотрк аһарин чинр ясрулдг ионизатор энд олзллһн күүкдин эрүл-мендд туста болҗана. Дәкәд болхла су-джок эмнлһнә эв-арһ чигн энд өргәр олзлгдна. Күүкдт массаж кеҗ, ки авлһна гимнастик олзлҗ, эднә цогц-махмудынь чаңһана. Сурһмҗлачнр эн туст мергҗлтән өөдлүлҗ, шишлң белдвр авсмн. «Валетек» компань кеҗ һарһдг витаминтә кисельмүдәр бичкдүдиг теткҗ, хотынь ясҗ, киитн цагт царцдг гемәс саглулна.
Бичкдүдин садын көдләчнр үүлдвртән нүүрлгч эв-арһ олзлҗ, өдгә цагин некврмүдлә ирлцәтәһәр көдлхәр шунна. Энд логопед келнь му бичкдүдиг сурһҗ, келинь өргҗүлнә. Хальмг келнә багш Сәәхлә Надвидова күүкдт төрскн кел дасхна. Сәәхлә Джамбаевна хальмг келнә кичәлин методическ зура белдлһнә таңһчин марһанд ончрсмн. «Мини өрк-бүл» гидг төсв эн ухалҗ белдв. Сурһмҗлач Эльза Цебекова ниднәһә «җилин багш» гидг таңһчин марһанд орлцҗ, күндтә һурвдгч орм эзлсн билә. Коллективин ханьд бичкдүдлә ээлтә, гүн медрлтә, үүдәгч кевәр көдлдг улс йовна. Эдн күүкдт дуран, седклән өгч, эднә билгинь делгрүлнә. Бичкдүд төрскн келән гүүнәр дасна, сәәнәр дуулна, биилнә.
90 бәәрнтә «Айс» бичкдүдин садыг 1980-ч җилмүдин эклцәр эдлврт орулсмн. Урднь эн «Калмыцкий» совхозин медлд бәәсмн, 1995 җилд Октябрьск района медлд орсмн. Хөөннь гериг ясҗ шинрүләд, бәәринь невчк уудулҗ икдүлсмн. Ах сурһмҗлач Лариса Балаеван келсәр, өдгә цагт бичкдүдин садт 4 баг бәәнә, ут тоодан 95 бичкн орна. җил болһн зуни кемд энд ясвр кегднә. Болв гер хуучн болад, сүл җилмүдт хур орсн цагт герин ора ивтрәд, усн ордг билә. Эн зунар бәәрн бюджетәс 1 сай 800 миңһн арслң йилһгдәд, өдгә цагин некврлә ирлцҗәх кев-янзта сән чинртә ора кев. Эннь цугтаднь байрта йовдл болв. «Бетонинвест» ООО-н көдләчнр герин ора сольлһна тосхлтын көдлмш кев. Сурһмҗлачнр болн эк-эцкнр арһ-чидлән һарһҗ, гер дотрк ясвр төгсәв. Эдн герин ораһинь шалдҗ, эрс, терзмүдинь ширдҗ, гериг шинрүлв.
Бичкдүдин садын хаша-хаац дотркнь кецү сәәхн бәәдлтә. Энд көк нуурт өөмҗәх цаһан хунмуд үзҗ болхмн. Дәкәд болхла туульсин дүрмүд, тер дотр арат болн һуйрар кесн долда, һахан һурвн кичг, аю, зара, нань чигн соньн дүрмүд харһна. Энүг һартан өөтә улс төгәһәр, усна пластиков шилмүдәр, нань чигн тоотар кеҗ, олн зүсн өңгтә ширәр ширдҗ. Сурһмҗлачнр күүкдиг соньмсулҗ, эднә төлә ке-сәәхн, таалмҗта бәәдл тогтаҗ, эднд байр үүдәхәр зүткнә. Юңгад гихлә бичкндк цаг хамгин байрта, хөвтә-кишгтә цаг болҗ тодлгдх зөвтә. Тегәд чигн Вера Музраеван һарддг «Айс» бичкдүдин сад үлгүр болгч бичкдүдин сурһуль-эрдмин учреждень гиҗ тоолгддгнь орта гиҗ сангдна.