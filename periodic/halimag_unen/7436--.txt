Цаһан Салкинад дем өгв
27-02-2018, 10:06 
Цаһан Сарин байриг бүкл сарин туршарт темдглдг. Тегәд чигн Цаһан Сарин өдрмүдт Цаһан гидг сәәхн нертә бичкн күүкнд дем күргснь энтн сән йор гиҗ сангдна. Ташр эн күүкн февраль сард 10 нас наслв. Тегәд "ЕвроСибОйл" компаня һардач Марат Саттаров ниднәһә нерәдсн мөңгнә сертификатыг ода ил мөңгәр һарһҗ, 100 миңһн арслңгиг Цаһана һаһаднь, Елена Салкинад, болн наһц эгчднь, Джиргал Бубеевад, бәрүлҗ өгв. Цаһан Салкина 2016 җилин сентябрь сарас авн Өмн үзгин Корейд, Сеул балһснд, эмнлһ авчана. Эн җилин апрель сард зуралсн эмнлһн төгсх. Эмчнр күүкнә эрүл-мендинь шинҗлҗ, эмнлһнә ашинь, цааранднь альд эмнлһ авхинь медх. Цаһана элгн-саднь Марат Нурулловичд зүркни ханлтан өргв. Эднә келсәр, мөңг хоршаллһна тооцана түрүн тойг хаагдв. Ода шин тооцана тойг орчулгдад белдҗәнә гив. Таңһчин олн улс, әрәсән әмтн, Америкд бәәдг хальмгуд, цуг өр җөөлн седклтә улс дөңгән күргҗәнә. Эднә нилчәр Цаһан эмнлһ авчана, эднә ач-тусар эрк биш эдгх гиҗ цуһар иткҗәнә. Цаһана эцкнь, Лиджи Валерьевич, Сеулас җиңнүлҗ, буйнч седклин концертд орлцсн билгтнрт, "ЕвроСибОйл" компаня һардач Марат Саттаровд болн дөң-нөкд болсн цуг өр-өвч седклтә улст ханлтын үгән нерәдв.
Темдглхд, "ЕвроСибОйл" компань таңһчд бүрдәгддг социальн чинртә олн керг-үүлдврмүдт орлцҗ, демән күргнә.
Маргарита АРЗАЕВА
Э.Бюрчиевин цоксн зург