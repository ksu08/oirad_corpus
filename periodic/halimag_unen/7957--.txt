Арһлачнрин үүлдвриг дөңнхәр
28-04-2018, 09:07 
Түрүләд РФ-н ТПП-н вице-президент Максим Фатеев әрәсәд хулд-гүүлгәнә-промышленн палатмудын системд экспертн үүлдвриг делгрүллһнә төрмүдин тускар илдкл кев. Бизнесиг экспертн халхар дөңнллһнә туст хулд-гүүлгәнә-промышленн палатын системин чинрнь өөдлҗәнә. Тегәд чигн экспертн үүлдвриг улм өргҗүлх кергтә. Орн-нутгт олн зүсн керг-төрәр үүлдвр күцәдг экспертмүдин диг-дараг батлх кергтә болҗана. ТПП-н экспертн системин үүлдвриг материальн-техническ тетклһиг ясрулхмн гив.
Дарунь Ростовск областин Хулд-гүүлгәнә-промышленн палатын вице-президент Светлана Абдулазизова регионд йос заллһна органмудла хамцу үүлдҗ, баһ бизнесиг дөңнҗ, инвестиционн төсвсиг бәәдл-җирһлд тохралһна тускар келҗ өгв. Ростовск областин ТПП арһлачнрт төсвсинь күцәлһнд дөң болҗ, регионд инвестиц оруллһнд нилчән күргҗ, күцәмҗтәһәр үүлдҗәнә. Эннь баһ бизнест болн Хулд-гүүлгәнә-промышленн палатд чигн олзта-орута болҗахнь лавта.
Сүүрин йовудт нань чигн чинртә төрмүдәр күүндҗ, аштнь төр болһнар шиидвр һарһҗ, ирлцңгү тогтаврмуд батлв.
Маргарита АРЗАЕВА