Шинрлтин болн күцәмҗин хаалһар йовна
04-10-2014, 13:34 | Таңһчин зәңгс
Кесг арвад җилин туршарт бидн багшин өдр темдглнәвидн. Эдниг сурһульчнрнь, эк-эцкнрнь күндлнә, хөв-кишг, бат эрүл- менд дурдна. Элстин болн райодын школмудын коллективс, багшнр ончта күцәмҗ бәрҗ нерән дуудулна. Эн җил әрәсән хамгин сән 500 школын тоод Элстин лицей болн олн профильтә гимназий орв. Лицей болхла хойрдад өөдән нер зүүҗәнә.
Элстин болн райодын сурһульчнр кесг предметәр болдг орн- нутгин болн таңһчин олимпиадт орлцҗ итклтә диилвр бәрнә. Биологийин болн экологин, тууҗин болн зөв-йос медлһнә халхар хальмг сурһульчнр йилһрнә. Энүнд эднә багшнрин ик нилчнь бәәхнь лавта.
Эндр өдр мана орн - нутгт болн таңһчд техническ дисциплинмүд, естественн номин предметмүд даслһнд һол оньг өггдҗәнә, яһад гихлә эн халхар ода хамгин шин технологийс промышленностьд болн селәнә эдл- ахуд олзлгдх, терүнә кемҗән цаг ирвәс өсәд йовх , тегәд медрлтә специалистнр икәр керглгдхнь лавта. Тегәд мана сурһульчниг физикәр болн математикәр, химияр, биологийәр белдлһнә кемҗәг өөдлүлх кергтә, тернь өдгә цашгин һоллгч төрнь болҗана. Багшнрин җалв өөдлүллһнә керг-үүлдвр цааранднь чигн күцәгдх.
Энүнә тускар Элстд, октябрин 3-д Басңга Бааатрин нертә Келн-улсин драматическ театрт болсн байрин сүүрт эврәннь йөрәлин үгдән правительствин Ахлач, таңһчин Толһачин үүлиг цаг зуур дааҗах Игорь Зотов келҗ багшнриг теднә өдрләнь йөрәһәд күцәмҗ дурдв.
- Тана байрин хургт орлһн нанд ик өргмҗтә сән йовдл. Эн сән өдрлә цуглрҗ тадн чинртә төр тәвнәт, шинрлтин тускар ухалнат. Мана таңһчин багшнр әрәсән кемҗәнд ончта күцәмҗ бәрҗ нерән дуудулҗана. Тиим болв чигн күцәх олн түр бәәнә. Ода хамгин түрүнд селәнә щколмудт сурһульчнрин то баһрҗ ода, болв эн бәәдл өөрхн иргчд сольгдх гиҗ бат ицгтә бәәнәв. Мана таңһч уралан йовҗ йовна, цуг күнд-күчр кергүд чигн цаг ирвәс хаһлгдад йовхнь лавта.
Хуучн авъясан чигн, ветеранмудын дамшлтыг чигн мартхмн биш. Мана парламент шин нормативн документс батлҗ сурһуль-эрдмин системиг делгрүллһнд бас нилчән күрх- гиҗ таңһчин Улсин Хуралын (Парламентин) Ахлач Анатолий Козачко келв.
өдгә цагт таңһчин школмудт шинрүллһнә, федеральн программст болн төсвд орлцлһна ямаран ик көдлмш күцәгдҗәхин, терүнд ик тәвцән орулҗах нүүрлгч багшнрин тускар эврәннь соңсхвртан сурһуль - эрдмин министр Николай Манцаев келҗ өгв. Мана таңһчин Ик Буурла района цутхлңд болн Көтчнрә район Сарпа селәнд шин школмуд секгдлә, ут турштан әрәсәһәр болхла 50 шин школ эдлврт орсмн, тегәд бидн орн - нутгин йовудас ард хоцрҗахшвидн. Эн болн иргч җилд Элстд болн райодар школмуд цааранднь тосхгдх, тер мет бичкдүдин садмудын то чигн хамгин түрүнд хотл балһснд икдх гиҗ министр темдглв.
Йилһән сән багшнрин нерн чигн байрин сүүрт заагдв. Эднд өөдән ачлвриг болн дипломсиг правительствин Ахлач Игорь Зотов бәрүлҗ өгв.
әрәсән Федерацин ачта багшин күндтә нерн Яшкуль селәнә олн профильтә гимназин багш Самтанова Евгения Александровнад зүүлһгдв. Кесг җилдән күцәмҗ бәрҗ көдлҗәх нүүрлгч багшнрас кесгнь келн-улсин «Сурһуль- эрдм» гидг һоллгч чинртә төсвд күцәмҗтәһәр орлцҗ әрәсән Федерации Президентин мөрән лауреатнр болв. Тер тоод Элстин лицейин тууҗин болн обществознаня багш Манцева Кермен Эдуардовна, Троицк гимназин технологийин багш Эрендженов Эрдни Санджиевич, Комосомольск гимназин немш болн англь келнә багш Эрдни- Горяева Галина Егоровна ачлгдв.
Дәкәд тәәз деер Хальмг Таңһчин Толһачин « Хальмгин йилһән сән багш» гидг мөрән төлә болсн марһана дииләчнр һарв. Тер тоод Целинн района Хар – Булг селәнә дундын школын учитель хальмг келнә болн литературин багш Лиджиева Татьяна Владимировна, Элстин олн профильтә гимназин географин багш Самаева Елена Нарановна болн Городовиковского района Виноградненской школын технологин багш Харгелюнова Татьяна Вениаминовна болн нань чигн багшнриг өөдән ачлврла правительствин Ахлач Игорь Зотов йөрәв.
«Билгтә баһчуд» гидг номинацд җил болһн өгдг таңһчин Толһачин мөрәһәр 20 сурһульч ачлгдв. Эднәс кесгнь әрәсән хамгин ик нертә болн тоомсрта вузмудт ода сурчана. Тер тоод Хар һазра роайона Комсомольск гимназин 11-ч классин сурһульч Адьянов Очир Николаевич, Элстин Орс келн-улсин гимназин 8-ч классин сурһульч Алиев Али Айдынович, Элст балһсна Хальмг келн-улсин гимназин 10-ч классин сурһульч Абушинов Араш Владимирович, Элстин 3-ч тойгта школын 10-ч классин сурһульч Басангова Валерия Алексеевна болн кесг нань чигн сурһульчнр йилһгдв.
«Хальмг Таңһчин ачта багш» гидг күндтә нериг ик баг багшнрт зүүлһгдв. Тер тоод Орс келн-улсин гимназин директорин дарук Бадмаева Римма Босхомджиевна, үстин района Цаһан Амна гимназин багш Бадмаева Лидия Арсентьевна, Приютненск района Булуктинск дундын школын директорин дарук Басангова Мария Сяряевна, Яшкульск района Молодежненской школын директорин дарук Басангова Любовь Михайловна болн сурһуль-эрдмин халхин нань чигн көдләчнрт өөдән нерн зүүлһгдв, эн йовдлла багшнриг таңһчин Улсин Хуралын (Парламентин) Ахлач Анатолий Козачко йөрәв.
Тер мет көдлмштән күцәмҗ бәрсн ик баг багшнр таңһчин правительствин Күндллһнә һашгудар ачлгдв. Тер тоод Элистинской классической гимназин багш Бадминова Людмила Николаевна, учитель биологии средней г. Элистин 10-ч тойгта школын багш Даваева Инара Васильевна. Эдниг сурһуль-эрдмин министрин үүл дааҗах Николай Манцаев йөрәв.
Тер мет эн байрин хургт правительствин Ханлтын һашгар кесг багшнр ачлгдв. Тер тоод Элстин классическ гимназин багш Лиджиева Кермен Очировна, Орс келн-улсин гимназин багш Сакилова Кермен Кануровна, Элстин 12-ч тойгта школын багш Шивлянова Марина Борисовна йилһгдв. Таңһчин Толһачин Ханлтын һашгар немр сурһуль-эрдмин педагог Сулейманова Зинаида Рафиловна ачлгдв.
Мана таңһчин сурһуль-эрдмин системиг делгрүллһнд ик нилчән КТК-Р» компань ик тәвцән орулна. Тегәд сурһуль-эрдмин министерствин Ханлтын бичг «Каспийск турван сурвлҗна консорциумин - Р» ЗАО-н генеральн директор Брунич Николай Григорьевичд болн Хальмг Таңһчин правительствлә залһлда бәрдг «КТК - Р» ЗАО-н элч Чиджиев Улюмджи Улюмджиевичд бәрүлҗ өггдв.
Таңһчин сурһуль-эрдмин көдләчнрин профсоюзин рескомин Күндллһнә һашгар Элстин 2-ч тойгта школын багш Маслова Валентина Григорьевна болн 21-ч школын директор Сим Тамара Чан-Юновна ачлгдв, Күндллһнә һашгиг эднд профсоюзин рескомин ахлач Коокуева Антонина Ивановна бәрүлҗ өгв.
Тер мет математикин багшнрин таңһчин «Куб» гидг олимпиадын дииләч - 1- ч тойгта Городовиковск школын багш Буринова Наталья Владимировна; нүүрлгч орм эзлсн 3 - ч тойгта Городовиковск школын багш Колаева Ирина Анатольевна, Целинн района Чагортинск школын математикин багш Санджиева Светлана Бадмаевна, үстин района Барунск дундын школын багш Эльдяшева Римма Ульяновна, Яшалтинск района Октябрьск школын багш Сангаджиев Виктор Николаевич дипломсар болн үнтә белгүдәр ачлгдв. Эдниг КГУ-н проректор Дмитрий Лапушко йөрәв.
Тиим кевәр мана таңһчин багшнр кергән сән аштаһар күцәҗ сурһульчнртан бат медрл өгч сурһуль;эрдмин халхиг цааранднь делгрүлҗ шин эВ-арһ олзлҗ нерән туурулҗ йовна. Багшин сән өдрлә дәкәд нег йөрәҗ эднә сурһульчнрнь эңкр сурһмҗлачнртан хөв - кишг, бат эрүл - менд, күцәмҗ дурдҗана.
Байрин хургин таңһчин школмудын үүдәгч коллективсин уйн наста артистнр концерт үзүлв.
ТүРВәН һуна