Суңһврт цугнь белн
05-09-2018, 10:33 
Хальмг Таңһчин Улсин Хуралд
депутатнриг суңһлһнд белдлһнә кем төгсв. Таңһчин иргн болҗах даавран медүлх цаг ирв
Суңһвр болтл цөөкн өдр үлдв. Таңһчд болҗах политическ ик чинртә йовдлд ямаран белдвр кегдснә тускар "Калмыкия" РИА-д болсн брифингд Хальмг Таңһчин Суңһврин комиссин ахлач Александр Дикалов келҗ өгв. Суңһврт белдлһнә бүрдәмҗин ик көдлмш кегдсинь эн темдглв. Суңһврт әмтн оларн ирҗ орлцхинь күцхәр, эн туст күн болһна даавринь өөдлүллһәр баһ биш көдлмш кегдсинь Дикалов онц темдглҗ келв. Иигәд Хальмг Таңһчд суңһврин йовудыг Олна палатмудын элчнр бүрткдг йовдл закани ул деер батлгдв. Зуг цөн регионмудт иим йовдл батлгдсн бәәнә.
Дәкәд болхла, суңһврин комиссин ахлачин темдглсәр, суңһврин ни-негн өдрлә суңһврин бюллетеньсиг диглҗ тоод авлһна комплексмүд олзлгдхмн. Талданар келхлә, әмтн дууһан яһҗ өгчәхинь техническ эв-арһин дөңгәр тоод авхмн болҗана. Ашлгч протоколмудыг орулҗ авлһна участксар видеобүртклһн кегдхмн. Эрүл-менднь тату болн ик наста улст дууһан өгхднь эвтә болх бәәрнс белдгдсн бәәнә. Теднә төлә участксиг герин негдгч давхрт сексн бәәнә. Суңһврин участкд орхд дөң болх пандусмуд болн нань чигн шишлң тоот углгдсмн. Нүднә харань му суңһачнрт дөң болхин төлә кабинкст шишлң трафаретмүд болн текстиг икдүлдг козлдур тәвгдсмн.
Суңһвриг әәмшг уга таалд давулхин төлә зөв-йосиг харсгч органмудын элчнр бат диг-дара теткхмн. Суңһврин участкин комиссь бәәршсн гермүдүр ордг үүднд дууһан өгхәр ирсн иргнмүдиг металлодетектор гидг эв-арһар бүрткҗ хәләхмн болҗана.
Суңһврин цуг участксар бюллетеньс күрггдсн бәәнә, гиҗ Александр Дикалов батлҗ келв. Бюллетеньс орс болн хальмг келәр барлгдсн бәәнә. Суңһврт орҗах политическ йисн парть терүнднь бичгдсмн. Болв теднә негнь - "әрәсән коммунистнр" гидг парть зарһин шиидврәр суңһврт орлцшго болҗана.
"Суңһврт белдлһнә кем төгсв, - гиҗ Александр Дикалов үгән товчлв. - Ода иргни даавран күцәх цаг ирв. Эн суңһврт чигн әмтн оларн ирҗ, таңһчиннь иргчин төлә дууһан өгх, гиҗ ицҗәнәвидн. әмтн ни-негн кевәр суңһврин өдр дууһан өгхлә, бүрдәмҗин өөдән таалд иргни даалһвран күцәхлә йир сән болхмн".
Эн суңһврин өдрлә таңһчд Ик Буурла, Приютна,Яшкулин райодын хургудт, тер мет Ик Чонса СМО-д немр суңһвр болхмн.
Мана зәңгч