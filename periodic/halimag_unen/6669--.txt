Журналистнриг урмдулхар
14-11-2017, 09:46 
Журналистнрин марһан кесг номинацар бүрдәгдв. Жюрин гешүн Галина Козорез эврәннь ухан-тоолврарн хувалцв. "Урдк цагин журналистнрлә дүңцүлхлә, өдгә цагт көдлҗәх журналистнрин мергҗлтнь тату. Учрнь юундв гихлә, урднь көдлҗәсн журналистнр
вузмудт журналистикин факультетд эрдмәрн медрл авсн болдг. Тегәд чигн эндрк журналистнрин профессиональн белдврнь теднәс
дор гиҗ тоолҗанав гив. Кесг өдр телеүзлин болн радион соңсхврмуд хәләҗ болн соңсҗ, гүүнәр шинҗлүв. Радиод көдлдг режиссер
Савр Манджиевин өөдән чинртә көдлмшнь темдглхәр седҗәнәв. Режиссерин номинац марһанд уга, тегәд чигн келҗ болҗана.
ВГТРК-н журналистнр эс орлцснь һундлта, зуг радиод көдлдг журналистнр орлцҗана. Тер мет "Хамдан" телеүзл өдр сө уга көдлдг болвчн, марһанд цөөкн соңсхвр илгәҗ.
Тер мет Николай Санджиев блогерин номинацд орлцсн улсин үүдәлтин көдлмшнь дала үзмҗтә биш гиҗ темдглв. Болв цааранднь иим марһан дәкәд чигн давулгдх. Журналистнр даавртаһар, кинән кевәр марһанд белдвр кехнь лавта. Жюрин гешүд журналистнрин
көдлмшиг үнлсн кемд эднә хәләц, тоолврнь, үнллһн әдл биш болв. Марһана мөрән саң 50 миңһн арслң тогтаҗана. Тегәд чигн эн
мөңгн деер дәкәд дөрвн мөрә немгдхмн. Эн марһан журналистнриг урмдулад, эднә күч-көлсинь үнлҗ, барин делгрлтд орулҗах тәвцинь темдглхмн гиҗ Санал Шавалиев келв.

МАНҖИН Маргарита