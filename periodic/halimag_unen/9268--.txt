Келснь үгнь тоомсрта болтха!
21-11-2018, 10:18 
Ноябрин 21-д һазадын орнд болн әрәсәд Цугделкән телеүзлин өдр темдглнә. Эн сән өдрлә таңһчин салврин көдләчнриг таңһчин Толһач Алексей Орлов йөрәв. "Хальмг телеүзлин көдләчнр орн-нутгт, делкәд, мана таңһчд болдг олн зүсн йовдлын тускар дару-дарунь зәңглнә, социальн болн экономическ олн төрәр бичнә, олна тоолвр тогталһнд ик нилчән күргҗ, таңһчд социальн тогтурта, сән бәәдл тогталһнд ик тәвцән орулна.
Тадн кергән йилһән сәәнәр меднәт, өөдән мергҗлтән үзүлнәт, көдлмшән үүдәгч кевәр болн даавртаһар күцәнәт, тегәд чигн олн әмтн тана көдлмшиг күндлнә, тана келсн үгд иткнә. Эн байрин өдрлә хальмг эфирин цуг көдләчнрт кергтән итклтәһәр церглснднь, седклән өгч көдлснднь ик ханлтан өргҗәнәв. Онц ханлтын үгән таңһчин телеүзлин ветеранмудт медүлхәр седләв, эдн тана коллектив батруллһнд болн терүнә делгрлтд ик нилчән күргсмн", - гиҗ таңһчин Толһачин Йөрәлин бичгт келгдҗәнә.
Тер мет таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов таңһчин телеүзлин көдләчнриг болн ветеранмудыг йөрәҗ, эдн бат эрүл-менд эдлҗ, кергән улм үүдәгч дааврта кевәр күцәҗ йовхиг дурдв.