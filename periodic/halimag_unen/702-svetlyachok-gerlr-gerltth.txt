«Светлячок» герләр герлттхә
27-10-2014, 14:00 | Таңһчин зәңгс
Мана таңһчд күүкдиг бичкдүдин садт ормар тетклһнә төр сәәнәр күцәгдҗәнә. Эн җил таңһчин хотл балһснд хойр шин сад эдлврт орулгдв. Тер мет үүлдҗәх бичкдүдин садмудт ясврин көдлмш кегдәд, бәәрнс хүврүлгдәд, немр ормс тогтагдҗана.
Одахн Элстд байрта йовдл учрв. Хомутниковин уульнцд бәәдг «Светлячок» гидг 8-ч тойгта бичкдүдин садт ясвр дуусгдад, хойр шин баг секгдв. Эн ончта йовдлд нерәдгдсн керг-үүлдврт Элст балһсна администрацин толһач Сергей Раров, балһсна администрацин сурһуль-эрдмин заллтын һардач Истя Мушаев, эк-экцнр болн бичкдүд орлцв. Шин бәәрн секлһнә улан тасм керчллһнә зөв Сергей Раровд болн бичкн көвүн күүкн хойрт өггдв. Дарунь бичкдүдин садын һардач Зоя Леджинова цугтаднь шинрүлгдсн бәәрнсиг хәләтн гиҗ үрвр кев. Бичкдүдин садт шинрүллһнә көдлмш хойр сард кесмн. Эн цагин эргцд тосхачнр хораст ясвр кеҗ, дәкәд немр бәәр тосхв. Бичкдүдин сурһуль-эрдмин региональн системсиг шинрүллһнә программ күцәлһнә йовудт федеральн болн бәәрн бюджетмүд ут тоодан 3 сай 836 миңһн арслң һарһгдв. Ода энд немр ормс бүрдәгдәд, нааран дәкәд 50 бичкн орх. Шин багмуд бәәршлх бәәрнс өдгә цагин некврлә ирлцәтәһәр шинрүлгдсн бәәнә. Бичкдүд унтдг болн нааддг сарул хорас шин мебеляр болн оборудованяр теткгдв. Күүкдин төлә сән таал тогтагдв.
Дарунь цуһар көгҗмин залд орв. Энд сурһмҗлачнр, эк-эцкнр, күүкд, ясвр кесн «Югпроектстрой» ООО-н көдләчнр Сергей Раров цугрлсн улсиг байрта йовдлла йөрәҗ, үг келв.
- Мана балһснд ода деерән 6 бичкдүдин садт немр шин багмуд секгдв. Ут турштан 12 бичкдүдин учреждень шинрүлгдәд, немр ормс бүрдәгдх. Удлго 8-ч тойгта дундын школын медлд, Ар-Барун үзгт болн Аршан селәнд немр багмуд бүрдәгдх. Бичкдүд нааран байрта седклтәһәр ирҗ, сән сурһмҗ болн медрл авч, чик седклтә иргнмүд болҗ өстхә, - Сергей Васильевич йөрәҗ, киитрүләч белглв. Тер мет Истя Мушаев, ЭГС-ин депутатнрин нерн деерәс Мерген Ким йөрәлин үг келв. Керг-үүлдврин чилгчәр бичкдүд билг-эрдмән үзүлҗ, әмтнд байр-бахмҗ үүдәв.
Маргарита Манджиева