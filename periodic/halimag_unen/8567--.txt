әмтнә җирһл ясрулхар
29-08-2018, 10:13 
Шидр Хальмг Таңһчин правительствин Ахлач Игорь Зотовин һардврт таңһчд "Цифровая Калмыкия" гидг коммерческ биш организац бүрдәлһнә төрәр селвлцән болв. әрәсән Президент Владимир Путин Федеральн Хургт кесн Дуудврин ашт мана орн-нутгт 12 төсв бәәдл-җирһлд тохрагдхмн. Теднә негнь цифровой экономик делгрүллһнд нерәдгдҗәнә. Ода деерән "Цифровая экономика" гидг федеральн организац тогтагдсн бәәнә, терүг Александр Зорин һардв. Мана таңһчд региональн организац бүрдәлһиг эн дөңнв. Тер мет эн төсвиг Хальмг Таңһчин Толһач бас дөңнҗ, эн төсв таңһчин әмтнә җирһлин таал ясруллһнд туслх гиҗ тоолҗана.
Селвлцәнд орлцсн таңһчин электронн правительствин делгрлтин заллтын һардач К.Патрушев, таңһчин экономикин министр З.Санджиева, сурһуль-эрдмин болн номин министр Н.Манцаев, эрүл-менд харлһна министр Ю.Кикенов өдгә цага шин эв-арһс болн технологий олзллһн әмтнә җирһлин таал ясруллһнд ямр кевәр туслхин тускар хувалцв. Тиигәд, эндр мана таңһчд эмнлһнә учрежденьсиг сән чинртә интернетар тетклһнә төр хаһлгдҗана. Селән һазрт бәәдг ФАП таңһчин эмнлһнә учрежденьсла залһлда бәрҗ, әмтнд түргн дөң күрглһнә туст селвлцҗ чадх. Мана таңһчд 600 көдлмшч орм оргтехникар тетклһнә төлә федеральн программар 446 сай арслң авхмн. Удл уга таңһчин эмнлһнә учрежденьст пациентин электронн картмуд орулгдхмн, тер цагт күн болһн федеральн клиникд одсн цагтан эрүл-мендин шинҗллтин туск документсән үзүлҗ чадх. Сурһуль-эрдмин халхд болхла электронн дневник олзллһн орулгдх. Эк-эцкнр үрнәннь темдгүд, кичәлмүдин диг-дара хәләҗ чадхмн.
ЖКХ-н халхд "Умный дом", хаалһд әәмшг уга бәәдл тетклһнә халхд "Безопасный город", эрүл-менд харлһнд "Телемедицина" болн нань чигн эв-арһс мана таңһчд цифровой экономик делгрүллһнд туслҗ, әмтнә җирһл ясрулх гиҗ күләгдҗәнә.
Мана зәңгч