Билгтә сурһмҗлач байр үүдәнә
08-10-2014, 18:11 | Таңһчин зәңгс
Ода бидн цугтан хальмг кел дасх кергтә гиҗ келнәвидн. Тернь чик. Тегәд мана күүкд-көвүд Элстин негдгч микрорайонд бәәдг келн-улсин садикд орсмн, тенд цуг керг – үүлдврән кесн кемд эрк биш хальмгаһар келнә. Тегәд сурһмҗлачнр өдр болһн мана бичкдүдт хальмг кел дасхна. Мана күүкд төрскн келндән седклән өгч дасна, хальмгаһар сәәнәр келхәр седнә, кесг йөрәлиг чееҗәр амрар дасҗ авна.
Яһад гихлә мана күүкд орҗасн 16-ч тойгта садын 6-ч багин сурһмҗлач Светлана Васильевна Каруева эднлә олн зүсн наад наадад, ду дуулулад, би биилүләд, шүлг келүләд төрскн кел дасхна. Тегәд чигн хальмг келнә кичәлд цугтан адһҗ ирҗәлә, төрскн келн мана бичкдүдт икәр таасгдҗана, ода ик болад хальмг келән школд негдгч класст орад цааранднь дасҗана. Эднә күцәмҗнь йир сән, терүнә төлә бидн Светлана Васильевнад ханлтан өргҗәнәвидн. Эдн цааранднь чигн келн-улсин багд орҗана, мана 20 күүкдәс арвн негнь хальмг кел дасдг баг Элстин школмудт шүүҗ авв.
Тиим сурһмҗлачнрин нилчәр мана күүкд болн бидн, теднә эк- эцкнр, төрскн келән мартшговидн, цааранднь дасад, терүг эрк биш дөңнәд бәәхвидн.
Светлана Васильевна йоста сурһмҗлач, эврәннь кергтән ик дурта. Мана күүкд садан төгсәһәд ода школд оддг болв чигн, оньдин Светлана Васильевнан келнә. Яһад гихлә эднә сурһмҗлач бичкдүдт дуран, седклән өгсн болҗана.
Мана 6-ч багин эк-эцкнрин нерн деерәс Светлана Васильевнад улм ик күцәмҗ, бат эрүл-менд дурдҗанав, хөв-кишгнь икдәд йовтха гиҗ йөрәҗәнәв, ирсн бичкдүднь цугтан ухата, билгтә болтха! Эн 16-ч тойгта садын сурһмҗлачнрт, цуг көдләчнрт бас цуг сән тоотыг дурдҗанав, ни-негн сән-сәәхн бәәтхә, улм ик ачлвр, мөрә авч йовтха гиҗ йөрәҗәнәв.
Цаган Какишева,
Элстин 16-ч садыг төгсәсн 6-ч тойгта багин бичкдүдин эк-эцкнрин нерн деерәс.