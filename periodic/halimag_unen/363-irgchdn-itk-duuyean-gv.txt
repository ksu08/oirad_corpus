Иргчдән иткҗ дууһан өгв
15-09-2014, 22:53 | Таңһчин зәңгс
Хальмг Таңһчд суңһврин негдсн өдр бүрдәмҗин сән бәәдлд давв. өрүн нәәмн часла суңһврин хойр миңһн тәвн участк үүдән секәд, әмтн ирҗ Таңһчин Толһачиг болн Элст балһсна хургин депутатнриг суңһхар дууһан өгв. Элст балһснд тәвн участк көдлв. Дөрвдгч тойгта участкд электронн эв-арһар бюллетениг эд-бод кедг комплекс олзлгдв. Ик зуудан наста улс түрүнксиннь тоод ирҗ, эврәннь даалһвран күцәв. Адһм угаһар участксур ирсн улс нам чеерүдт зогсад, суңһврин бюллетеньсән авв. Тиим бәәдл ик участкст тогтад бәәв. Болв ик зуудан суңһврин йовуд тогтурта бәәдлд давв.
Дууһан өгхәр ирсн улс дунд цуг насна улсиг үзҗ болхмн билә, баһчуд чигн олар ирснь үзгдв. Иргчдән җирһлин чик хаалһд орҗ, сән көдлмш олҗ авч, өрк-бүлән өндәлһҗ бәәх саната баһчуд эндр чик шиидвр кеҗ, таңһчд туста үүлдвр күцәх улсиг депутатнрт суңһв.
11-ч тойгта суңһврин участкд суңһврин комиссин ахлач И. Булдаева келсәр, эднә участк ик. Суңһачнрин тооһас тәв һар процентнь ирҗ дууһан өгдгинь урдк суңһврин дамшлтас медҗ болхмн. Участкд эврән ирҗ эс чадсн улсин дууһинь авхар шишлң бригадмуд һарч йовв. Нурһлҗ медәтә улс гертән дууһан өгнә.
26-ч тойгта участкд әмтн оньдин олн болна. Адһм угаһар 12 часин алднд ирсн Елена Санджиева чеерүдт зогсад, бюллетениг авад, бийнь дууһан өгсн деерән, ирсн медәтнрт чигн цәәлһвр өгв. Мана балһсн җил ирвәс ясрад, җирһлд кергтә цуг тоотнь күцәгдәд йовх гисн нәәлвртәһәр дууһан өгснәннь тускар ода ачта амрлһнд бәәх Сергеев Харинов келв. Сүл цагт әмтнә җалвинь икдүллһәр, бичкдүдин садмудын то өсклһәр, олн үртә өрк-бүлмүдт дөң күрглһәр кегдҗәх көдлмшиг илднь үзҗәхән әмтнә ик зунь келҗ медүлв. Тегәд эн йовудта үүлдвр цааранднь делгртхә гисн тоолврарн хувалцҗ, суңһврин участксас әмтн герүрнь темцлдв.
Элст балһсна хургт тавдгч хуралтын депутатнр суңһлһна өдр болв. Суңһвр бүрдәмҗин сән таалд болв. Хаҗһр йовдл һарсн уга, зака эвдгдсн йовдлмуд учрсн уга. Суңһврин участксар видеокамермүд углҗ тәвгдсн билә. Полицин көдләчнр әәмшг уга бәәдл теткәд, диг-дарата бәәдл цугнь давхд тусан күргв.