Эңкр аав-ээҗиннь санлд босха тосхв
24-05-2018, 10:45 
Ольга Борисовна Шар Хулсн селәнә школд багшлҗана. Эк-эцк болһнд күүкдиннь күцәмҗ байр-бахмҗ үүдәдг, тегәд Ольга Борисовна хойр көвүнь болн күүкнь олна хормад багтҗ, эк-эцкиннь нер өөдән бәрҗ йовхд бахтна. "Мана көвүдин бичкндк цаг мини эк-эцкин малын хошт давсмн. Бичкнәсн авн эдн хальмг кел, авъяс-заңшал аав-ээҗәсн медҗ дасч авсмн. Борис эврән домбр цокдг болн хоолан шахад дуулдг эрдм дасч авв. Альд йовв чигн эдн хальмгуд болҗахан мартхш. Аав ээҗ хойриннь ач-тус хәрүлхәр Борис босха тосхҗ санлднь нерәдх седвәр татснь эдн төрскнч седклтә, өлзәтә сән үрд болҗ өссинь медүлҗәнә", - гиҗ Ольга Борисовна хувалцв.
Хальмг улст босха әрүн чинр зүүнә. Босха давад һарсн күн цервлгдҗ, сән санатаһар, цаһан седклән медүлҗ орҗ ирхиг медүлнә. Мана хотл балһснур барун үзг талас ирҗ йовх гиичнрин санан цевр болтха, мана таңһчд эдн олн үр-иньг олҗ, хальмг улсин сойлла болн авъясмудла таньлдҗ, гертән бәәснлә әдл бәәтхә. Мана таңһчур ирҗ йовх улсин хаалһнь оньдин цаһан болтха!

Наталья ДАВАЕВА
ЗУРГУДТ: арһлач Борис Хачиров Элстин цутхлң талвңд; Александра
Хахаевна болн Бата
Манджиевич Ошкаевихн;
Элстин барун үзгт тосхгдсн босха; Хачировихнә өрк-бүл