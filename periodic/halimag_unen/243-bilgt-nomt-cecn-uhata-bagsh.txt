Билгтә номт, цецн ухата багш
02-09-2014, 15:53 | Таңһчин зәңгс
Ик ут тууҗта, гүн уңгта хальмг келн, байн делгү сойл, кесг миңһн җилин туршт моңһлчуд дунд бас нег келтнр болҗ, эврә онц заң -заңшалта, авц - бәрцтә йовсн мана өвкнрин герәслж үлдәсн уурхан саң зөөриг өдгә цагт чигн хадһлҗ, иргч үйнрт күргх ач ик, дааврта керг мөн. Эн ик чинртә төрт насн - җирһлән нерәдҗ йовх әмтн мана таңһчд баһ биш бәәнә. Тер тоод кесн кергәрн олнд тоомср эзлсн һардач, номин халхар болхла, һазадын меҗә һатц нер һарсн номт, өөрхн меддг улс дундан йоста хальмг авцта хальмг күүкд күн гисн күндтә нер зүүсн, эндр өдр җирн насна өөнән күцҗ бәәх Хабунова Евдокия Эрендженовнан нерн эврә ончта орман эзлҗәнә.
җирн җил хооран дигтә сурһулин җил эклһнлә, сентябрин 1 шинд, Алтайск крайин Сростинск района Мало-Енисейск селәнд тер цагт Сиврт тууврт йовсн тавн үртә Овшин Эрнҗәнә өрк-бүлд эн зурһадгч үрн болҗ төрсмн. Бичкнәс авн һартан мел дегтр бәрсн күүкн сурһулян сәәнәр сурч, Хальмг Ах сурһульд орад, «филолог, хальмг келнә болн литературин, орс келнә болн литературин багш» гидг мергҗлт авсмн.
Евдокия Хабунова номин хаалһан 1977 җилд Хальмг номин- шинҗллһнә институтд (ода КИГИ РАН) түрүләд моңһл кел шинҗллһнә, хөөннь амн үгин зөөр болн «җаңһр» шинҗллһнә әңгд эклсн болдг. Кесг җилин эргцд олн зүсн экспедицд йовҗ, цуглулсн байн фольклорн - этнографическ материалнь кандидатск диссертацин ул тогтав. Иигәд 1993 җилд Евдокия Эрендженовна Москвад А. М. Горькийин нертә нарт делкән литературин Институтд филолог номин кандидат цолан батлв.
Дигтә тер җилдән Хальмг государственн университетд хальмг литературин кафедрт хальмг амн үгин зөөрин, «җаңһр» дуулврин төрәр теоретическ курс өгч, ода күртл оютнрин, аспирантнрин номин көдлмш һардҗ, шинҗллһс кеҗ йовна. Эн цагин туршт Е. Э. Хабунован 3 монографь, 3 номин -популярн һарц, 150 һар номин статья барас һарв. Эн түүрвәчин хальмг хүрмин («Калмыцкая свадебная обрядовая поэзия. Исследования и материалы»), фольклорин, хальмг улсин җирһлин (һулмт. Очаг. Фольклор и обряды жизненного цикла калмыков; Традиционный этикет калмыков или как стать йоста хальмг), баһчудт нерәдҗ барлсн «Добрые пожелания калмыков от SMS до традиционных йорялов» болн нань чигн һарцснь олнд ик соньн болв.
Е.Хабунован номин көдлмшнь һазадын орн-нутгудын олн зүсн һарцст чигн барлгдна. Эврә гүн эрдмәрн оютнрла, Якутяс, Китдәс, Моңһлас ирсн магистнрлә, аспирантнрла хувалцад, бийләһән экспедицд авч йовна. Олн халхин гүн медрлтә номтыг кесг дәкҗ һазадын орн- нутгудын университетмүд лекц умшулхар дуудна. Келхд, Евдокия Эрендженовна Ланчжоу балһснд бәәх Китдин келн-улсин Барун хөөт үндсни Ик сурһульд, Хух-Хот балһснд бәәх өвр Моңһлын Ик сурһулин моңһлын судлын Институтд, Бееҗиңд (Пекин) бәәх Китдин олна номин Академин үндсни утх зокъялын Институтд магистрантнрт болн докторантнрт лекц умшсмн.
Евдокия Хабунова - мана хальмг университетд «Фольклористик» болн «Европин, Азин, Африкин һазадын орн-нутгудын улсин, Австралин болн Америкин аборигенмүдин келн (моңһл келд)» специальностяр үүлддг диссертационн советин гешүн. Евдокия Эрендженовна үүдсн номин кесг төсвснь әрәсән гуманитарн номин саңгин, әрәсән Федерацин сурһуль-эрдмин болн номин грантсар дөңнгдсмн. һазадын номтнрла хамдан нарт делкән улсин хоорндк төсвс күцәнә.
Евдокия Эрендженовна эврәннь номин халхар кесн көдлмшин ашиг оютнртан медүлҗ, теднлә хамдан экспедицд йовҗ, амн-урн үгин материал цуглулҗ, ном шинҗллһнә эв- арһ зааҗ өгнә. Кесг оютнрнь цааранднь номин цол харсҗ, номтнр болҗ, ном шинҗллһнә күрәлңд болн Хальмг университетд көдлҗ йовна.
Эн медрлтә номт телеүзлин олн соңсхврт орлцҗ, хальмг улсин заңшал, амн-үгин зөөр, кезәңк авъяс-бәрциг олн әмтнд медүлҗ, теднә оньг авлна.
Хальмг таңһчин дунд сурһульмудт энүнә бичсн «җаңһр» гидг баатрлг дуулврин болн хальмг хүрмин туск дегтрмүд болн илдклмүд багшнр кичәлдән өргәр олзлҗ, бичкдүдт соньн медрл өгнә.
Е. Э. Хабунова арвн дөрвн җилин туршарт университетд хальмг келн бичгин болн дорд үзгин шинҗллтин Институт һардҗана. Энүнә чадмг һардврин нилчәр Институт университетд сурһулин, номин үүлдврин халхар оньдин нүүрт йовна. Эн җил Институтын хальмг келнә болн моңһл кел шинҗллһнә тиңкм университетд кафедрмүдин рейтингд түрүн орм эзлв, оютнрин 2 академическ баг университетд хамгин сән багин тоод орв. Ончлад келхд, Институтын оютнр хальмг келн улсин кел, сойл делгрүллһнд йир шунмһа кевәр орлцна.
Олн җилдән ач-тусан күргҗ көдлсн учрар Е. Э. Хабунова Хальмг университетин, Хальмг Таңһчин сурһуль- эрдмин министерствин Күндллһнә һашгудар ачлгдсмн, «әрәсән Федерацин олна сурһуль -эрдмин Күндтә көдләч», «Хальмг Таңһчин номин ачта үүлдәч» гих өөдән цолта.
Йоста хальмг авцта, үндсни заңшалта, улсин авъяс бәрдг номт эврә өрк-бүлин чимг мөн. Арв һар җил хооран үннә һазрт одсн аваль Геннадий Анатольевич Хабуновас эңкр хойр үрн Елена болн Эрднь бәәнә. Күүкнь Санкт-Петербургин Ик сурһуль төгсәһәд, китд келн бичгин эрдмтә болв, һазадын орн-нутгт хәрд һарад, Роланд авальтаһан һурвн үрән өскҗәнә. Эрднь көвүнь Волгоградск милицин академь төгсәһәд юрист эрдмтә болв, ода гер- малта, Евгения авалнь - психолог. Эдн хойр үртәһән Хальмг Таңһчдан бәәнә.
Бидн, Хальмг университетин хальмг келн бичгин болн дорд үзгин шинҗллтин институтын багшнр болн көдләчнр, әрүн седкләсн мана һардачин насинь йөрәҗ бәәнәвидн.