Хамдан инәлдий!
30-12-2017, 09:47 
- Шин җилин өмн герин эзн телефоһар күүндҗәнә:
- Алло, энтн даатхлһна (страховая) компаний? Мана гериг телефоһар даатхлҗ болҗану?
- Уга, болшго. Ода бидн эврәннь агентән йовулнавидн, тер таднла бооца батлх.
- Нә сән, зуг шулуһар илгәтн, яһад гихлә мана елк шатҗ оч, кевсәс болхла утан һарчана!
* * *
Декабрин 31-д асхлад көвүн эк талан өөрдәд келҗәнә:
- Сө, 12 час күртл өрәл час үлдхлә:"Шин җил ирвә, шин җил ирвә!"- гиһәд хәәкрий.
- Юуна төлә тиигҗ хәәкрҗәхмб?
- Шин җил мана герт теднәс эрт ирв гиҗ маднла хам-хоша бәәдг әмтн сантха.
* * *
ГИБДД-н көдләч маши зогсаҗана, тернь дегд шулуһар йовсн бәәҗ.
- Та тиигҗ альдаран адһҗ йовхмбта?-гиҗ эн маши залачас сурҗана.
- Гер талан адһҗ йовнав. Бидн үүрмүдтәһән Шин җил тославидн, би теднәд невчк удан бәәвүв.
- Юн гинтә? Ода март сар һаза ирсн бәәнәлм.
- Нә, тегәд би адһҗ йовналм!