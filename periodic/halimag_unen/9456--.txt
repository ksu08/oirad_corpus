һәәхмҗтә сәәхн би
11-12-2018, 10:09 
Давсн нарн өдр, декабрь сарин 9-д, Элстд, "Ойрат-Арена" спортивн комплекст биид дуран, седклән өгсн улс цуглрв. Энд Элст балһсна болн Хальмг Таңһчин спортивн бииһин ил марһан болв. Энүг Хальмгин спортивн бииһин Федерац бүрдәҗ давулв. Таңһчин болн хам-хоша бәәдг регионмудын биичнр эв-дован, мергҗлтән үзүлҗ, хоорндан дөрлдв. Марһанд ут тоодан 250 шаху күн орлцсн болдг.
Хальмгин "Маximа", "Империя DANCE", "Джомба", "Эсперанса" бииһин-спортивн клубмуд орлцв. Эн клубмуд Оксана Кострикина һардҗах таңһчин спортивн бииһин Федерацд орна. Тер мет Элст балһсна болн Хальмг Таңһчин спортивн бииһин ил марһанд орлцхар Əәдрхн балһснас "Лидер", "Империя танца", Аһш балһснас "Олимпия" болн Сальск балһснас чигн бииһин-спортивн клубмуд ирв.
Спортивн керг-үүлдвр өрүнәс авн экләд асхн ора төгсв. Түрүләд өрүнәс үд күртл "Восходящие звездочки" гидг фестиваль болв. Терүг "Олн улс орлцдг спорт" ("Массовый спорт") гидг багин программар давулв. Болв зәрм күүкд-көвүд энд орлцсн деерән "Өөдән үзмҗин спорт" ("Спорт высоких достижений") гидг багин программд бас орлцҗ, мергҗлтән үзүлв.
Бичкдүд насарн олн зүсн багмудт хувагдад, спортивн бииһин фестивальд болн марһанд орлццхав. "Восходящие звездочки" гидг фестивальд хамгин бичкн гиснь эннь һунта, дөнтә болн тавта күүкд, хамгин ик гиснь 11-13-та күүкд орлцв. Олн улс орлцдг багд (массовый спорт) бичкдүд һанцарн биилв, эдн түрүләд "Адһм угаһар биилдг вальс" ("Медленный вальс") болн "Ча-ча-ча" би биилцхәв. Дарунь дәкәд нег һарад, "Венск вальс" болн "Самба" би биилцхәв. Хувагдсн баг болһнд дундлад арвн эс гиҗ арвн тавн күүкн биилв, тедн заагт зуг нег көвүн үзгдв. Мана таңһчд көвүд спортивн би дурлхш кевтә гиҗ сангдна. Бичкндән иим би биилдг дасчасн көвүд нурһлҗдан бииһин-спортивн клубд ордган хайчкна, юңгад гихлә хөөннь эдн футболар эс гиҗ бөк бәрлдәһәр экләд соньмсна. Сәәхн бүшмүдтә күүкд болн кееһә хувцта көвүд биилҗәхиг үзхлә, иигәд биилҗ чаддгнь ямаран айта юмн гиҗ саннач. Болв, харм төрхд, көвүд ик зунь иим би биилхдән дурго болна. Тегәд эләд күүкд хошадар биилдг бииг һанцарн биилҗәхиг үзхлә эвго.
үдин хөөн спортивн бииһин таңһчин ил марһан эклв. Энд өөдән үзмҗин спортын (спорт высоких достижений) багин орлцачнр дөрлдв. Темдглхд, олн улсин спортын болн өөдән үзмҗин спортын багмудын орлцачнр әдл би биилцхәв. Эдн бииһин европейск болн латиноамериканск программд ордг би үзүлв. Эннь европейск программин би: "Адһм угаһар биилдг вальс", "Танго", "Квикстеп", "Түргн фокстрот" болн "Венск вальс" биилв. Тер мет латиноамериканск программин би: "Ча-ча-ча", "Самба" болн "Румба" би жюрин оньгт тусхав.
Керг-үүлдврин йовудт спортивн бииһин таңһчин Федерацин һардач Оксана Кострикинала күүндх арһ учрв. Эн уйн цагасн авн спортивн бииһәр соньмсч, эн керглә җирһлән залһв. Хореографийин эрдмәр Элстин искусствин училищ болн Краснодарск сойлын институт төгсәсмн. "Империя DANCE" гидг бииһин-спортивн клубд бичкдүдиг биилдг дасхна. Энүнә келсәр, "Маximа" гидг бииһин-спортивн клубд ордг Лазорский Михаил болн Гайворонская Полина, Шургчиев Максим болн Яманова Полина, "Империя DANCE" Корниенко Анатолий болн Арина Дорджиева, Васильев Евгений болн Кристина Кострикина ахта үзмҗтәһәр, ончта кевәр биилнә. Иргчдән эдн өөдән күцәмҗд күрх гисн нәәлвр бәәнә гив.
Марһан бүрдәмҗтәһәр давв. Цуг орлцачнр зүсн-зүүл сәәхн би биилҗ, билгән үзүлҗ, цуглрсн улст байр үүдәв. Хамгин дамшлттань, мергҗлттәнь диилвр бәрв.

Маргарита АРЗАЕВА
Б.Колдаевин цоксн зург