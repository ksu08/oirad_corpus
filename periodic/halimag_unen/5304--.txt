Ишкә келһн
16-03-2017, 16:58 
Мана өвкнрин бәәдл-җирһл кезәнәс нааран
дөрвн зүсн малла залһлдата. Малар теҗәл кеһәд, арднь дахад, өскәд йовдгиг цуһар меднә. Тер дотр хөөнә ноосар герән бүрәд, ишкә өөмс, ширдг, девскр, тохм-делтр кеһәд эдлҗ йовсмн.
Хальмг улсин сойлыг, авъяс-заңшалмудыг, һарин эрдмиг сергәҗ делгрүлх күслтәһәр "Иньглән" гидг таңһчин күүкд улсин ниицән олн керг-үүлдвр бүрдәҗ давулна. Одахн эн олна ниицәнә седвәрәр РАН-а номин цутхлңд ишкә келһнә мастер-класс давулгдв. Эн керг-үүлдвр йоста байрт хүврв. Бичкдүдин үүдәлтин Герин үүдәгч баг билг-эрдмәрн цуглрсн улсин седкл авлв. Күүкд-көвүд домбр цокҗ, хальмг дуд дуулҗ, сергмҗ үүдәв. Кыргызстанас ирҗ, КалмГУ-д сурһуль сурчах күүкн төрскн һазриннь сәәхн йиртмҗин тускар эврә келн улсин ду дуулҗ өгв.
"Иньглән" күүкд улсин ниицәнә һардач Байрта Тостаева хальмг улсин һарин эрдмиг сергәҗ, үүл кедг дасхх күсл зүүҗәнәвидн гив. Шидр күүкд улсин терлг уйдг, хатхмр зег хатхдг дасхлавидн. Ода болхла яһҗ ишкә кехиг зааҗ өгхәр бәәнәвидн гив.
Искусствоведеня доктор Светлана Батырева нүүдл улс, тер тоод хальмг улс чигн хөөнә, темәнә болну, ноосар ишкә кеҗ, ишкәһәр ю болвчн кеҗ, яһҗ эдлҗ йовсна тускар келҗ өгв. Кезәнә хальмг улс уста, өвстә һазр хәәһәд, нүүһәд йовдг бәәсмн. Тегәд чигн кеер йовдг улст цуцхд түргн, амр, ачад нүүхд гиигн, салькнас, цасн-шуурһнас хорһдг гер кергтә бәәсмн. Мел тиим бүүрнь ишкә гер болв. Ишкә зунд халу ивтрәхш, салькн ивтрхш, чиг, хур, цасн ивтрхш. Дәкәд болхла цуцад, эвкәд хурахд амр, ачад нүүхд гиигн, зунд серүн, үвлд дулан болна.
Ишкә кехин төлә хөөнә ноосн кергтә бәәсмн. Тер цагт ик цогцта, өөкн сүүлтә, ут бут нооста хальмг хөд өскдг бәәсмн. Тегәд зуни эклцәр хөөһән кирһчкәд, овалчксн ноосн хагсад ирхлә, энүг эд-бод кедг бәәсмн.
Керг-үүлдврин йовудт Хальмг университетд "социальн болн сойлын үүлдвр" гидг эрдм дасчах оютнр хальмг ишкә герин модн цуцан болн гер дотрк хамг юмна тускар келҗ өгв. Тер мет эдн хальмгуд ишкәһәр кесг тоот кеҗ йовсинь темдглв. Ишкәһәр герин бүрә ишкҗ уйдг бәәсмн. Нег герт зөвәр ик ишкә орна. Тегәд чигн "ишкә гер - ноосна барвнцг" гиҗ келгддмн. Герин
бүрәснәс үлдсн кизәрмүдәрнь ширдг, девскүр, ик дер, богц дер уйдг бәәҗ. Эмәл дор тәвдг тохм, делтр, темәнә немнә кедг бәәсмн. үүрмг кизәрмүдинь чигн үрәдго бәәҗ: ишкә түңгрцг, барана уут, хәәс бәрдг бәрүл чигн күртл уйдг билә. Мордулх күүкн бәәхлә, күүкнә "өв" гиҗ цаһан ишкә хойр давхрлад темән утцар ширәд, дөрвн ширдг, хойр давхрлулад цоохр лаанкар ирмәгинь көвәләд дөрвн девскүр, дерин толһа уйдг бәәҗ, ишкә өөмс кедг бәәсмн.
Хальмг Таңһчин һарин эрдмин урчнрин Гильдийин һардач Екатерина Адьяева ишкә яһҗ кехиг зааҗ өгх болв. Екатерина Лиджиевна бийнь һартан өөтә, юм уйна, өлгнә. 2009 җилд Казань балһснд ишкә келһнә төрәрх болсн нарт-делкән симпозиумд орлцсн билә. Тиигхд олн келн-улс ишкә яһҗ кедгин, терүгәр ямаран өлг-эд кедгин тускар илдкл кеҗ, олна оньгт тусхасмн. Тер кемәс авн ишкә келһнә эрдмәр ик гидгәр соньмсв. Тер керг-үүлдврт оңдан келн улс хальмг ишкән хавасна тускар келҗ өгснь соньн болв. Тиигн гихнь зуг хальмгуд ишкә хавҗ кеерүлдг бәәҗ, талдан келн улс ишкәд аппликац кедг бәәҗ. Санкт-Петербургас ирсн
күүкд күн хальмг улсин наадһан-ишкәһәр кесн долда меечгин тускар зәңгллһ кев. Оңдан келн улсин элчнр хальмг ишкән болн хальмг улс ишкәг яһҗ эдлдгин тускар меддг йовдл энүнд өврмҗтә болв. Башкирьт улсин үүдәлтин Герт көдлҗәсн күүкд күн хальмг ишкән хавас яһҗ хавдгиг зааҗ өгтн гиҗ сурад, Башкирьт иртн гисн үрвр Екатерина Адьяевад кев. Тегәд Екатерина Лиджиевна нарт-делкән чинртә керг-үүлдврт орлцсндан урмд авад, кесг соньн тоот медәд, эрк биш хальмг ишкә келһнә үүлиг сергәҗ, дасч авх сана зүүв. Герүрн ирәд, ишкә кедг эрдмин туск материал олҗ, шинҗлҗ, меддг улсас заалһад дасад авв. Хөөннь Башкирьт одҗ, хальмг ишкәг хавасар кеерүллһнә дамшлтарн хувалцсн болдг.
Дарунь Екатерина Лиджиевна эн үүл дасхар ирсн күүкд улст зааһад, эднлә хамдан ишкә кев. Ширә деер бәәцин техник орадг пленк делгәд, уһачксн, цевр нооснас атх-атхар суһлҗ авад,
зүн һарарн баглҗ авад, барун һарарн дарад суһлад, тегшәр тәвәд, дарад йовв. Деернь халун ус бүргнүләд, тегшәр цацад бәәв, дарунь чиигтә ноосиг һорһлдалад эвкәд деерәснь тер пленкар, дәкәд эдәр моднд ораһад, нәрн боодһаһар таг гиһәд боов. Терүгән бәәсн чидлән һарһад, эргүләд, дуһрулад, үмгҗ-үмгҗ шинәс ораһад, ус бүргүләд, һарарн, тохаһарн тохалдна. Тохалда-тохалда бәәтл ишкә чиинрәд, хатурад йосн ишкә болна. Орацасн һарһҗ авад, терүгән халун уснд зәәләд хагсахмн гив. Цөөкн өдр давад, эднә кесн ишкә хагсх. Тиигхләнь эн күүкд улс дәкәд нег харһад, кехәр бәәх ямр нег кегдлин ишксн кев-янз урдаснь белдхмн. Тегәд эдн даруһас бел кесн ишкәһәр бичкн дорва, түңгрцг, козлдурин эс гиҗ түлкүрин гер кеҗ, ишкәг хавх. Ишкә келһнә мастер-класс цокҗ авсн видео "ВКонтакте", "Одноклассники", "Фейсбук" социальн сетьмүдт "Иньглән" күүкд улсин ниицәнә халхд үзҗ болхмн.
Улсин бичәч Эрнҗәнә Константин "Цецн булг" дегтртән хальмгуд ишкә яһҗ кеҗ йовсна тускар тодрхаһар бичҗ. Эн көдлмшин йовудт ямаран авъяс бәрҗ йовсна тускар бас келгднә. Ноосар ишкә кенә гидг бас нег нәрн, дашката көдлмш бәәсмн. Тегәд чигн бүкл хотна улс энүнд орлцдг бәәҗ. Иигәд ишкә кеҗәсн цагт йирин йовдсн күн "учг өгтн" гиҗ сурна. Нег бер босад, нег бут ноос, нег хамтхасн тәмктәг ораһад, утцар бооһад бәрүлҗ өгнә. Ирсн күн: "Ишкәтн зав уга болтха!" - гиҗ йөрәһәд мөңг тәвнә. Тер мөңгәрнь ишкә кеҗәсн улс унд, кампадь, балта авдг бәәсмн, тернь хальмг зокал болсн авъяс. "Цав уга болтха!" - гиснь сегрхә уга болтха гисн үг.
Орацаснь һарһҗ авсн шин ишкәһән дөрвн өнцгәснь татад, тегшләд ноһан деер делгчкәд, "ишкән цә" гиһәд ик хәәснд цә чанад, боорцг кеһәд, хотна улс дуудад, ишкәһән йөрәлһдг бәәсмн.
Екатерина Адьяева бийнь ишкә кеҗ, терүгәрн олн зүсн кегдлмүд, өлг-эд кенә. Керг-үүлдврин йовудт энүнә урн һарар кесн ишкә дорва, түңгрцг, өөмс, җиләтк, махла, дорд үзгин лит, нань чигн ончта сәәхн кегдлмүд үзҗ болхмн билә.

Маргарита АРЗАЕВА
А.Оконован цоксн зург