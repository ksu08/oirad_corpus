Хальмг көгҗм Санкт-Петербургд күңкнв
27-11-2019, 09:30 | Таңһчин зәңгс » Сойл
Санкт - Петербургиг орн-нутгин сойлын хотл гиҗ келдгнь хара йовдл биш. Театрин, көгҗмин болн сойлын нань чигн олн халхар сәәхн эн балһснд олн зүсн марһан, фестиваль болна. Нева деерк балһснд болдг фестивальмуд болн хәләврмүд көгҗмд дурта улсиг энд даңгин хурана. Санкт-Петербургин филармоня ул деер шидр болсн тиим нег фестивальд хальмг көгҗмч Савр Катаев орлцв.
Олн көгҗмчнриг орулсн фестиваль- марһан нарт-делкән чинртә болсмн. Ансамбльмудыг болн композитормудыг эн җил фестиваль цуглулв. Урднь эн фестивальд ансамбльмуд болн оркестрмуд орлцдг билә. Эн җил болхла композитормудын билг-эрдм сөрҗ хәләдг болв. Тер учрар Савр Катаев терүнд орлцх шиидвр авсмн. Композитормудын үүдәврмүдиг профессиональн жюри үнлҗ хәләв. Москва балһсна консерваторин профессор, әрәсән улсин артист Александр Чайковский марһана жюриг толһалв.
Савр Катаевин келсәр, марһана йовуд һурвн девсңгәр давсмн. Түрүн девсңд 30 композитор орлцҗ, үүдәврмүдән жюрин оньгт тусхав. Теднәснь зуг 17 күүнә үүдәвриг жюри хойрдгч девсңд орх гиҗ шүүҗ авла. һурвдгч девсңд болхла тавн күн үүдәврән үзүлх зөв авсмн. Тер тоод Савр Катаев эврәннь концертн пьестаһан орснь ик чинртә болн байрта йовдл болв. Тиим зүткәтә болн ик дааврта марһан болсмн.
Марһана таалар орлцачнрин үүдәврмүд һурвн номинацар үнлгдсмн. Түрүн номинац оркестрин төлә бичгдсн көгҗм. Хойрдгч номинацд оркестрин болн немр зевсгин төлә бичгдсн үүдәвр хәләгдлә. Көгҗмин аранжировк кесн үүдәврмүд һурвдгч номинацд шинҗлгдсмн. Фестиваль-марһана ашар түрүн номинацд Красноярск балһснас композитор Владимир Кошелев дипломар ачлгдв. Хальмг көгҗмин тускар эн тоолвран келснь соньн болв. Көгҗмиг билгтә күн бичснь медгднә, гиҗ тер темдглв. Хальмг көгҗмч Савр Катаев «композитор» гидг номинацд хойрдгч девсңгин дипломар ачлгдв. Эннь зөвәр өөдән ачлвр болҗана. Эн фестиваль-марһан ик чинртә болн нертә хәләвр болдмн. Терүнд зуг орлцснь ик тоомсрта болдгинь профессионалмуд өөдән үнлнә.
Александр Чайковский чигн тоолвран келсн бәәнә. «Эн үүдәвр товчлгч марһанд орхин төлә дууһан өгләв, - гиҗ профессор келнә. Улсин көгҗмин-утх терүнд медгднә. Домбрч йир сәәнәр көгҗмиг үзүлв. Билгтә улсла таньлдсндан байрта бәәнәв. Москван хәләһәчнрт эн көгҗмиг соңсхсн болхла сән болх билә».
Санкт-Петербургд болдг эн фестиваль-марһан «Национальная коллекция» гиҗ хара зөңдән нерәдгдсмн биш. Эн җил энд хальмг көгҗм күңкнснь йир байрта йовдл. Көгҗмчин кемҗәнд бәрсн эн ик күцәмҗ Савр Катаевин үүдәгч хаалһд йир омгта йовдл болҗана.
НәДВДә Тамара,
тележурналист