Җирн тавн җилин җисәнд Җигтә җирһл эдлв
15-11-2018, 10:33 
Хол Сиврин һазрт баахн Муутл болн Болвсн Хейчиевихн өрк-бүлән өндәлһх шиидвр авхларн җирн тавн җил давад, эдн эн өдриг олн ачнр-зеенр болн җичнр дундан тосх гиҗ нам сансн уга болх. Дигтә эндр, ноябрь сарин 15-д, эдн ханьцад җирн тавн җил болв. Тавн үрән өскәд, цугтаднь сурһуль өгәд, буурл үстә аав ээҗ хойр 10 ач-зееһиннь болн 4 җичиннь кишгт багтҗ йовна.
Хальмг улс цааҗла харһад, Сиврүр туугдхла, эднә өрк-бүлмүд Алтайск крайин Рубцовск районд бәәсмн. Болвсн "Ясное солнце" гидг колхозд, Муутл болхла "Алтайсельмаш" заводын дөңцл эдл-ахуд көдлҗ йовсмн. Тугтна әәмгин каакнахна әңгин сагсгуд арвна Муутл Хейчиев Сиврт эктәһән, дүүтәһән болн хойр дү күүктәһән туссмн, дөрвн ахнь дәәнә һалд ааһ цусан асхҗ, немшнрлә ноолдҗ йовх цаг билә. Өлсчәх дүүнрән үкләс харсч авхар насни дигт күрәд уга Муутл буудя хадһлдг складт нүк малтад, хавтхдан буудя авч ирдг бәәсмн. Терүгәрнь аакнь хаш чандг билә. Зуг зәрмдән маначнр көвүг бәрҗ авад, җе-гитлнь цокдг бәәсиг Муутл Эрендженович эндр өдр күртл мартхш. Экнь гертәсн авч һарсн һурвн ширдг хулдад, хойр мишг һуйр хулдҗ авсн бәәҗ. Терүгәрн экнь буда чанад, күүкдән өлн үкләс әмд-менд һарһв. Эднлә хамдан бәәсн 17 өрк-бүл өлсәд, гемнәд, күүнә һазрт мөңкинд үлдв. һундл төрхд, экнь Сиврин күчр зовлңгиг дааҗ чадсн уга, тегәд эдн цергәс бууҗ ирсн ахиннь хәләврт өсв.
Нег дәкҗ бааҗнь Боова Зулаев Муутлд талтахна әәмгин чиидәхн арвна Нарман Ашкан күүкн Болвсна тускар келәд, сәәхн заңта, әмтнлә ээлтә күүкнд әрк орулый гиҗ сурв. Тегәд күүкнә элгн-саднь зөв өгснә дару эдн тер цагар му биш хүрм кеһәд ханьцсмн. Сиврин һазрт эднә өрк-бүлд Николай болн Зоя төрҗ һарв. Хальмг улсин нериг цеврләд, төрскн һазрурн хәрх зөв өгхлә, Хейчиевихн түрүләд Волгоградск областин "Горная поляна" совхозд бүүрлсмн. Тернь учрта, хаалһдан Болвсн Нармаевна гемтәд, энүнд эмнлһн кергтә болв, тегәд эдн энд хойр җилдән бәәсмн. Тенд Сергей көвүнь төрсмн. 1959 җилд Приозерн района Цаһан Нур селәнә 3-ч тойгта фермүр нүүҗ ирв. Энд Петр болн Саша көвүднь төрҗ һарв. Дигтә эдниг нааран нүүҗ ирсн цагт "Приозерный" совхозд зурһан шин трактор йилһҗ өгсн бәәҗ. М.Хейчиев эдл-ахун ах инженер С.Анджушевин селвгәр трактористнрин курст орад, һурвн сарин эргцд сурад, шишлң цаас авсмн. Муутл Эрендженович трактористар көдлҗ, олн җилдән нүүрләчнрин тоод йовсмн. Көдлмштән һавшун, дааврта, даалһвриг зураһаснь давулҗ күцәҗ үнн-чик седклтәһәр көдлҗ йовсн М.Хейчиев "Күч-көлснә туурмҗин төлә", "Социалистическ дөрлдәнә дииләч" гидг медальмудар болн нань чигн ачлврмудар темдглгдҗ йовсмн. Болвсн Нармаевна болхла сельсоветин болн селәнә клубин бәәр ахулдг билә. Тер цагт эдн гертән мал бәрдг бәәсмн, тегәд көвүднь хаша-хаацан цеврләд, мал хәрүләд, бичкнәсн авн эк-эцкдән дөң болдг дассмн. Сурһулян чигн эдн сәәнәр сурч, школын бәәдл-җирһлд шунмһаһар орлцҗ, эк-эцкән байрлулдг билә.
Петр көвүнь тодлсар, Цаһан Нур селәнд радио бәәсмн, тегәд терүгәр долан хонгин эклцәр өрүнднь кенә күүкд сурһулян сәәнәр сурдгин, кен дутад, герин даалһвран эс белдснә, кен ямаран күцәмҗ бәрснә тускар зәңглдг бәәҗ. Тегәд сурһулян мууһар сурдг сурһульчнрин тоод орхла, эк-эцкнь һундх гиҗ эдн санад, күцәмҗәрн байрлулхар зүткдг билә. Зәрмдән му темдг авхларн эдн йир зовдг билә. Эцкнь эднд һар күрдго болв чигн эдн шүрүн хәләцәснь әәдг бәәсмн. Ода бийснь эк-эцкнр болн аав-ээҗнр болсн бийнь эдн тер цагиг тодлҗ, эк-эцкин сурһмҗиг үнлнә.
- Мана эк-эцк керлдҗ, нег-негндән шүрүтә үг келҗ, талдан улсин тускар төр кеҗ, хара сууҗ цаган үрәдгиг бидн нег чигн дәкҗ үзсн угавидн. Мадниг бичкнәс авн көдлмш кедгиг дасхҗ, ямр чигн даалһвриг күцднь күцәһәд, дааврта болхиг эврә үлгүрәрн заасмн. Цугнь дигтә-тагта, цевр-цер болх зөвтәг маднд эцк бас дасхв. Эцкмдн чаңһ неквртә күн. Көвүд бат цогц-махмудта, чик хәләцтә, келсн үгдән эзн болдг, көдлмшч болх зөвтә гиҗ мадниг сурһдг бәәсмн. Эцкин сурһмҗ маднд җирһлин хаалһд туста болв, - гиҗ Петр көвүнь келнә.
Хейчиевихнә өрк-бүлд хальмг авъясар күүкд күн герин чимг болҗ, күүкдән асрад, цуһар цадхлң, цевр хувцта бәәх зөвтә бәәсмн. Болвсн Нармаевна дала үг уга, җөөлн заңта, герин эзндән итклтә үр-иньг болад, күүкдән арднь орҗ асрсмн. Эднә герт ик кезәнәс авъяст тохрсар 12 часин алднд үдин халун хот белн бәәдмн. Орҗ ирсн берәчүдтән чигн хадм экнь сүв-селвгән өгч, өрк-бүл бат болн ниитә болхин нуувчинь зааҗ өгдг бәәсмн. Көвүдәснь Петр түрүләд гер авсмн, тегәд орҗ ирсн берән эдн күүкнләрн әдл тоолҗ, сурһуль сурч йовсн цагтнь Кермн ач күүкән хәләҗ, баахн өрк-бүлд ик дөң-тусан күргсмн. һучн җил шаху хооран эднә өрк-бүлд орҗ ирсн Лидия бернь хадм эк-эцкин тускар бүләнәр келҗ, эднә ачинь хәрүлҗ, зүркни ханлтан өргҗ эднәс үлгүр авдган келв.
Лидия Давдиновнан келсәр, хадм экнь оньдин герин эзнә келсәр бәәдмн, өмнәснь хәрүцҗ үг келдго, йоста хальмг бер болад, терүнә хаҗуднь йовдмн. Бер "һар гихлә - һардг, ор гихлә - ордг" гиҗ хальмг улс ик кезәнә келснь хара үгмүд биш болҗахиг эн Болвсн Нармаевнан үлгүрәр медәд, өрк-бүлд залу күн һоллгч болхла өрк-бүл ниитә, кишгтә болдгиг тодлҗ авв. Хадм эк эцк хойрнь җирн тавн җилдән кен негнәннь седкл медҗ, байр-зовлңган әдл хувалцҗ, нег-негндән ицлтә түшг болҗ йовхнь көвүд-берәчүдтнь үлгүр-үзмҗ болҗана. Дорас өсч йовх олн ачнр-зеенрнь чигн аав-ээҗәсн бас үлгүр авч, седклднь туссн иньгән олҗ насн-җирһлдән хамдан җирһх күслтә. Эндр эднә өрк-бүлд хойр ач бер, хойр ач-зе күргн бәәнә, эдн эн ниитә өрк-бүлин гешүд болсндан бахтна.
- Хейчиевихнә берәчүдин нерн деерәс хадм эк эцк хойртан ик ханлт өргҗ, иим ончта өөнд күрснләнь әрүн седкләсн йөрәҗәнәв. Иим улс өдгә цагт ховр гиҗ келх кергтә. Орҗ ирсн берәчүдтән эдн һарлдсн эк-эцк мет болад, җирһлиннь дамшлтарн хувалцҗ, сүв-селвгәрн ямр нег төр хаһлхд дөң болҗ, ачнр-зеенртән нүдн-амн болҗ йовна. Мана аав ээҗ хойр маднд хаврин нарн болҗ олн ачнр-зеенриннь болн җичнриннь кишгт багтҗ йовтха. Альхн деерән мах чанв чигн эднә ач-тус бидн хәрүлҗ чадшговидн,- гиҗ Лидия бернь келнә.
1988 җиләс авн медәтнр Элст балһснд бәәнә, дассарн хара сууҗ чаддго болад, эдн эврә герин һаза сад-һаруд тәрҗ йовсмн. Муутл Эрендженович болн Болвсн Нармаевна эндр ор һанцхн Зоя күүкнәннь килмҗтә хәләврт бәәнә. Зоя Мутляевна эрдмәрн эмч, тегәд эк-эцкән арднь орҗ хәләҗәнә. Көвүд-берәчүднь эк-эцкдән дару-дарунь золһҗ ирҗ, мендинь меднә. Насн ирәд,олн зүсн шарх зовадг болв, нүднә харань муурв, цогц-махмуднь шарклна, болв көвүд-берәчүднь, ачнр-зеенрнь болн җичнрнь гертнь цуглрхла, медәтнр җивр урһсн мет байрлна. Сән авъяст тохрсар, август сарин 15-д эдн эк-эцкиннь герт цуһар цуглрҗ, Муутл Эрендженовичин һарсн өдр темдглнә. Тер цагт аав ээҗ хойрнь ачнр-зеенриннь җирһләр соньмсҗ, эднә күцәмҗд, җичнрнь эрүл-менд өсчәхд байрлна. һанцхн күүкндән болн дөрвн көвүндән сурһуль сурһв, теднь эрдмәрн көдлҗ йовна, эдн эк-эцкиннь нер өөдән бәрҗ, өлзәтә сән үрд болҗ өсв. Николай Волгоградск областьд Серафимовск балһсна тосхлтын техникумд, Зоя Северо-Осетинск медицинск институтд, Сергей Сарпуль балһснд селәнә эдл-ахун институтд, Петр КГУ-д болн Александр СГА-д сурад, олн дунд тоомсрта улс болв. Келхд, һанцхн күргнь Иван Санджи-Гаряев Хальмг Таңһчин сойлын ачта көдләч, нертә журналист бәәсмн, "Хальмг үнн" газетд олн җилдән көдлҗ йовла. Ачнр-зеенр дунд эмчнр, юристнр болн багшнр йовхнь бас медәтнрт бахмҗ болна.
Эндр Хейчиевихнә өрк-бүлд ончта болн байрта өдр болҗана. Эңкр аав-ээҗнь өрк-бүлән өндәлһснә 65 җил күцв. Өөрхн элгн-саднь, күүкднь болн ачнр-зеенрнь аав ээҗ хойран эн өөнлә йөрәҗ, ханлтын үгән нерәдхмн. Бидн чигн мана газетин олн умшачнрин нерн деерәс Муутл Эрендженовичиг болн Болвсн Нармаевнаг әрүн седкләсн йөрәҗ, ут нас наслҗ, ачнр-зеенриннь болн җичнриннь кишг үзҗ, амулң-менд йовхиг дурдҗанавидн.
Наталья ДАВАЕВА