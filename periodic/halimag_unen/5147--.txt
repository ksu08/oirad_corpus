Арлтан Анджаев мюзиклд наадв
15-02-2017, 16:49 
Билгтә хальмг күүкд-көвүд кинофильмд наадад, спектакльмудт орлцад, нертә олн улсла нег зергләнд таңһчин нериг дуудулҗ йовна. Давсн җилд орн-нутгин хотл Москвад "Бал вампиров" гидг нер туурсн мюзикл тәвгдснд хальмг көвүн Арлтан Анджаев орлцв. Мюзиклыг хәләсн улсин кесгнь хальмг артистын наадыг өөдән үнлҗ, Интернетд тоолвран бичҗ. Арлтан олн дунд ик тааслт олсн мюзиклд балетн халхд бииһин эрдмәрн ончрв. Көгҗмин наадна һол герой граф фон Кроколын дүриг бииһәр дамҗад үзүлнә. Олн хәләһәчнр графин зүүднд терүг хальмг биич йир әвртә сәәнәр үзүлҗ чадсинь зааҗ бичҗәнә.
Келхәс, эн мюзикл Роман Поланскийин тиим нертә фильмин ул деер тәвгдсмн. 1997 җилд Вена балһснд мюзикл түрүн болҗ тәвгдлә.
Көгҗминь Джим Стейнман бичв. Селин Дион, Бонни Тайлер эднд күцәмҗ авч ирсн олн ду эн
көгҗмч бичсн билә. Мюзикл чигн ик күцәмҗтә болв. Хөөннь терүг арвн хойр орн-нутгт тәвҗ
үзүлв. Далн тавн сай күн терүг хәләв. әрәсәд мюзикл түрүләд Санкт-Петербургд тәвгдлә. Дарунь 2016 җилд Москвад тәвгдсн "Бал вампиров" мюзиклд хальмг артист Арлтан Анджаев орлцҗ, олн улсин тааслт олв.
Арлтан Анджаев 1985 җилд һарсмн. Московск государственн сойлын болн искусствин университет төгсәсмн. Бииһин эрдмд һавшун артистын билгиг специалистнр өөдән үнлнә.

ҖИРһЛИН Кермн