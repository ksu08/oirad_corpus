Эдн баһчудт үлгүр болна
19-04-2018, 10:07 
Эрүл-мендин багин үүлдвриг Галина Дмитриевна Трухина һардна. Эн күүкд күн ээҗнрлә Цигун зарядк кенә, скандинавск йовлһна, фитнесин, инәднә йогин (смехотерапия) занятьс давулна. Ростов балһснд шишлң сурһуль сурсна хөөн Галина Дмитриевна чикәр кииһән авлһна зарядк күцәлһнә эв-арһ дасв. Занятин эклцәр эдн цогц-махмудан батрулад, зарядк кенә, дарунь шишлң модд авад, балһсна цутхлңд скандинавск йовлһар йовна. Хөөннь эдн велотренажерар, степерар олн зүсн упражнень кенә, көгҗм дахад биилнә.
- Эн йовлһн медәтә улст йир туста болна. Энтн көл-һариг батрулдг деерән, зүркнә-судцна болн эндокринн системиг ясрулна, чикәр кииһән авхиг диглнә. Бидн мана ээҗнрлә арһул, адһм угаһар йовнавидн. үвлин кемд хая һардг бәәсн болхла, ода теңгрин бәәдл ясрад дулан өдрмүд эклснә дару занять болһндан һаза йовнавидн,- гиҗ Галина Дмитриевна келнә.
Эн багд ордг медәтнрлә хамдан эн фито болн ароматерапий бас олзлна. Нег үлү намрин-үвлин кемд эрүл-мендән батрулад эдн олн зүсн үнр күңшүләд, цогц-махмуд батрулдг тәрәһәр цә буслһад ууна.
Апрель сарин эклцәс авн энд бииһин баг дәкнәс секгдв, тегәд медәтнр тенд келн-улсин би дасна. Эрүл-мендин багд ордг ээҗнр чикәр кииһән авдг упражнень кедг төләд бииһин занятьд муурхш гиҗ Г.Трухина темдглнә.
Ээҗнрин келсәр, насн ирәд, олн зүсн шарх зована, өдр-бүрин йовудт чигн олн төр һарна. Болв нааран ирәд, хамдан үүрмүдтәһән цаган давулсна хөөн цуг зовлң, шарх мартгдна гиҗ эдн келнә.