Күн болһн белгтә хәрсндән байрлв
20-01-2017, 18:15 
Урҗ өдр 2016 җилин хойрдгч өрәлд "Хальмг үнн" газет бичүлҗ авсн умшачнр дунд лотерей болв. Кесг цагин эргцд бидн умшачнран урмдулхин төлә җилд хойр дәкҗ эн керг-үүлдвр бүрдәнәвидн. Сән авъяст тохрсар, гиичнрән халун цә-боорцгар тооһад, үр-иньгин таалд лотерей давна. Эн саамд чигн мана итклтә умшачнр редакцур ирҗ, бийснь лотерейд орлцҗ, белг шүүҗ авсн улст байрлв.
"Хальмг үнн" газетин ах редакторин дарук Любовь Пюрвеева эн җил таңһчин һоллгч газет 100 җилин өөнән темдглхин, кесг соньн харһлт, марһа болхин тускар келв. "Хальмг Таңһчин Толһач А.Орлов таңһчин Улсин Хуралын (Парламентин) депутатнрт кесн Дуудвртан мана газетин өөнин тускар онц келҗ, энтн ик чинртә йовдл болҗана гиҗ темдглв. Тегәд бидн таңһчин райодар газетин Өдрмүд болн организац-учрежденьсин көдләчнрлә харһлтс
бүрдәхвидн, сурһульчнр болн баһчуд дунд кесг марһас давулхвидн. Газетин өөнин
керг-үүлдврмүдт кесг һазрас гиичнр ирҗ орлцх гиҗ зуралгдҗана. Энтн цуг әмтиг хамцулх
керг-үүлдвр болх", -гиҗ Любовь Валентиновна келв.
Лотерейд җил болһн орлцдг мана умшач Лидия Бадминовна Нарминова газетин көдләчнрт
үүдәгч үүлдвр дурдҗ, өөрдҗ йовх өөнлә йөрәв. Дарунь лотерей эклв. Энүнд һурвн миңһ шаху умшач орлцв, эдн дунд 26 белг шүүгдв. үнтә белг шүүҗ авсн умшачнр дунд Баһ Дөрвдә района Зурһан, Яшкулин района һашун, Хар һазра Прикумск селәдин улс тусснд цуһар байрлв. Олн җилдән көдләчнртән "Хальмг үнн" газет бичүлҗ авдг Октябрьск района "50 лет Октября" болн Яшкулин района "Кировский" эдл-ахусин һардврин тускар бас бүлән үгмүд келгдв. Эн эдл-ахусин элчнр бас белг шүүҗ авв. Белг шүүҗ авсн улс дунд үстин, Городовиковск, Ик Буурла райодт бәәдг умшачнр бас белг шүүҗ авсн улсин тоод бәәнә.
Цаг олад, газетин лотерейд орлцхар ирсн улсиг хоосар тәвшгоһар эдн дунд салу лотерей бас давулгдв. Ааһ-сав, гер-бүүрт керглгдх кесг тоот эдн шүүҗ авсндан байрлҗ, эднә тускар ухалснд ханлтан өргв.
Наталья МЕЯЕВА:
- Мана өрк-бүл олн җилдән "Хальмг үнн" газет бичүлҗ авчана. Эк-эцкм чигн бас газет авдг билә, тегәд бичкнәсн авн умшнав гиҗ келҗ болҗана. Көтчнрә района Сарпа селәнә школд хальмг келнә багшар көдлҗ йовсн цагтан газетд барлгдсн статьяс олзлдг биләв. Дәәнә ветеранмудын залу-зөрмгин, мана аав-ээҗнрин Сиврин туск тодлврмуд, соньн улсин тускар умшхдан тааснав. Бурхн-шаҗна төрәр барлгдсн материалмуд бас оньган өгч умшнав. Таньл-үзл улсин тускар газетд умшхларн, теднә күцәмҗд байрлнав. Газетин лотерейд түрүн болҗ ирсм эн. Иим харһлтс маднд чигн, газетин көдләчнрт чигн туста. Бидн үүрмүдләрн харһҗ
күүндснлә әдл болв. Эн җил мана газет ончта өөнән темдглҗәнә, тегәд би энд көдлҗ йовсн ветеранмудыг, эндр көдлҗәх улсиг йөрәҗ, күцәмҗ дурдҗанав. Көдлмштн уралан йовтха!
Галина ЯМАНОВА:
- Би бас газетиг олн җилдән бичүлҗ авчанав, тойг болһниг күләнәв. Пүрвә өдрлә һардг тойгиг авальтаһан түрүн халхаснь авн сүл халх күртлнь умшнавидн. Эн тойгт седвәртә, билгтә, нер һарсн баһчудын тускар бичнә, тегәд эн халх йир таасгдна. Сүл цагт бичкн кроссворд барлдг болвт, тегәд ик кроссворд барлтн гиҗ сурхар седләв. Эндрк лотерейд селәнәхн олн белг
шүүҗ авснд байрлҗанав. Мадн дунд бас лотерей давулгдв, цә-боорцгар тооһад һарһв. "Хальмг үннәхн" хальмг авъясар цугинь кев. Газетин умшачнрин то җил ирвәс өсәд йовтха, хальмг улс цуһар бичүлҗ автха гиҗ дурдҗанав.

ДООҖАН Наталья
ЗУРГТ: лотерей болҗах кем
А.Зундугинован цоксн зург