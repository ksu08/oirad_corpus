Кесг үйнриг хамцулсн байр
27-11-2018, 10:26 
Хулһн сарин 27-д Көктән Элдән нертә Эрднихнә дундын школд күчтә сәәхн байр давв. Эн сәәхн һазрт түрүн школ секгдснә 100 җилин өөнин керг-үүлдврт олн улс орлцв: школ төгсәсн улс, бәәрн медәтнр, эк-эцкнр болн күндтә гиичнр.
Эн ончта өөнән давулхин өмн белдврин ик көдлмш кегдв: түрүн школын, дәкәд долан болн нәәмн җилә, дундын школын туск архивин материал шинәс диглгдҗ хәләгдв. Эдниг маднд урднь Хальмг Таңһчин архивд көдлҗ йовсн, мана школ чиләсн Бүүрчин Софья эврәннь үр күүкнәннь, мана школын багш көдлҗ йовсн Далан Намчан Светланан сурврар хәәһәд олҗ өгсмн. Эдн йир төрскнч седклтә улс гиҗ мадн тоолҗанавидн. Цуг эн материалыг хальмг келнә багш Манхаева Нина Гаряевна дигләд белдсмн.
Архивин болн өдгә цагин школын җирһлин туск материалмудыг негдүләд, хәәврин керг-үүлдвр күцәһәд, багшнр Болдырева Г.И., Сенгляева Э.С. болн Авганова В.Б. "Мини төрскн школм" гидг соньн презентац олна оньгт тусхаҗ, давсн цагин йовдлмудыг сергәҗ, кесгиннь седклин әрун чивһс көндәв, юңгад гихлә мана школын тууҗд кесг соньн, ончта йовдлмуд учрла: "Классарн цуһар төрскн һазртан көдлий", "Школын микроферм", "ЛТО" гидг җисән, "Организация УВП в поликультурной среде" гидг эксперимент, үстин районд түрүн секгдсн келн-улсин класс болн нань чигн.
Мана байр, заңшал болсн школын линейк олн зүсн цагин бииһәс тогтсн флешмобар эклв. Энүг 5-8 классин 30 һар күүкд биилж, цуглрсн улст мартгдсн баһ цагин дурта бииһинь тодлулв. Эн флешмоб орс, һазадын болн хальмг улсин бииһәс тогтв. Күчтә сәәхн наадн-би олн күүкд нег күн кевтә биилсинь хәләсн улст ик байр, омг үүдәв. "Эдн манахна, Эрднихнә, күүкд!", - гиҗ күн болһн бахтв. Линейкиг чадмг кевәр бас мана школ чиләсн улс, англь келнә багш Уланова Л.Н. болн физкультурин баахн багш Ангиров А.В., давулв. Ирсн улсиг школын директор Лиджиева З.Н., Хальмг Таңһчин ачта багш Манхаева Н.Г. болн селәнә ахлач Кашаев Н.Э. бүлән үгмүдәр тосв.
Флешмоб биилсн күүкд-көвүд гиичнриг һараснь көтлҗ, школын хойрдгч давхрт авч ирв. Энд школд көдлсн техперсоналын, завхозмудын, жолачнрин, замчнрин болн багшнрин, дегтрин сангин көдләчнрин тускар белдсн соньн болн байн материалмудла таньлдцхав. Ирсн күн болһнд багшнр өөнин темдг бәрүлҗ өгв. Директорин дарук Менкеева А.С. белдсн "Галерея выпускников" гидг һәәхүлд гиичнр бийсән, үүрмүдән үзҗ байрлцхав, школын музейд, Туурмҗин залд, сурч йовсн кабинетмүдтән оч, зурган цокулҗ, седклнь негт байрлҗ, негт гейүрҗ тагчгрв.
Эклц классин 30 күүкн-көвүн сәәхн хальмг хувц өмсҗ, келн-улсин "Чичрдг", "Ишкмдг" бииһәр эклҗ, дәкәд эднүр ах классин көвүд "Җаңһрин" баатрмуд болҗ һарч ирәд, алдр дуулвран магтв. Школын эклц тууҗин тускар багшнрин тәвсн ахр наадн олнд тодлгдв.
Залд суусн улс өдгә цагин болн урдк жилмүдин хойр школын бүлән харһлтын герчнр болцхав. Дәәнә өмн Эрднихнә школ төгсәсн улс кемб гихлә, харм төрхд, эндр өдр әмд-менд бәәх цөөкн улсин нерд зааҗ чадхвидн. Эднь: Балакаева Цагансар Мукукеновна, Бембеев Гаря, Очиров Гаря Шокаевич, Сарангов Эльдя-Гаря Цевденович. Эдн эрүл-мендин учрар мана нәәрт орлцҗ чадсн уга. Зуг теднәс баһ, дәәнә хөөн Каракульск долан җилә школ чиләсн М.К.Сегизбаевин, И.Э.Сенгляевин, К.Э.Очирован, И.С.Каблунован келсн үгмүд хурсн улсин седклд тодлгдад үлдв.
Оньган өгч, болһамжтаһар эрднихн күндтә гиичнрин йөрәлин үгмүд соңсцхав. Эрдм-сурһулин болн номин министр Манцаев Н.Г. ончта өөнин чинринь темдглҗ, багшнрт Күндллһнә һашгуд бәрүлҗ өгв, школд "Форд" автомобиль белглҗәхиг зарлв. Цугтан байрлҗ альх ташлдв. АЮРМО-н Ахлач Ю.С.Очиров Эрднихнә школын 100 җилин өөнлә цугтаһинь йөрәһәд, багшнрт үнтә белгүд болн Күндллһнә һашгуд бәрүлҗ өгсн деерән школын ширәлңд (столовд) һурвн пластиков терз тәвҗ өгхвидн гиҗ келв. Седклин халун йөрәлин үгмүдән Эрднихнә школын көдләчнрт, бәәрн улст, сурһульчнрт эрдм-сурһулин әңгин һардач Эрдниева Татьяна Санжарыковна нерәдв, школын жолач А.В. Хараевиг болн техническ көдләч М. А. Анжиеваг бас Күндллһнә һашгар ачлв.
Школд көдлҗ йовсн директормудт Ангелина Сергеевна Менкеева ханлтын үгмүдән нерәдҗ келснь йир сән болв. Юңгад гихлә күүнә кесиг медлһн - цецнә темдг. Хөр һар җилд завуч, директор, болҗ көдлҗ йовсн Татьяна Боктаевна Хараеван туск үгмүд седклднь күрч, тааслт олв, тер юңгад гихлә Татьяна Боктаевнаг олн сурһульчнь, үүрмүднь йир күндлнә. Эн һардач хөрн җил хооран школын найн җилә өөн темдглсиг тодлад, урднь директор көдлҗ йовсн Махмудов С.С., Далаев Н.Б.,Иртелеуов Р.Г., Цедеев Н.Э-Г., Манджиев Г.Б., Томанов П.А., Петькиев К.Б., Кашаев Н.Э., Лиджиев Д.М. - цуг эднә нерд келҗ, директор күүнә дааврта көдлмшиг айта кевәр күцәҗ йовсинь темдглв.
Өөнин байриг товчлҗ, мадндан эңкр, төрскнч седклтә күн, багш, "Төрскн школм" гидг акцин һардач Уланова Л.Н. эрднихнә школ чиләсн цуг улст ханлтан өргҗ, теднә цуглулсн мөңгәр актов залын төлә 55 тохавчта сандл, 3 пластиков терз, 70000 арслңга көгҗмин оборудовань, школын негдгч давхрт өдгә цагин үүдн хулдҗ авгдв гиҗ зарлв.
Школын директор Лиджиева З.Н. сурһульчнрт, дәкәд онц ханлтан "Эрдниевский" СПК-н һардач И.С. Манхаевд өргв, юңгад гихлә эдн школын хойрдгч, һурвдгч давхрт делгсн линолеум хулдж авч белглв. Хөөннь цуг гиичнрин тоовр, аш сүүлднь байрин фейерверк болв. Тиигҗ ончта өөнин нәр-наадн цуг улст тодлгдад бәәхнь лавта

Зоя ЛИДЖИЕВА,
үстин района Эрднихнә
дундын школын директор