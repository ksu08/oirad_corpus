Күндтә гевш Лхакдор: "Баһчуд, гүн медрл авхар зүтктн!"
20-09-2017, 11:33 
Одахн мана таңһчд Хальмгин шаҗн лам Тэло Тулку ринпочен үрврәр күндтә гевш Лхакдор ирсн билә. Эн буддийск философин доктор 16 җилин туршарт Богд гегән XIV-ч Дала ламин орчулач болҗ үүлдлә, терүнә "Путь к свободе", "Искусство жить и умирать в мире", "Пробуждение ума и просветление сердца", "Ступени медитации" гидг дегтрмүдиг барас һарһхднь туслла. Күндтә гевш Лхакдор Богд гегән Дала ламла хамдан кесг дәкҗ мана таңһчд залрҗ ирлә. Эн 2005 җиләс авн төвдин көдлмшин болн архивмүдин Библиотек (Энткг орн-нутг, Дхарамсала балһсн) толһалҗана. Эн Библиотек - Төвдин улсин шар шаҗна зөөр хадһлдг хамгин ик номин болн шинҗллһнә цутхлң.

Төрскнч седклтә гевш Төвдин тускар кесг статьяс бичлә, журналистнрт нәрн төрмүдәр интервью өглә. Буддийск философийиг олн әмтнд даңгин цәәлһнә. Гевш Лхакдор кесг күндтә цолта. үлгүрлхд, энтн Лебралинг балһсна (Франц) цецн ухани болн буйнч седклин Институтын селвгч, Делийск университетин психологин кафедрин күндтә профессор.
- Күндтә гевш Лхакдор, Та мана таңһчд кесг өдртән бәәләт. Ямаран харһлтс болв?
- Хальмг Таңһчд шар шаҗн сән делгрлт авчана. Тегәд олн әмтнд эн халхар гүн медрл кергтә. Би таңһчин сурһулин заведеньст дасдг күүкд-көвүдлә, номтнрла харһҗ күүндләв. Мини лекцст баһчуд олар ирв. Би әрәсәд болн талдан чигн һазрт күрәд, шар шаҗна төрәр лекцс умшдув. М.Ломоносовин нертә Московск государственн университетин, МГИМО-н оютнрла харһлтс болла.
- Мана баһчуд теднәс юуһарн йилһрнә?
- Хальмгин оютнр - делгү седклтә улс. Эдниг шар шаҗн икәр соньмсулҗана. Хальмг университетд түрүн лекцин төлә нег аудиторь йилһгдсн билә. Болв дарук лекцд орх улсин то ик болад маднд университетин актов зал өгсн билә.
- Таңһчин оютнр тана лекцсиг икәр таасҗ. Та лекцсин йовудт олн зүсн тууль-тууҗс, домгуд болн нань чигн тоот олзлнат. Тегәд тана лекцс йир соньн болдгнь лавта.
- Би олн зүсн литератур, тер тоод философин, логикин төрәр дегтрмүд умшдув. Англь кел сәәнәр меднәв. Хинди чигн даслав. Энткгин литературт дала домгуд бәәнә. Тегәд нег соньн юм олҗ авхларн лекцстан олзлнав. Олн дегтрмүд умшхла, күн дала юм медҗ авна. "Баһчуд, шар шаҗна халхар, олн зүсн эрдмәр гүн медрл авхар зүтктн!" гисн селвг өгхәр бәәнәв. Тиигхлә эднә бәәдл-җирһл ясрхнь лавта. Болв шар шаҗна медрл ахр цагин эргцд авч болшго. Буддийск философь даслһна ут болзгта программ бәәнә. Келн-әмтнә медрл өөдлүлхин төлә дигтә-дарата көдлмш күцәх кергтә. Эн туст цуһар шунх зөвтә. Зуг гүҗрҗ
көдләд, уралан зөрсн улс күцәмҗ бәрдмн.
- Та РАН-а Хальмг номин цутхлңгин коллективлә харһсна хөөн шишлң нөкцлтин зөвшәл батллат. Энүнә тускар келәд өглт.
- Тана номтнр манаһур ирхләрн Дхарамсалан Библиотекин күцәҗәх үүлдвринь сәәнәр медҗ авх. Эдн маднла сән дамшлтарн хувалцхмн. Дарук җилин апрель сард Хальмгин номтнр Дхарамсалад буддологин болн тибетологин төрәр болх нарт-делкән номин конференцд орлцхмн. Тегәд җил ирвәс мана нөкцлт батрад йовх гиҗ иткҗәнәв.
Кесг җил хооран Хальмг университетла нөкцлтин зөвшәл батлгдла. Хальмгин оютнр манаһур ирлә. Нег күүкн манад кесг җилдән сурчана. Болв мана хамцу үүлдврин һол керг - энтн медрләрн хувалцлһн. Мана Библиотекд улсин амн үгин билгин үүдәлтин әңг үүлднә. Бидн сәәхн заңшалмудан әрүнәр хадһлхин төләд улсин келсиг бичҗ авнавидн. Энтн номтнрт бас туста болх.
- Күндтә гевш Лхакдор, мана сурврмудт тодрха хәрү өгсндтн ханҗанав. Шар шаҗна халхар күцәҗәх үүлдвртн күцәмҗтә болн олнд туста болтха!

БОСХМҖИН Валентина