Белдврин ик көдлмш күцәв
19-08-2014, 10:27 | Таңһчин зәңгс
Августын 18 -д Таңһчин Толһачин үүл цаг зуур дааҗах Алексей Орлов Элстин 17 - ч тойгта школд одв. Түрүләд сурһуль - эрдмин учрежденя директор, Хальмг Таңһчин ачта багш Раиса Эрднеева шинрүлсн кесг лабораторь, кабинет, әрәсәд болн таңһчд нернь темдгтә шүлгч Көлглтин Даван җирһлд болн литературн үүлдврт нерәдсн музей үзүлв.
Дәкәд Раиса Эрднеева болн таңһчин Толһачин үүлиг цаг зуур дааҗах Алексей Орлов шин сурһулин җилд белдлһнә төрәр күүндв. Школд ут-турштан 1202 сурһульч сурна. Эн җил школан 63 күвүд -күүкд төгсәх.
Эклц школд федеральн государственн стандартмуд оруллһна халхар балһсна экспериментальн площадк энд үүлдҗәнә. Сүл һурвн җилин туршарт төсвд күцәмҗтәһәр орлцхин төлә материальн -техническ улнь ясрулгдла.
Эндр өдр цуг негдгч, хойрдгч болн һурвдгч классмуд багшин автоматизированн ормар, интерактивн самбрар теткгдв. Хойрдгч калссмудт сурһульчин көдлмшч хойр орм тогтагдв. Бас тиим оборудовань 5 – 9- ч классмудт бәәнә.
2012 - 2013 җилмүдт школ «Доступная среда» гидг федеральн программд орв. Тегәд давсн сурһулин җилд дөрвн сай һар арслңга ясвр столовд кегдв, спортивн залд, школын негдгч давхрт терзмүд сольгдв, пандусмуд углҗ тәвгдв. һурвн дундур шаху арслңга оборудовань бичкдүд- инвалидмүдин төлә хулдҗ авгдв гиҗ Раиса Шуркаевна цәәлһҗ келв.
Школын сурһульчнр балһсна болн таңһчин олимпиадмудт шунмһаһар орлцна. Давсн сурһулин җилд теднә приземудын нериг школын 55 сурһульч зүүв. Дөрвн төгсәһәч алтн, хойрнь цаһан мөңгнә медаляр ачлгдла.
Сурһулин шин җилд чигн энд дигтә-даратаһар белдв. Ус оруллһна ситемд 65 миңһн арслңга ясвр кегдв. Түүмрәс гетлһнә үүлдврт 147 миңһн арслң һарһгдв. Кесг үүдн болн шам хулдҗ авгдв. Дулана систем чигн белдгдв.
Дәкәд Алексей Орловиг «Художественное слово» студин сурһульчнр актов залд болсн байрин керг - үүлдврт шүлгүд умшҗ йөрәв. Эдн школын тууҗин болн өдгә цагин бәәдл-җирһлин тускар ахрар келҗ өгв.
Терүнә хөөн сурһуль- эрдмиг делгрүллһнә халхар күцәҗәх үүлдврин тускар Алексей Орлов келҗ өгв. Сурһульчнрин болн багшнрин көдлмшин таалыг ясрулхин төлә цааранднь чигн ик көдлмш кегдх гиҗ Таңһчин Толһачин үүл цаг зуур дааһач темдглв.