Министрмүдлә харһлтс болҗана
23-06-2017, 17:30 
Одахн РК-н Олна палатын залд "Час с министром" гидг төсвин төрәр пресс-конференц болв. Олна палатын ахлач Бальҗр Барыкован келсәр, эн төсвәс иштә мана орн-нутгт чинртә керг-үүлдврмүд
бүрдәгдҗәнә. Энтн РФ-н Олна палатын седвәрәр бәәдл-җирһлд тохрагдҗана.
Эн җилин май сарин 3-д Хальмг Таңһчд эн
төсвәр түрүн керг-үүлдвр болла. Тиигхд мана правительствин Ахлач Игорь Зотов әмтнлә харһад, теднә сурврмудт хәрү өглә. Эн харһлтын йовудт олна организацсин элчнр 36 сурвр өглә. Теднә ик зууднь тодрха хәрү өггдлә. Ут тоодан олн әмтнәс 57 сурвр орла.
Май сарин 22-т болхла таңһчин экономикин болн хулд-гүүлгәнә министр Зоя Санджиевала харһлт болсмн. Эн һардачд болхла 38 сурвр өггдлә. Шишлң зураһас иштә эн җилин туршарт бас кесг министрмүдлә күүндвр болх. Эдн эврә халхар бас әмтнә сурврмудт хәрү өгхмн.
Региональн палатын элчнр олн зүсн ведомствсин һардачнрла ниитәһәр үүлдҗ, иргнмүдин
төрмүдиг хаһлхин төләд төсв бүрдәгдлә. Цуг босхгдсн төрмүдиг министрмүд һол оньгтан авсмн. Тедниг хаһлхин төләд таңһчд шишлң сүүрмүд болх, ашарнь шиидврмүд батлгдх.
РК-н Олна палатын ахлачин дарук Лидия Лебедева үг келхләрн таңһчин журналистнр министрмүдт бас нәрн төрмүдәр сурврмуд өгтн гив. Лидия Давыдовнан тоолврар, әмтнә бәәдл-җирһл ясрулхин төлә бәәх дуту-дундсиг илдкх кергтә. Дәкәд хальмг кел дасҗ авлһна
төрт бас ик оньган өгв. Эн җилин ноябрь сарин 15-д 100 җилин өөнән темдглх "Хальмг үннә" газетин коллективиг дөңнҗ, энүнә тиражинь икдүлх кергтә гив. Олна организацс эн туст сән
нөкд болҗ чадхинь темдглв.
Эн Олна палатын аппаратын һардач Валентина Бамбаева таңһчин олнд зәңгллһнә эв-арһин көдләчнрлә ниитәһәр үүлдҗ, хамдан бәәрн улст туслх санан-седклән медүлв. Эдн июнь сарин 30-д деер заагдсн төсвәс иштә таңһчин ЖКХ-н болн электрокүчнә министр Нелли Ткач\xb8вала харһлт кехәр зуралҗана. Эн һардачд болн нань чигн министрмүдт өгх сурврмудан илгәтн. РК-н Олна палатын электронн хайг: OPRK08@yandex.ru Эс гиҗ теднә телефона хайгар (8847 (22) 4-06-31) җиңнүлҗ болхмн.

БОСХМҖИН Валентина