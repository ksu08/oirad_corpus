Бичкдүд седклин залян Эрдемд нерәдв
16-11-2017, 10:26 
Давсн бембә өдр, ноябрь сарин 11-д, хотл балһснд, бичкдүдин үүдәлтин Бәәшңд, Эрдем Этеевин төлә буйнч седклин концерт болв. Элстин бичкдүд бичкн Эрдемиг дөңнҗ, билг-эрдмән үзүлв. Таңһчин көгмҗчнрин Ниицән бичкдүдин төлә "Вместе мы - сто тысяч Я!" гидг олна болн гражданск төсвиг күцәлһнә йовудт эн керг-үүлдвриг бүрдәв. Концертиг эн олна ниицәнә ахлач Борис Уджаев һардҗ давулв.
Концертиг хәләхәр ик баһ уга олн улс цуглрв. Керг-үүлдврт таңһчин Толһачин администрацин дотр-дундын политикин әңгин һардач Олег Северцев, Элст балһсна администрацин толһачин дарук Галина Васькина орлцв. Хальмгин йосна күцәгч органмуд, Элстин предприятьмүд, организацс болн сурһуль-эрдмин учрежденьс Эрдем Этеевин эмнлһнә төлә цаһан седкләрн мөңг цуглулсн болдг. Балһсна бичкдүд болхла бичкн Эрдемд билгән нерәдв. Санкт-Петербург балһснд болсн "Волшебная феерия" гидг нарт-делкән марһана гран-при авсн "Байн тег" бичкдүдин бииһин ансамбль, Элстин Казанск кафедральн чонҗин гелң Юрийин һардврт үүлдҗәдг "Родимый край" гидг үүдәгч баг, балһсна 10-ч тойгта дундын школын вокальн баг, 20-ч тойгта дундын школын бииһин ансамбль, 4-ч тойгта дундын школын бальн бииһин ансамбль, С.Г.Дорджинә 1-ч тойгта бичкдүдин көгҗмин школын болн 2-ч тойгта искусствин бичкдүдин школын сурһульчнр, бичкдүдин үүдәлтин Бәәшңд ордг күүкд болн нань чигн кесг үүдәгч коллективс концертд орлцв. Тер мет болн неҗәдәр чигн тәәзд һарад күүкд билг-эрдмән үзүлв. Эдн цуһарн өр-өвч, цаһан седклтә күүкд болн көвүд мөн, эдн Эрдемд билгән нерәдәд, энүг дөңнв. Сурһульчнр фортепиан цокҗ, флейт татҗ, көгҗмин үүдәврмүд олна оньгт тусхаҗ, чикнә хуҗр хаңһав. Күүкд-көвүд хальмг болн орс сергмҗтә ду дуулҗ, җигтә сәәхн би биилҗ, иньгллтин, цаһан седклин, нег-негндән дөң боллһна төрәр театрализованн наадд чигн үзүлв.
"Өцклдүр шар шаҗнд сүзглдг улс Бурхн Багш һазрт бууҗ ирснә өдр темдглв, байрин ик мөргүл болв. Тегәд чигн мел эн өдрмүдт таңһчд, Элстд, "Бичкдүд - бичкдүдт" гидг буйнч седклин керг-үүлдвр болҗахнь орта гиҗ сангдна. Таңһчин Толһачин администрац кезә чигн иим седвәриг дөңннә. Администрацин көдләчнр буйнч керг-үүлдвр бүрдәгдҗәхин тускар соңсад, эн акцд шунмһаһар орлцв. Эрдем гисн чинр-утхарн билг гидг үглә өөрхн, тегәд билгтә күүкд буйнта кергт шунҗ орлцҗ, эрдмән үзүлҗ, цаһан седклин залян Эрдемд нерәдҗ, әмтнд үлгүр болҗана. Эрдем шулуһар эдгтхә, бас эн тәәзд һарад, бичкдүдлә хамдан билг-эрдмән үзүлтхә", - гиҗ Олег Северцев келв.
Тер мет Галина Васькина үг келҗ, буйнч седклин акцд орлцсн улст ханлтан өргв. Тер мет концерт хәләхәр күүкдән дахулад ирсн эк-эцкнрт ханлтан медүлв. Эн керг-үүлдвр буйнта, өршәңгү седклин сурһмҗ өгчәнә. Элст балһсна администрац болн сурһуль-эрдмин заллт бас Эрдемин эрүл-мендинь ясруллһнд тәвцән орулҗана. Бичкн Эрдем гемиг диилҗ, шулун эдгтхә, күүкд кезәд чигн гемнлго, эрүл-дорул өсҗ, байрта-бахмҗта бәәтхә гив. Борис Уджаев Эрдемин наһц ээҗд, Людмила Нимгировна Харцхаевад олна чирәд йосна күцәгч органмуд, предприятьмүд болн организацс цуглулсн мөңгиг, тер мет 17-ч тойгта школ, 10-ч бичкдүдин сад күргсн демиг бәрүлҗ өгв. Эрдемин наһц ээҗ нүднәснь һарсн нульмсан арчн келв: "Мадн кесг сард нульмсан асхрулад бәәнәвидн. әрүн седкләсн цугтадтн ик гидг ханлт өргҗәнәв".

Маргарита АРЗАЕВА
Э.Бюрчиевин цоксн зургуд