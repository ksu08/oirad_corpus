Əәдрхнә һазрт болсн байр
13-09-2018, 11:32 
Арвн җил хооран Бударино болн Промысловка селәдин хоорнд урднь Мушарино селән бәәсн һазрт Харахус тохмин элчнр суврһ босхв. Тер цагас экләд, өөрк селәдин бәәрн әмтн байрин өдрмүдлә нааран ирәд, бурхдтан зальврна. Эн җил суврһ босхсна арвн җилин өөн болв.
Эн ончта, байрта өөнд нерәдҗ эдн Джангариад давулхар шиидв. "Хальмг" гидг Əәдрхнә областин келн-улсин Ниицәнә болн Лиманск района "Хамдан" гидг келн-улсин сойлын Ниицәнә орлцачнр күчән негдүләд, ишкә гермүдән тәвәд, олн әмтиг цуглулад эн наадыг давулцхав. Олн әмтн бөк бәрлдәнә, нум харвлһна, цалм хайлһна, шатрин, дөөвин, канат татлһна, гирь өрглһнә болн армрестлингин марһанд орлцад, эв-дован үзүлцхәв.
Наадн эклхин өмн суврһна хаҗуд Хальмг Таңһчин цутхлң хурлын "Бурхн Багшин Алтн Сүмин" гелңгүд ном, судр умшад, "Равнэ" гидг әрүсллһнә мөргүл давулв. "Эн суврһиг босхснас нааран арвн җил давсн болв чигн, бәәрн улс энүгән мартчахш. Эдн җил болһн нааран ирәд, мөргүл кецхәнә. Мадниг нааран дуудснднь мадн ик гидгәр байрлҗанавидн, яһад гихлә иим керг-үүлдврмүд шар шаҗ делгрүлхд болн батрулхд ик тәвц орулна", - гиҗ мөргүлин хөөн Ловсанг Зундуй гелң келв. Дарунь ламнр әмтнд арша хувалцҗ бәрүләд, әдс өгсмн.
Наад давулсн һазр суврһнас невчкн цааран билә. Тегәд холас хәләхлә, ишкә гермүд йосн хальмг хотн болҗ үзгдв. әрәсән болн Хальмгин тугмуд, олн зүсн өңгтә дарцгуд болн келн-улсин сәәхн хувцта олн әмтн эн һазриг сәәхрүлсмн. "Бударино селәнәс һарсн улс нааран ирәд, өвкнрин һазртан мөргәд зальврна. Тегәд хойр җил даранднь мадн энд иим ик харһлт кеһәд, Джангариад давулҗанавидн. Спортын марһас, концерт давулхд района "Герл" ансамбль, областин "Хальмг" Ниицән болн Хальмг Таңһчас ирсн "Өөрдин харвачнр" гидг нерәдлһтә нум харвлһна ветеранмудын болн баһчудын Ниицәнә элчнр маднд дөң болна. Тегәд эднд болн "Хальмг" Ниицәнә ахлач Николай Эльдяевд ханлтан өргҗәнәвидн. Цааранднь чигн келән, сойлан делгрүлхин, өргҗүлхин, бичкдүдтән болн баһчудтан уха заахин төләд иигәд җил болһн иим ик керг-үүлдвр давулад бәәхмн гиҗ зуралҗанавидн", - гиҗ "Хамдан" келн-улсин сойлын Ниицәнә ахлачин дарук, "Хальмг" келн-улсин Ниицәнә гешүн Гиляна Буранкаева келв.
Керг-үүлдвриг Лиманск района муниципальн бүрдәцин толһач Яков Финьков секв. "Мана һазрт иим сәәхн керг-үүлдвр давулҗахнь йир сән. Яһад гихлә эн Джангариад суврһ босхсна арвн җилин өөнд нерәдгдҗәнә. Лиманск районд ода деерән зурһан суврһн бәәнә. Суврһ босхлһн, келн-улсин спортын болн сойлын керг-үүлдврмүд давуллһн Əәдрхнә областьд бәәдг олн келн улсиг негдүлнә, мана сойлыг делгрүлнә. Уңг-тохман, тууҗан, сойлан медлһн маднд күч өгнә. Тегәд чигн эн Джангариад бүрдәсн әмтнд әрүн цаһан седкләсн ханлтан өргәд, цааранднь чигн көдлмшнь уралан йовтха гиҗ күцәмҗ дурдҗанав", - гиҗ Я.Финьков йөрәлин үг келв. Бас эн байрт "Рабочий пос\xb8лок Лиман" гидг муниципальн бүрдәцин ахлач Алексей Чернышов болн талдан селәдин ахлачнр орлцв.
Əәдрхнә областьд хальмгудас нань, орсмуд, маңһдмуд, хасгуд болн нань чигн келн улс бәәнә. Эдн цуһар хоорндан ни-негн бәәнә. Джангариадт орлцсн хасг келн улсин "Жолдастык" сойлын Ниицәнә элч Тахир Ищанов иигҗ келв: "Күндтә ахнр-дүүнр, келн-улсин байрин өдрмүд темдгллһн йир ончта керг. Мана бичкдүд өвкнрин сойлан мартлго йовхин төлә иим керг-үүлдврмүд давулх кергтә. Тегәд эн хальмг наад үзсндән йир ик байрта бәәнәв".
Джангариад давсн өдр йир сәәхн болв: халх халун уга, даарх киитн уга, сер-сер гисн салькта. Цуглрсн Җаңһрин ачнриг торһан сәәхн дуута Лиманск района "Герл" ансамблин дуучнр байрлулв. "Зальврлһн", "Төрлмүд мини", нань чигн хальмгудын дурта дуд соңсгдв. Концертин хөөн бөк бәрлдән эклнә гиһәд, олн улс бөкнрин дөрлдәг һәәхв. Бөкнр найн килограмм күртл болн найн килограммас үлү хойр категорьт хувагдҗ бәәр бәрлдв. Эн марһан хамгин һәәхмҗтә болҗ медгдв, зуг орлцсн бөкнр олн биш болв. Нум харвлһнд, армрестлингд болн шатрин марһанд йир олн күн орлцв.
"Хамдан" келн-улсин сойлын Ниицәнә ахлачин дарук, "Хальмг" келн-улсин Ниицәнә гешүн Гиляна Буранкаеван келсәр, "Хамдан" олна бүрдәц хөрн негн җилдән үүлдҗәнә. Эн җилмүдин туршарт хамданахн олн керг-үүлдврмүд давулҗ, олн төсвсән бәәдл-җирһлд тохрасмн. Эднә көдлмш хальмг сойл хадһлхин болн өсч йовх баһчудыг сурһмҗлхин төлә кегднә.

АЛЕКСәН Санҗ