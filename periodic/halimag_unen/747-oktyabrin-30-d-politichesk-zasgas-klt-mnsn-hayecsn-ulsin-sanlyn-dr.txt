Октябрин 30 - д – политическ засгас көлтә әмнәсн хаһцсн улсин санлын өдр
30-10-2014, 16:30 | Таңһчин зәңгс
Мана орн-нутгин тууҗд политическ цааҗллһн өргәр кесг арвад җилин туршарт күцәгдҗәлә. Гражданск дәәнә йовудт 1920-ч болн терүнә өмнк җилмүдт болн терүнәс өмн нертә номтнриг, бичәчнриг орн -нутгас көөҗ һарһсмн. Кесг күн дәәнәс, Советин йосна цааҗллһнас зулад меҗә һатц орһсмн. Тер тоод сурһульта, номта хальмг сегәтнр, офицермүд, бичәчнр эмиграцд туссмн. Кесг - түрү зүдүлә харһад, һазадын орнд бәәдг болв. Ода теднә элнцгүд- хулнцгуд Германьд, Францд, США- д болн кесг нань чигн орн-нутгудт бәәнә.
Советин йосна күчн батрад делгрәд йовсн бийнь политическ цааҗллһн дару- дарунь күцәгдҗәлә. 1920-ч җилмүдин чилгчәр, дәкәд 1937-1938 җилмүдт кесг миңһәд, нам сайад күн лагерьмүдт, түүрмст күнд-күчр таалд көдләд , наадкснь болхла дарунь зарһ чигн, мөшклһн чигн угаһар хаҗ алгдла. Нертә номтнр, инженермүд, бичәчнр, регионмудын һардачнр тер тоод йовла.
Мана Хальмг Таңһчин һардачнр Араши Чапчаев, Анҗа Пюрбеев, чаңһ засгла харһад Сталинградск түүрмд хаҗ алгдла. Нег-негән муутхлһн тиигхд цуг орн-нутгт чигн, мана таңһчд чигн өргҗәд йовла. Засгла харһсн һардачнрин элгн-саднь, эднә күүкднь чигн орн-нутгин цааҗас гетлсн уга, кесгнь бас түүрмд, лагерьт тусад әмнәсн хаһцсмн.
Болв цуг хальмг улсин хамгин ик цааҗлһн 1943 җил учрсмн. Бас ямаран чигн зарһ, мөшклһн угаһар цуг улсиг гертәснь көөҗ һарһад товарн вагонд суулһад киитн хол Сиврүр 1943 җилин декабрин 28-д үвлин тачкнсн киитнд күчәр йовулсмн. Миңһәд улс зууран хаалһин күчр -күнд таалыг, киитиг, өлн-яду бәәдлиг дааҗ ядад әмнәсн хаһцсмн. Тернь бас орн-нутгин цааҗллһн бәәсмн.
Сиврин тууврин 1943 -1944 җилин үвлин цагла бас миңһәд улс , хамгин түрүнд бичкдүд, медәтнр өңгрсмн. Тиим өршәңгү уга цааҗла зуг хальмг улс харһсмн гиҗ келҗ болҗана. Наадк келн-улсас зәрмнь нам тооһан икдүләд тууврас төрскн һазртан ирсн болхла хальмг улсин өрәлнь киитн Сиврин һазрт мөңкинд үлдсмн.
Теднәс кесгнь билгтә номтнр, эмчнр, багшнр болх бәәсмн, болв тиим арһ күчтә йосн эднд өгсн уга. Тиим зөв - йосн уга бәәдл дәкҗ давтгдх зөв уга, тегәд иим зүстә аврлт уга йовдлыг уурулхин төлә эгл улсин, олна организацсин, олн-әмтнә бүртклһнә күчинь өөдлүлх кергтә.
Зуг ода ирҗ тиим үүлдвр мана орн - нутгт экләд күцәгдҗәнә, олн әмтнә йос батруллһнд оньг өггдҗәнә, олна организацсин болн политическ партьсин нилчнь өсәд бәәнә. Зуг демократин тиим тоотыг олзлад закани биш цааҗлгч үүлдвриг зогсаһад уурулҗ болх бәәсмн. Болв һучдгч җилмүдт болн хөөннь чигн тиим зөв эгл улст өггдҗәсмн уга.
өдгә цагт Уркаинд болҗах дәәлдән бас Новроссийин регионмудын өмнәс зөрүлгдсн орн-нутгин йосна цааҗллһна му үлгүр болҗана. Терүг зуг демократин чидлмүд уурулҗ уга кеҗ чадх гиҗ батар ицҗ болҗана.
Түрвән һуна