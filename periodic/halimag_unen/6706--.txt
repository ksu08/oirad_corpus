Таңһчдан ик ач-тус күргсн Анна Тапкина
18-11-2017, 08:52 
Тер җил Анна эк-эцктәһән, элгн-садтаһан Хальмг Таңһчдан ирв. Дигтә тер кемлә цааранднь сурх цаг ирв. Терүг Анна Очировна иигҗ тодлна: "Бидн үр күүктәһән Ставрополин педагогическ институтд шүүврән өгәд, хәрү Элстд ирәд сурһуль-эрдмин министерствд одад, кезә сурһульдан һарч йовхмб гиҗ сурхар седҗәләвидн. Тер цагт министр болҗ Павел Дорджиевич Сангаджиев көдлҗәсмн, кабинетд намаг дуудад келҗәнә: "Та, Анна Очировна, школан цаһан мөңгн медальтаһар төгсәләт, маднд болхла школас талдан халхар чигн специалистнр кергтә болҗана. Тегәд бидн таниг Москван тууҗин-архивин институтд йовулхар бәәнәвидн. Та зөвән өгчәнтә? - "Өгчәнәв, - гиҗ үүмәд хәрү өгүв",- гиҗ ветеран тодлв.
Эк-эцкнь тиигхд Приютна района Доцң селәнд бәәсмн, эднд Анна байрта зәңгән келв. Бүкл селән үүмәд, мана Анна Москвад сурх гиҗ байрарн хувалцад бахмҗ кеҗәсмн. Тиигхд әмтн ни-негн, байр-зовлңгарн хувалцҗ, нег өрк-бүл болҗ бәәсмн, хамгин түрүнд селән һазрт, Сиврин тууврт чигн эдн хамцу, ни-негн бәәсмн. Аняг хәрү таңһч талан йовҗахлань Ялуторовск школан төгсәҗәсн арвдгч классин үүрмүднь бүклдән ирәд хол хаалһднь үдшәв, күүкн нам ханлтын үгән келҗәһәд ууляд авв.
Москван институтд сурх хойр орм өгсмн, тегәд Анна Тапкина болн Роза Пюрвеева хоюрн тиигәрән йовсмн. Институтан төгсәһәд Анна таңһчин архивд көдлв, 1968 җилд энүг государствен архивин директорт шиидв. "Архив йоста иргниг сурһмҗлна, эн эрдмин чинрнь цаг ирвәс өсәд йовна, тегәд тадн "архивоведение болн документоведение" гидг эрдмиг шүүҗ авснтн йир сән.
Архивд көдлдг күүнд медрл, тесвртә, сән заң кергтә. Медәтә хальмг улсла күүндхин төлә төрскн келән медх кергтә. Ик Буурла района Манҗихнә сельсоветд 1920-ч җилмүдт цуг документиг хальмг келәр бичҗәсмн, яһад гихлә Советин йосна зәрлгүд-документсиг, теднә учр-утхинь хальмгуд мууһар медҗәсмн, тегәд теднә чинринь йилһҗ авхин, хальмгудт цәәлһҗ өгхин төлә хальмг келнд орчулҗасмн, тернь йир соньн, тегәд урдк цагин йосна цаас умшҗ медхин, шинҗлхин төлә хальмг келән медх кергтә",- гиҗ Анна Очировна оютнрт күүндврин йовудт селвгән келв.
Анна ОчировнаТапкинала хамдан эн күүндврт терүнә үр Нина Ротова орлцҗ, бас тодлврарн хувалцв. Түрүләд эн Городовиковск района архивд көдлҗәсмн, тиигхд гер болһна, өрк-бүл болһна дегтрмүд бәәсмн - тегәд герт бәәдг улсинь, бичкдүдинь, малынь, өлг-эдинь тер дегтрмүдт орулҗасмн. Ода әмтн ирәд, тер дегтрмүдәс кергтә тоотыг олҗ авна, тернь эндрк җирһлд чигн кергтә болна. Тегәд хуучн документсин чинрнь цаг ирвәс өсәд йовна гиҗ специалист келв.
"Анна Очировнала хамдан бидн кесг җилдән хамдан көдлҗәнәвидн, баһчудт дөң болнавидн, эднлә Анна Очировна оньдин дамшлтарн хувалцна, селвгән өгнә, цуг улсла ээлтәһәр күүндҗ тедниг күндлнә", -гиҗ үр күүкд күн келв.
Тер мет урднь таңһчин госархивин ахлач болн барин министр бәәсн Вячеслав Стоянов бас Анна Очировнала хамдан көдлҗ йовсмн, тер цаган тодлҗ экләд көдлхднь ах үүрнь болн һардачнь энүнд ямаран ик дөңгән күргсинь келв, җирһлиннь амр биш кемд дөңнәд, чик шиидвр батлхд нилчән күргв. Мана таңһчиг 1960-ч 1990-ч җилмүдт тууврин хөөн босхҗасн күндтә ах үйин элчнр баһ биш үүлдвр күцәсмн, цаһан седкләрн кесг улст дөң болсмн, теднә тоод Анна Очировна Тапкина йовна. Ветеран ода чигн архивд көдлҗәнә, ачнр-зеенрән өскҗәнә, теднд, цуг баһчудт үнтә селвгән өгнә.
Григорий ДЖОХАЕВ
ЗУРГТ: А.Тапкина зүн таласнь негдгчнь