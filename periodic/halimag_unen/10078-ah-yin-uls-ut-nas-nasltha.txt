Ах үйин улс ут нас наслтха!
28-11-2019, 09:31 | Таңһчин зәңгс » Эрүл-менд харлһн
Мана орн-нутгт эн җиләс авн күцәгдҗәх «Демографь» гидг келн-улсин төсвд ах үйин улст онц оньг өггдҗәнә. Эн төсвәр «Ах үйин улс» гидг шишлң программ батлгдсн бәәнә. Терүнд батлгдсн керг-үүлдврмүдиг таңһчин социальн делгрлтин министерств эрүл-менд харлһна болн спортын министерствс хамдан күцәхмн.
Эн төсвин һол күсл – ах үйин улс ут нас наслҗ, соньн бәәдл-җирһләр бәәҗ, спортар соньмсҗ чик авг-бәрц батруллһн болҗана. Одахн таңһчин социальн делгрлтин, күч-көлснә болн көдлмшәр тетклһнә министр Марина Ользятиева журналистнрлә харһсн кемд эн төсвәр мана таңһчд ямаран керг-үүлдврмүд күцәгдхин тускар тодрхаһар келҗ өгв.
Эн җил мана таңһчур әрәсән күч-көлснә болн социальн харслтын министр Максим Топилин көдлмшин кергәр ирсн кемд Ик Буурла, Лаганя, Городовиковск, Целинн болн үстин райодын комплексн Цутхлңгудт шишлң көлгн-күчнә түлкүр бәрүлҗ өгсн билә.
Мана таңһчд үүлдҗәдг стационарн социальн учрежденьсин материальн-техническ ул батруллһна, тенд медәтнрин төлә сән таал тогталһна төр келн-улсин төсвәр бас хаһлгдхин тускар министр зәңглв. Тиигәд, Троицкое селәнд үүлддг гер-интернатд немр корпус тосхгдхмн. 2024 җил күртл Элстин көгшдин болн гемтә-шалтгта улсин интернатд бас немр корпус тосхгдхмн, ода тенд 180 күн бәәнә. Городовиковск районд бәәдг гер-интернатд немр орм тогталһнд бас федеральн бюджетәс дөң күргхмн. Тер мет Хальмг Таңһчин социальн-экономическ делгрлтин программар Яшкулин районд болн Элстд КЦСОН-а төлә шин бәәр тосхлһна, Ик Буурла района комплексн Цутхлңд реконструкц келһнә төлә мөңгн йилһгдхмн.
Сүл цагт пенсьт һарх улс шин эрдм дасч авлһна болн эднә мергҗлт өөдлүллһнә төрт ик оньг өггдҗәнә. Эн җил мана таңһчд иим улс дундас 200 һар күн шин эрдм дасв. 2020 җиләс авн тәв һарсн улс шин эрдм дасч авлһнд федеральн бюджетәс 11,5 сай арслң йилһгдхмн гиҗ зуралгдҗана.
Ах үйин улс дунд олн зүсн гемәс саглуллһна вакцинац болн диспансеризац давуллһнд ик оньг өггдҗәнә. Олн әмтн дунд цәәлһврин көдлмш давулҗ, ямр нег гемәс хөрлһнә кергт 1 сай 100 миңһн арслң йилһгдсн бәәнә. Таңһчин эрүл-менд харлһна министерств коммерческ биш организацс дунд марһа давулад, теднд грант йилһҗ өгхмн. «Спорт - норма жизни» гидг программар мана таңһчд шишлң спортивн талвңгуд болн футбол нааддг стадион тосхгдхмн, спортивн оборудовань углҗ тәвгдхмн.
2019-2024 җилмүдин эргцд мана таңһчд «Демографь» гидг келн-улсин төсвәр күцәгдх керг-үүлдврмүдин төлә федеральн бюджетәс 4 җува 600 сай арслң йилһгдхмн. Эн кергт таңһчин бюджет бас эврә мөңгән немх зөвтә.
Наталья ДАВАЕВА