Элст һолан цеврлхин төлә
11-10-2017, 17:55 
Хальмг Таңһчд чигн тиим әәмшг бәәнә. Юңгад гихлә әмтн болх-болшго һазрт, сала-садргудт, һол-нуурт хог-боган асхҗ, эргндк бәәдлиг бузрдана, йирмтҗд мууһан хальдана. Таңһчд йиртмҗин зөөрин болн эргндк бәәдл харлһна министерствин, йиртмҗин зөөриг олзллһна туст бүртклһ кедг федеральн цергллтин Заллтын специалистнр болн таңһчд көдлҗәх экологуд йиртмҗиг харлһна туст кергән күцәҗәнә. Болв олн әмтн чигн эн чинртә кергт орлцад бәәхлә сән болхмн. Хамгин түрүнд эврә бәәх һазран бузрдалго цеврәр бәрхәр зүткхлә яһна. Зун болһн залм урһмл (лебеда) икәр урһад, өвчтә улст харшлна. Тегәд күн болһн гериннь өөр урһҗах эн урмлыг чавчҗ уга кех зөвтә.
Тоолвр уга, хоома улс хог-боган зөв угаһар балһсна захд, уульнцд чигн һарһад хаяд, йиртмҗин болн бәәх һазриннь дүр-бәәдлиг үрәнә. Шишлң цергллтс иим хаҗһр йовдлмуд уурулҗ, зәрм һазрас кесг тонн шег-бог авч һарһна. Эн көдлмш кехин төлә кедү чидл, цаг, мөңгн һарһгдна гиҗ хаҗһр ухата улс тоолхла яһна.
Усн уга - җирһл уга гиҗ келгднә. Тернь үнн. Усиг бас әрвлх, цевр цегәнәр бәрх кергтә. Болв хөөткән сандго, залху улс гериннь өөр-шидрк һолын амнд хог-боган асхад, усиг болн эргндк һазриг бузрдана. Тегәд чигн хур икәр орсн цагт, усна ору болад, гермүдиг усн авна. Бәәх һазриннь һолын усиг бузрдаҗах йовдл энтн ик килнцтә йовдл гиҗ сангдна.
Хотл балһснд бәәдг үлмҗ Нимашкеев Элст һолын белчр цеврлхәр седвәр татв. Эн баахн залу балһсна өмн үзгт бәәнә. Элст һол терүнә уульнцас хол биш. Тегәд хог-богар буздрасн һолыг үзхләрн эвго болна. Тегәд одахн эн тагтын өөр-шидр һолын белчриг цеврләд, кесг мишг хог-богар дүүргв. Цааранднь эн көдлмшиг күцәхәр бәәнә. Йиртмҗд дурта әмтн бәәхлә, бас эн көдлмшт орлцтн гисн дуудвр кев.
Темдлгхд, үлмҗ олна үүлдврт шунмһаһар орлцна. Эн "Орһахна әәмг" гидг олна ниицәнә ханьд орҗ, кесг соньн төсвс бәәдл-җирһлд тохрана. Тер мет төрскн һазриннь туст болн нег әәмгә улсин керг-төрмүд хаһлхар зүткнә. Дәкәд болхла энтн Данара авальтаһан хойр көвү өскҗ-босхҗана, кен ахан күндлҗ, кен дүүһән өкәрлҗ, өвкнриннь авъяс-заңшал бәрнә. Хальмг авъясар эк-эцкнр көгшрхләрн көвүнәннь герт бәәһәд насан барна. Тиигәд үлмҗ уул авъяс бәрҗ, күнд гемтә экән сүл өдр күртлнь хәләҗ, эврә герәсн оршав. Өдгә цагт көгшн эцкнь энүнә өрк-бүлд аль сансарн, сән-сәәхн бәәнә. Көвүнь эцкән арднь орҗ хәләһәд, җил болһн санаторьт авч одад, эрүл-мендинь батрулна. Тиигәд үлмҗ эврәннь көвүдтән үлгүр-үзмҗ болҗ, чик сурһмҗ өгчәнә.
Удсн уга һанцарн көдлҗәсн үлмҗ Нимашкеевин седвәриг Мерген Очиров дөңнҗ, эн әрүн чинртә кергт орлцв. Эцкнрән дахад, күүкднь бас һолыг цеврләд көдлв. Тер мет әмтн эдниг дөңнҗ, хог-бог зөөҗ һарһлһна туслмҗин мөңгинь даав. Дәкәд болхла халун цә болн боорцг эднд күргҗ өгәд тоов.
Йиртмҗиг болн эргндк бәәдлиг әрүнәр харҗ бәәх кергтә, тиигхлә бәәх һазриннь өлзә-кишгт багтҗ күртхмн. Йиртмҗән хәәрлх кергтә гиҗ үлмҗ Нимашкеев болн бас иим ухан-седкл зүүҗәх, энүнә седвәриг дөңнҗәх улс тоолҗана.

Маргарита АРЗАЕВА