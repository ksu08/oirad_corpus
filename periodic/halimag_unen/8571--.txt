Зака эвдсн йовдлмуд баһрв
29-08-2018, 10:14 
Басң өдрлә, август сарин 24-д, "Калмыкия" таңһчин зәңгллһнә агентствд дотр-дундын кергүдин министерствин үүлдврин төрәр брифинг болв. Энүнд Хальмгин дотр-дундын кергүдин министр, полицин генерал-майор Андрей Мишагин болн министерствин барин цергллтин һардач Андрей Басхаев орлцв.
Ода деерән МВД-н көдләчнр шунмһа кевәр оютнрин дунд боксар болх нарт-делкән дөрлдәнд болн Таңһчин Улсин Хуралын депутатнрин суңһврт белдҗәнә. Дөрлдәнд белдлһнә тускар келхләрн, А.Мишагин цугнь белн гиҗ темдглв. Август сарин 29-д дааврта ведомствсин элчнр "Ойрат-Арена" спортивн комплекст одад, сүл шалһлт давулхмн.
Удл уга сентябрь экләд, таңһчин кесг миңһн бичкдүд школдан йовхмн. Тегәд дотр-дундын кергүдин министерств сурһулин җилд чигн ик оньган өгч көдлнә. Министрин келсәр, сентябрин нег шинд таңһчин школ болһнд эрк биш полицин көдләчнр аюл уга бәәдл теткх.
Статистикин тускар келҗ министр зака эвдсн йовдлмудын то сүл долан сард баһрсиг темдглв. Ут тоодан зака эвдсн йовдлмудын то 6 процентд баһрв, күнд зака эвдлһн - 10 процентд. Илдклһнә тооһин кемҗән - 70 процентд күрнә. "Министерствин керг-үүлин һол күцл - учрсн йовдлыг илдклһн биш, олн әмтиг зака эвдлһнәс гетллһн", - гиҗ Андрей Мишагин брифингин чилгчәр темдглв.
МАНҖИН Санл