һучн җичтә йиртә ээҗ
04-04-2017, 14:50 
Улан Лиджиевна Анюшева Цаһан Нур селәндән ик тоомсрта багш бәәсмн. Кесг үйин баһчудыг медрлин хаалһд орулҗ,
төрскн келнә сәәхн зөөрлә таньлдулсн цецн ухата күн. Өвкнрин амн үгин зөөрәс үнтә юмн уга болҗахинь медҗ, тер уурхан саңла олн бичкдүдиг таньлдулхар багш даңгин зүткҗ йовла. Энүнә кичәлмүд хальмг келәр бичдг, умшдг дасхсн деерән җирһлдән хальмгуд ямаран болх зөвтән туск йоста кичәлмүд болсмн.
Тегәд чигн багшин сурһуль-сурһмҗ авсн
күүкд-көвүд өсәд босад, эрдмтә болад, җирһлин олн зүсн хаалһар йовҗ йовх болвчн келән сәәнәр меднә. Дәкәд болхла эдниг йоста хальмг күүнә заң- авц негдүлнә. Ямаран керг кеҗ йоввчн эдн кергән арднь орҗ күцәнә, хамцу көдлҗ, уралан зүткдг авцарн оньдин үлгүр болна. Хальмг авъясиг бийдән шиңгәсн сурһульчнрнь бийснь сәәнәр көдлсн деерән өөркстән үлгүр үзүлҗ көдлнә. Өр-өвч седклтә болсндан эдн әмтнлә ниитә бәәнә. Сән эн заң-авцнь өрк-бүлднь сурһгдсн деерән школд ухата багшин кичәлмүдт давтгдҗ, заң-авцднь шиңгрсмн. Тегәд чигн сурһульчнрнь ода Улан Лиджиевнан нериг таңһчдан бәәтхә, цуг әрәсәд темдгтә болһв. Наадад, мана Улан Лиджиевна әрәсән Федерацин ачта багшин нер зүүсн болх гиҗәнт! Багшин татсн күцәмҗтә хаалһар йовҗ, ода сурһульчнрнь таңһчдан, әрәсәд нертә үүлдәчнр болҗ йовна.
Җирһлин бат хаалһд орулсн багшнь болхла йирн насна өөдмд күрсн, шүлгүд бичҗ, амр-таварн бәәнә.


"Мана насн, мана зөөр"
Җирһлин адрута хаалһар
Күмнд җирһл белглҗ,
Нег-негән көөлдҗ,
Җирлзәд җилмүд давна.
Найн насн гисн
Ямаран ут насмб?
Орчлңгин кемҗәһәр хәләхлә,
Тоод оршго ахр.

Күүнә җирһләр хәләхлә,
Бүкл найн җил.
Көвкр цаһан үсн
Толһа эргүлҗ кеерүлнә.
Кезәнә тиньгр чирәг
Насна тамһар дүүргнә.

Давсн җилмүд санхла,
Өцклдүр болҗ медгднә.
Күүкд өсҗ - өргҗҗ,
Насн ирсиг медүлнә.

Альк насндан көгшрсән
Кемҗәлҗ кен келхмб?
Насндан даргдад урудхла,
Баһдан чигн көгшн.
Өргҗ насан эдлхлә,
Көгшрсндән чигн идр!" - гиҗ ачта багш найн настадан бичсн бәәҗ.

Тегәд ода йирн җилин өөдмд күрсн Улан Лиджиевна тиигхд бичснь нег насна улст терүнә өгчәх селвг болҗ умшгдна:

"Җилмүд арһул давҗ,
Гем-шалтг угаһар,
Заясн насан эдлҗ,
Җил болһн күүкдләрн,
Зеенр, ачнр, җичнрләрн,
Элгн-садн, үүрмүдләрн
Олн-олн җилдән
Насан йөрәҗ суутн!"

Мана ачта багш бичсн урмдта үгмүд цугтад үлгүр болхнь маһд уга.
Күч-көлснә ветеран Улан Лиджиевнан җирһл олн әмтнә җирһллә залһлдата болв. Цаһан Нур селәнд өсҗ боссн күүкн дәәнә өмн долан класс төгсәсмн. Сиврт Красноярск крайин Ужурск районд олн зүсн көдлмшт көдлҗ йовсмн. Дарани нег кемдән комендатурт одад, темдглгдсн цагтан тенд эн Гаря Уланович Анюшевла харһв. Дәәнәс хәрҗ ирсн Гаря Анюшев күүкнд дуран өгәд, эдн седкл-ухаһан медлцәд, өрк-бүл болхар шиидв. Элгн-саднь 1945 җилин май сарин арвнд хүрм кех болҗ цаг заасн билә. Хүрмин өмн дән төгссн ик байрта йовдл болсиг Улан Лиджиевна мартхш. Анюшевихн долан үрән өскҗ босхв. Сиврәс төрсн һазрурн хәрҗ ирхд Гаря Уланович бәәрн больницд фельдшер болҗ көдлв. Сән медрлтә эмч бәәсинь хотна әмтн ода күртл тодлна. Кедү күүнд эн күн туслсн болх?! Улан Лиджиевна багшнрин училищ
төгсәһәд, школд багшар көдлв. Ачта амрлһнд һархларн Анюшевихн Троицкое селәнд ирҗ бәәв. Энд чигн Улан Лиджиевна хара суусн уга, һартан өөтә болад, юм өлгдг дасҗ авад "Калмыцкие умельцы" гидг предприятьд көдлҗ йовла. Машиһәр хувц өлгдгиг чигн эн дасҗ авв. Күүкдтән хувц уйдг бәәсн Улан Лиджиевна ачнр-зеенртән хувц өлгҗ, белглдг болв. Хөрн ачнр - зеенртә һучн җичтә Улан Лиджиевна йирн җилин өөнән темдглв. Җичән үзсн күн хөвтә гиҗ келдг, Улан Лиджиевна хөвнь һучн дам ик болҗахднь бидн цугтан байрта бәәнәвидн.

ҖИРһЛИН Кермн