Цаһан седкләсн
05-12-2018, 09:49 
Гемтә-шалтгта улсин нарт-делкән Өдр угтҗ Городовиковск балһсна 2-ч тойгта дундын школд "Доброта спасет мир" гидг керг-үүлдвр давулгдв. Мана школ Городовиковск районд инклюзивн сурһуль-эрдмин инновационн болн улгч учреждень болна. 2014 җиләс авн "Доступная среда" гидг федеральн программар пандус болн нань чигн тоот тосхгдҗ, шалтгта бичкдүдт цуг таал тогтагдсн бәәнә. Мана школд 23 шалтгта сурһульч сурна. Школд психологин, логопедин болн инклюзивн сурһуль-эрдмин кабинетмүд үүлднә. Багшнр болн сурһульчнр шалтгта бичкдүдин төрмүдт һол оньган өгнә. Тиигәд эднә төлә олн зүсн керг-үүлдвр бүрдәлһн сән авъяст тохрв.
"Горячее сердце Данко" гидг волонтермудын ниицәнә седвәрәр школд яарм болв, терүнд хоршасн мөңгәр шалтгта күүкд-көвүдиг әмтәхн кегдлмүдәр тоов. Сурһульчнр билг-эрдмән үзүләд, үзмҗтә концертн программ белдв. Школын волонтермуд бичкдүдин төлә олн зүсн наадд давулв, эднә чирәд ке-сәәхн зургуд зурв. Башантинск колледжин багшнр болн оютнр маднла бат залһлда бәрҗ, школын керг-үүлдврмүдт шунмһаһар орлцна. Эн керг-үүлдврт ветеринарн әңгин багшнр болн оютнр бичкдүдт "әмд булң" бүрдәһәд, олн зүсн аң-аһрусна һәәхүл белдв. Бичкдүдт эн һәәхүл ик байр үүдәв гиҗ келх кергтә.
Эн керг-үүлдвр давуллһнд района дотр-дундын кергүдин органмудын болн "Аст-Маркет" лавкин көдләчнр дөң-тусан күргснд бидн ик ханлтта бәәнәвидн. Эдн мана бичкдүдт торт болн белгүд бәрүлҗ өгв. "Городовиковский" гидг райодын хоорндк әңгин һардач, полицин полковник О.Тараскаевд, Башантинск колледжин директор В.Эдгеевд, "Аст-Маркет" лавкин директор Ч.Дорджиевд бидн ханлтан өргҗ, көдлмштнь күцәмҗ дурдҗанавидн. Эднә цаһан седклин дөңгәр мана бичкдүд сергмҗтәһәр амрад, уудьвран һарһад, эднә төрмүд хаһллһнд олн улс орлцҗахиг медв.

Байрта ОЧИРОВА,
Городовиковск 2-ч
тойгта школын директор
ЗУРГТ: буйнч седклин кергт орлцачнр