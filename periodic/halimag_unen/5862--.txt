Отг-әәмгтән тоомсрта
30-05-2017, 17:25 
Приютна района үлдчн селәнд дәәнә болн
күч-көлснә ветеран Андрей Баленович Лиджиковиг цуһар меднә, күндлнә. Энтн отг-әәмгтән хамгин наста, күндтә улсин негнь. Андрей Баленовичин бичкндк болн уйн цагнь дәәнә болн цааҗллһна җилмүдт давсмн. Тер учрар эн эрт экләд көдлв.
Боргштуд арвна күн Андрей Баленович итклин цаасар 1931 җилә гиҗ йовна. Болв йосарнь болхла энтн Моһа җилтә, 1929 җилд төрсн болдг. Эднә өрк-бүл 1-ч үлдчнд, Калининә нертә колхозд бәәсмн. Дән эклхәс урд үдлчнә эклц школд орад, 4 класс чиләсмн. Энүнлә хамдан Дорҗ Санджиев, Андрей Санджиев, нань чигн дала көвүд сурчала. Школын һардач Нәәмн Горохов, багшнр Босхмҗ Кичиковна, Дарья Мутуловна, Матрена Савельевна ахта мадниг сурһдг билә гиҗ Андрей Баленович тодлврарн хувалцна.
Гражданск дәәнд орлцҗ йовсн эцкнь өңгрхлә, экдән дөң болхар бичкнәсн авн эн мал хәрүлсмн. Тиигәд Андрей көвүн 12-та настаһасн авн экләд көдлв. Тер учрар цааранднь сурһуль сурч чадсн уга. Тууврин өмн экнь сәәһән хәәв. Тиигәд уйн наста Андрей ахнр-дүүнртәһән наһц эгчиннь хәләврт өссмн. һазртан бәәсн цагт Гриша ахнь, Дуня эгчнь гемин уршгар әрлҗ одсмн.
1943-ч харалта җилд цуг хальмг улсла әдл эднә өрк-бүл цааҗла харһв. Наһц эгчнь Чанка Егорова өнчн Андрей, Авя болн Мацг зеенртәһән Сиврүр туугдад, Тюменск областин Ярковск районд тусв. Наһц эгчнь һартан үүлтә болдг төләд Сиврт эдн невчкн хотта-теҗәлтә бәәв. Тендәсн 1948 җилин хаврар эдниг Сахалинүр йовулв. Хальмгудыг урднь эс дассн, эс үзҗ йовсн көдлмшт зарад, хамгин күнд көдлмшт көдлүлгсмн. Сиврт Андрей Баленович мод белдлһнә көдлмшт көдлв. үвлин тачкнсн киитнд мод көрәдҗ йовсан медәт кезәд чигн мартшго. Сахалинд болхла заһс аңнлһна көдлмшт йовсмн. Дарунь бондарн цехд заһс давслһнд кергтә бәәсн бочкс кедг бәәсмн. Хөөннь тосхлтын халхар көдлҗ, гермүд тосхдг бәәҗ. Тууврт йовсн җилмүдт эс кесн көдлмш уга.
Болв тууврин цагт байрта, хөвтә агчм чигн учрдг билә. Сахалинд баһ наста Андрей бас үлдчнә әәмгә җирһлмүд арвна Ялмн күүкнлә харһад, энүнд седклнь тусв. Хол 1953 җилин май сарин нег шин эн хойр ханьцад, өркән өндәлһлә. Тер цагас нааран эдн җирһлин ут хаалһар хамдан йовна. Сахалинд эднә баахн өрк-бүлд ууһн үрнь Буйнта төрв. Җил ирвәс җирһл баһ-саһар ясрад бәәсн бийнь хальмгуд төрскн һазран санад, хальмг теегтән күрхнь гиһәд күсл кеҗ йовсмн. 1957 җилд Лиджиковихнә бүл цуг хальмг улслаһан хамдан төрскн һазрурн темцв.
һазртан ирснә хөөн Петя, Галя, Вася, Коля, Володя, Ира, Мергн төрәд, эдн нәәмн үртә болв. Цуһар сурһуль сурад, күн болцхав. Нәәмн үрән өскәд, кен-негнәннь һаринь һанзһд, көлинь
дөрәд күргхин төләд Андрей Баленович Ялмн Няминовна хойр кедү чидлән һарһсн болх гинәт. Ода медәтнр арвн тавн ач-зеетә болн һурвн җичтә. Бичкндән өнчн йовсн Андрей Баленович иигәд өсәд-өргҗхиг кен медлә. Харм төрхд, Василий көвүнь баһ насндан зеткрлә харһҗ өңгрв. Болв арднь үлдсн хойр үрнь өсәд-босад, неринь дуудулҗ йовна.
Өршәңгү уга цааҗллһна җилмүдт төрскн һазрасн салх биш, өнр Лиджиковихн үлдчнд уңг-тохмарн бәәһәтә. һазртан ирчкәд, Андрей Баленович бәәрн "Дружба" колхозд хөөнә, дарунь бод малын хошт көдлв. Амрлһндан һартлан һучн тавн җилин туршарт малын ард йовла. Халун зуни нарнд шатад, намрин хурт норад, үвлин киитнд даарад, насн-җирһлиннь туршарт малын ард йовна гисн йир амр биш билә. Андрей Баленович болн хамдан көдлҗ йовсн улс арһ-чидлән әрвллго көдлҗ, селәнә эдл-ахун делгрлтд зөвтә тәвцән орулснь мөн.
Ялмн Няминовна альд көдлҗ йовла гиҗ сурхлам, энтн көдлсн күн биш гиҗ Андрей Баленович инәһәд келв. Тиигәд шоглснь орта, залунь өрк-бүлән асрхин төләд өдр-сө гилго кеер хошт
көдлҗ йовхла, гергнь нурһлҗдан гертән бәәһәд, нәәмн үрән хәләҗ йовсмн. Күүкднь өсхлә
көдлмшт һарв. Хувц уйдг фабрикин филиалд уячар, хөөннь лавкин ахулачар көдлн, герин
көдлмшән кеһәд, күүкдән сурһад, кесн көдлмшнь мел баһдад бәәдг бәәсмн, тиим шулун-шудрмг күн болдмн.
Цөн үгтә, цаһан саната, төвшүн, җөөлн заңта Андрей Баленович олн дунд тоомсрта. Медәтин өрчинь кеерүлҗәх Төрскән харсгч Алдр дәәнә өөнин медальмуд болн Күндллһнә һашгуд дәәнә җилмүдт болн эвин бәәдл тогтсн цагт көлсән асхад, чидлән нөөлго көдлсиг иткүлҗәнә. Андрей Баленович болн Ялмн Няминовна ик чигн, сарул, сәәхн герт хоюрн бәәнә. Күүкднь эк-эцкдән йир эңкр, эднән тевчәд, аль сансарнь бәәлһнә. Цань уга сәәнәр хәләһәд, эдндән бәәцин айта таал тогтаһад, килмҗән тусхадгинь гертнь орҗ ирсн таньдго күүнд чигн тер дарунь медгднә.
Андрей Баленович болн Ялмн Няминовна ханьцад җирн дөрвн җил болв. Эдн кезәд чигн ниитәһәр бәәҗ, нег-негнәннь седкл медлцҗ, байр-зовлңгиг әдл хувалцв. Эндр медәтнр үрн-саднаннь хөвтә җирһл үзҗ, сән-сәәхн бәәнә. Наснаннь туршарт үнн-чик седкләрн йовсн
төләдән көгшрх насндан кишгән эдлҗәнә.

Маргарита АРЗАЕВА