Цутхлң хурлын шин һардвр
28-04-2018, 08:56 
Урднь иим хург һурвн җил хооран болсмн. Цутхлң хурлын барин цергллтин зәңглсәр, хурлын уставла ирлцүлҗ, сүмин администратор һурвн җиләр үүлд орулгдна. Хурлын ах багш болхла тавн җиләр үүлд суңһгдна. Терүнәс иштә администратор Санан Матвеновин үүл дааҗах болзгнь төгссн учрар хург хурагдв. Хурлын ах багш Муутл Овьянов үүлдән дәкәд хойр җил бәәх бәәсмн. Болв гевш Муутл эрүл-мендин уршгар үүләсн һархар сурснд, гелңгүд зөвән өгв. Эрүл-мендән батлсна дару гевш Муутл Гьюдмед тантрическ хурлд ах сурһуль Цааранднь сурх саната. Гевш Муутл хурлын хүүвин гешүн болҗ цааранднь үүлдхмн. Санан гелң болхла хурлын медлд бүрдәгдсн "Буйн" гидг буйнч седклин саңгиг урдк кевәрн һардхмн.
Тогтсн авъясар давсн һурвн җилин туршарт кесн көдлмшин тооцаһан эдн өгв. Эн цагин дотр ик көдлмш кегдсинь темдгләд, Тэло Тулку ринпоче гевш Муутлд болн Санан гелңд ханлтан өргв.
Дарунь сүмин шин һардвр суңһгдв. Сүмин ах багшт Анҗа гелң суңһгдв. Анҗа Харцхаев (Лобсанг Цонду) урднь эн өөдән үүлиг дааҗасмн. Администраторин үүлд гелң Отхн Хонинов (Тензин Намдак) суңһгдв. Администраторин дарукд гелң Сергей Киришов (Йонтен Лодой) суңһгдв.
Тэло Тулку ринпочен келсәр, сүмин шин һардврт шаҗна ах сурһалиг Дрепунг Гоманг хурл-университетд сурсн медрлтә хальмг гелңгүд орсмн. Бурхн Багшин номиг эдн олн әмтн дундан сәәнәр тархаҗ йовх гүн медрлтә гелңгүд болҗана. Сүмин шин һардвр июнин 1-әс авн үүлдән орхмн.