Баһ наста билгтнрин концерт
14-02-2018, 08:47 
Җирһлднь җивр өгсн колледжин тәәз деер эдниг таңһчин сойлын болн туризмин министрин дарук Николай Санджиев бүлән үгмүдәр тосҗ, улм ик күцәмҗ дурдв.
Төрскн һазриннь туск ут дууһар эн концерт эклв. Гнесинәхнә нертә Москван көгҗмин академьд сурчах Айса Брюгидикова "Хар келн тоһрун" гидг ду дуулв. Таңһчин Толһачин мөрән, нарт-делкән болн региональн кесг марһасин лауреат Мингиян Хонинов айсинь мөрн хуурт орулҗ, дуучд дөң болв.
Колледж төгсәсн баһчуд әрәсән искусствин болн көгҗмин кесг сурһулин заведеньд сурчахинь концерт медүлв. "Бамб цецг" ансамбльд биилҗ йовсн артистнр Кермен Цебикова, Регина Цакирова, Марина Качанова, Баир Амарханов, Алтн Сарангов, Сергей Мудаев ода Ар-Кавказск искусствин институтд сурчана. "Журавушка" гидг би эдн биилв. Хальмг Таңһчин ачта артистк "Тоһруна биид" билгтә дүр бүрдәсн нертә биич Галина Эрдниеван санлд эдн бииһән нерәдв. Дуучнр Виктория Китаева, Дина Очирова, Элина Цебекова, көгҗм татдг баһ наста билгтнр Церен Боктаев, Дарима Имкинова эн асхн билг-эрдмән үзүлв.
Хуурчнр чигн билгәрн сергмҗ үүдәв. Московск консерваторин оютн Элина Бядниева И.Брамсин "Венгерск би" татв. Казанск консерваторьт сурчах Насанбилиг Та Пабло де Сарасатен "Циигдын айс" татснь, энүнә һарт бәәх хуурнь жирһлин олн зүсн айсар дуулад, ууляд, байрлад бәәснь ик тааслт олв. 2017 җилд Таңһчин Толһачин мөрәһәр ачлгдсн колледжин 4-ч курсин оютнр Кнарик Саргсян болн Александр Бадмашкаев К.Дебюссин көгҗмиг сәәхн татв.
Бүклдән концерт эрдмин болн бүрдәмҗин сән кемҗәнд давв. Əәдрхнә государственн консерваторин 4-ч курсин оютн Полина Шамхалова болн Саратовск государственн консерваторин 1-ч курсин оютн Андрей Бадмахалгаев концертиг һардҗ давулв. Колледжин директор Хальмг Таңһчин сойлын ачта көдләч Любовь Горяева цуг оютнриг йөрәһәд, концертд цуглрсн мөңгиг теднд бәрүлҗ өгв.

Галина ХЕЙЧИЕВА