Гиичнрт цугнь таасгдв
15-05-2018, 10:12 
- Арвн зурһан нас күртл көвүдин дунд әрәсән дөрлдән Элстд болснь - мана таңһчин төлә ик байр болла. Ут тоодан марһанд 800 күн ирв. Тедн дунд 200 зарһч болн 600 орлцач. Зарһчнрин икнкнь, тер тоод марһана ах зарһч Валерий Резанцев, давсн тавн-зурһан җилин туршарт иим сәәнәр бүрдәгдсн, сәәнәр давулгдсн марһан болад угаг темдглцхәв. Бәәсн һазрнь, дамшуллһна залмуд, хот-хол болн волонт\xb8рмудын көдлмш - цугнь гиичнрт таасгдв. Эн көдлмшиг таңһчин спортын министерств, бөк бәрлдәнә академь болн бөк бәрлдәнә Федерац күчән негдүләд кев", - гиҗ Владилен Балдашинов темдглв.
Хальмг Таңһчин бөк бәрлдәнә нериг давсн дөрлдәнд 26 бөк харсла. Теднәс нег дииләч Валерий Мангутов болн һурвн приз\xb8р Алдар Санджиев (2-гч орм), Адьян Эрдниев (3), Андрей Некрасов (3) һарв. Брифингд орлцсн Алдар Санджиев болн Адьян Эрдниев яһҗ бәрлдсән журналистнрт келҗ өгв. "Мана көвүд яһҗ бәрлдҗ чаддгинь меднәвидн, тегәд хальмг бөкнрәс эрк биш дииләчнр болн приз\xb8рмуд һархиг күләҗәләвидн", - гиҗ тренер Анатолий Лиджиев немәд келв.
Давсн дөрлдән таңһчин спортын делгрлтд ик туста болснь кенд чигн медгдҗәнә. Зуг энүнәс нань Хальмгин экономикд бас олзта болҗ һарв. В.Балдашиновин келсәр, дөрлдәнә өдрмүдин эргцд таңһчин арһлачнр хулд келһнә ашар, мана экономикд дөрвн сай шаху арслң орв. Бас дөрлдә давуллһна тускар келхлә, Хальмг Таңһчин спортын министерствин кеҗәсн көдлмшиг темдглх кергтә. Найн зун гиичнриг хонулх гисн амр керг биш. Тер өдрмүдт туризмин сезон эклв, тегәд Элст балһсна гиичлүрмүд дүүрң бәәсмн, зуг министерствин көдләчнр эн төриг хаһлсмн.
Ирсн гиичнр, мана бөкнр болн тренермүд чигн дөрлдән сәәнәр бүрдәгдсиг оньдин темдглнә. Цааранднь чигн иим марһас манад болхла, таңһчин спорт улм делгрх. Немәд келхд, әрәсән чемпион болсн Валерий Мангутов удл уга Европин дөрлдәнд орлцх. Терүнд күцәмҗ дурдҗанавидн.
МАНҖИН Санл