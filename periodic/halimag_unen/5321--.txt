Шин сүмиг әрүслв
17-03-2017, 16:56 
Март сарин 15-д Городовиковск балһснд орс хан Николай II көвүн цесаревич Алексейин нер бәәрн православн чонҗд өглһнә байрта-бахта шаҗна керг-үүлдвр болв. Тиим кевәр чонҗиг әрүсллһнә үүлдвриг чигн энд Элстин болн Хальмгин архиепископ Юстиниан болн Элстәс, Ставрополяс, талдан регионас ирсн шаҗна ик цолта улс күцәв.
Эн керг-үүлдврт орлцсн улс цесаревич Алексейин өмсҗ йовсн киилгинь һәәхҗ чадв, терүг орс хаана көвүнә нертә сүм секгдсн учрар Романовихнә герин һардач алдр хатн Мария Владимировна әрәсәд илгәҗ, тер әрүн киилгин хадһлач Андрей Болдырев ирсмн. Урднь Башантад бас Алексеевск чонҗ бәәсмн, болв терүг хамхлад уга кесмн, тегәд ода шин сүм тосхгдад цесаревичин нер авад бас Алексеевск болхмн.
1918 җилин июль сард Екатеринбург балһснд, кувц Ипатьевин герт, Николай II гергтәһән болн үрдтәһән, тер тоод Алексей көвүтәһән, хаҗ алгдла. Орс чонҗин закврар орс хаана цуг өрк-бүлиг әрүн бурхна тоод орулсмн. Городовиковск балһсна православн сүм ода деерән
күцц эдлврт орулгдад уга, дотрнь дулана сетиг орулх кергтә, эрсмүдинь шаҗна зургудынь зурҗ кеерүлх кергтә. Бәәрн зурачнр чигн эн кергт орлцх гиҗ келҗ болҗана. Тиим кевәр эн
сүмиг 2018 җилд, орс хаана өрк-бүлиг хаҗ алсна 100 җилин өөн күртл, эдлврт орулхар зуралҗана.
әрүсллһнә эн керг-үүлдврт бәәрн хазгудын кадетск корпусин уйн наста сурһульчнр орлцҗ, архиепископ Юстинианас әдс авв, кадетск корпусин ахлачд Николай II хаана өрк-бүлин зург белглв.
Эн керг-үүлдврт Хальмг Таңһчин Толһач Алексей Орлов орлцҗ үг келв. Тууҗд юн чигн юмн хара зөңг - дән учрхш. Дөрвн зун җил хооран хальмгуд эн һазрт ирсмн, аштнь эдн орс хаана ширә, бүклдән әрәсә орн-нутгиг харсдг болсмн. 100 җил хооран әрәсәд февральск революц эклсмн, тер күнд-күчр цагла орн-нутгин шин тууҗ бас эклцән авсмн, эндр өдр бидн тер йовдлын ашинь диглҗ ашлвр кеҗ хамцу бәәдлән батрулҗ, хамдан ни-негн бәәҗ орн-нутгин
күчән икдүлх зөвтәвидн гиҗ таңһчин Толһач келв. Архиепископ Юстиниан орс хаана өрк-
бүлин зург энүнд белглв.
Бас эн өдр, март сарин 15-д, Городовиковск балһсна олн профильтә колледжин герт таңһчин шаҗна хоорндк советин өргҗүлгдсн сүүр болв. "Орс хаана йосн болн әрәсән кесг шаҗна авъяс-тууҗнь болн үлдл зөөр" гидг төрәр эн болв. Энүг нүр үгәр таңһчин Толһач Алексей Орлов секв. Мана орн-нутгин тууҗин төлә чинртә өдрмүдт бидн Городовиковск балһснд цуглрвидн, тернь бас ик темдгтә йовдл болҗана.
100 җил хооран февральск революцин хөөн орн-нутгин җирһлд шин эпох эклсмн. Март сарин 15-д зун җил хооран орс хан Николай II ширәһәсн бууҗахан олн әмтнд медүлв, хөөннь февральск, дәкәд Октябрьск революц эклв. Аштнь орс хаана өрк-бүлин төлә тер цаг ик һашутаһар төгссмн.
Йосна болн олн улсин хәрлцәнә систем хамхлгдсн, гражданск дән аштнь эклсмн, хөөннь православн чонҗс, буддийск сүмс, исламск мечетьмүд уга кегдсмн, шаҗна кесг улс хаҗ алгдв, түүрмд суулһгдв. Гражданск дәәнәс көлтә кесг сай улс әмнәсн хаһцсмн, көвүнь эцкиннь өмнәс боссмн, тер дәәнә чинрнь, авч ирсн һарунь ода күртл йостаһар үнлгдәд уга.
Тер революцсин цагиг тодлҗаһад бидн негинь медҗәнәвидн - йосн чидлтә болх зөвтә, тер тоод йирин болн шаҗна йосн. Олн әмтнә бәәдл-җирһлинь, керг-төринь, зовлңгинь медх
зөвтәвидн. Олн улсла хәрлцәһән ясрулҗ, төрмүдинь хаһлҗ, чик шиидвр олҗ авх зөвтәвидн. Келн-улсин хәрлцәнә болн шаҗна халхар керүл-цүүгән манад болх зөв уга, әмтн дунд иньгллт болн бат нөкцлт тогтах кергтә гиҗ Алексей Маратович темдглв. Тер цагин дамшлтас ашлвр кеҗ орн-нутган хадһлхин төлә цугинь кех зөвтәвидн. Тана советин сүүрт күцәмҗ дурдҗанав, цааранднь чигн хамцу кевәр үүлдҗ, таңһчд тогтурта бәәдл хадһллһнд нилчән
күргтн.
Дәкәд Романовихнә герин Толһач Мария Владимировнан нерн деерәс терүнә сегләтр сүүрт орлцачнрт мендән илгәҗ, әрәсәд гражданск дән дәкҗ бичә учртха, терүнә төлә бидн күчн-чидлән зөрүлх зөвтәвидн гиҗ илгәсн видеозәңгдән келв. Хальмг Таңһчд цесаревич Алексейин санлынь хадһлҗахин төлә бас ханлтан өргв.
Николай II ширәһәсн буусн шиидвр болн хөөннь Михаил Романов йос авлһан хооран саасн йовдл тер күнд цагин заквр бәәсмн. Хөөннь Октябрьск революцин йовудт большевикүд йос һартан эс авсн болхла, әрәсән төлә улм му цаг ирх бәәсмн гиҗ Элстин болн Хальмгин архиепископ Юстиниан февральск революцин кемин тускар келв.
әрәсән хаадудын цагт Бурхн Багшин шаҗн делгрҗ йовсна тускар Цутхлң хурлын толһач Муутл гевш келв. Тер мет февральск революцин өмнк цагла исламин шаҗн өргҗҗ йовсна тускар муфтийин дарук Аслудин Калабегов келв.
Тер мет советд һоллгч федеральн инспектор Александр Беляев, таңһчин сойлын болн туризмин министр Хонгр Эльбиков, Алексей цесаревичин киилг хадһлач Андрей Болдырев, Городовиковск района толһач Баатр Петров үг келҗ шин орс сүмиг Городовиковскд цаглань
күцц эдлврт орулҗ, олн-әмтиг болн үүлдврән хамцулҗ үүлдх кергтә гиҗ заав.
- Хальмг Таңһчд тогтурта бәәдл хадһлгдҗана, тер тоотыг орн-нутгин номтнр, шаҗна
үүлдәчнр темдглҗәнә, тер көдлмшән медмҗән угаһар цааранднь кехмн, баһчудт сән сурһмҗ өгхмн, - гиҗ советин сүүрин көдлмшиг ашлҗ Алексей Орлов келв. Олна организацсин, района учрежденьсин көдләчнр сүүрт орлцв.

ТүРВәН һуна