ЕГЭ-д белдлһнә төрәр цәәлһвр өгв
17-01-2017, 17:55 
Ростовск областин Ремонтненск района сурһуль- эрдмиг делгрүллһнә цутхлңгин специалистнр селәдин 5 школд методическ негдлтсин сүүр кев. Тер керг-үүлдврт Хальмг университетин 7 багш орлцв. Сурһульчнриг ЕГЭ-д белдлһнә кемд олзлдг шин технологийсин тускар эдн келв гиҗ Хальмг ГУ-н сайтд белдсн статьядан Ремонтненск района багшнр бичҗәнә.
Иигәд, "Естествознание" методическ негдлтин сүүрт района багшнрла хамдан химийин кафедрин һардачин үүл дааҗах, педагогическ номин доктор, профессор, предметин комиссин ахлач Полина Васильева болн хамцу биологийин болн физиологийин кафедрин доцент Саглара Бадмаева орлцв. Эдн 2017 җилд химийин болн биологийин ЕГЭ-д ямаран сольвр орулгдсна, шүүвр өглһнә кемд сурһульчнр дамшлтын даалһврт ямаран эндү һарһдгин тускар цәәлһҗ келв. Тер мет сурһульчнриг шүүврт яһҗ дигтә-даратаһар белдхин туск селвгән өгв. Хальмг госуниверситетд "химий" болн " биологий" спецальностьд школан төгсәсн баһчудт ямаран неквр тәвгддгин тускар тодрхаһар цәәлһҗ өгв.
һазадын келнә багшнрин негдлтин хургт филолог номин кандидат, доцент, экспертин комиссин гешүн германск филологин кафедрин һардачин үүл дааҗах Жанна Сарангаева, педагогическ номин кандидат, доцент Светлана Манджиева дамшлтарн хувалцв. Эдн англь келәр ЕГЭ-н бичмр көдлмшиг шинҗләд, тәвдг некврин болн сурһульчнрин һарһдг дуту-дундуһин тускар тодрхаһар келҗ өгв.
Шүүврин йовудт сурһульчин күүнддг, дарунь сурврт хәрү өгдг чадмгнь үнлгднә, тегәд эн туст бас тодрха шинҗллт кегдв. Тер мет ик нәәрүлҗ бичлһ англь келәр белдҗ эврәннь тоолвран медүлдг сурһульчнрин эв-арһинь ясруллһна тускар күүндвр болв. Шүүврин йовудт ямаран
күчр-күнд һардгинь, терүг яһҗ уга кедгинь Хальмг университетин багшнр цәәлһв.
Обществознаня багшнрин методическ негдлтин хургт 11-ч классин сурһульчнриг тууҗин болн обществознаня ЕГЭ-н шүүврт белдлһнә төрмүд хәләгдв. Эн төрәр \u201cтөгрг ширән\u201d сүүриг һазадын келнә кафедрин доцент, тууҗин номин кандидат Наталья Мацакова һардҗ, багшнрин сурврт хәрү өгв.
Эсвин багшнрт рационализацин эв-арһин тускар Хальмг ГУ-н алгебрин болн анализин кафедрин ах багш, экспертн комиссин гешүн Виктория Тугульчиева келҗ өгв. Цааранднь эдн экономикин төрәр бәәдг эсв болн планиметрияр ЕГЭ-н даалһвриг кев.
Орс келнә кафедрин ах багш Эрвена Эрдниева орс келнә КИМ-д орулгдсн сольврин тускар келҗ өгв. "С" даалһвриг күцәлһнә кемд сурһульчнрин кедг эндүһәр багшнр тоолврарн хувалцв. Тиим туста семинар кеснд Ремонтненск района багшнр Хальмг ГУ-н ректор Бадм Салаевд болн профориентацин әңгин специалистнрт ханлтан өргв. Ах школын багшнрин
дөңгәр района сурһульчнр бат медрл хоршаҗ, ЕГЭ-д сәәнәр белдҗ, иргчдән ик туста эрдм дасҗ авхин төлә Хальмг университетд сурһульд орад бәәхнь лавта.

ҖААХАН һуна