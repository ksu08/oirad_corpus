Санкт-Петербург һәәхәд ирв
24-11-2018, 14:56 
Эн җил сойлын министерств бичкдүдин туризмиг делгрүллһнә келн-улсин программиг цааранднь бәәдл-җирһлд тохраҗ давулҗана. Эн керг әрәсән Федерацин келн-улсин сойлын зөөриг хадһллһна болн бичкдүдт, баһчудт тууҗин, сойлын халхсиг медүллһнә төлә кегднә.
Тегәд чигн деер келгдсн төсвиг бәәдл-җирһлд тохраҗ, Хальмг Таңһчин сойлын болн туризмин министерств мана селәнд үүлддг сойлын Гериг пут\xb8вкар ачлсмн. Эн үрврәр мана күүкд-көвүд нарт делкәд хамгин сәәхн балһсдын негнь болдг Санкт-Петербург һәәхҗ чадв. Алдр Петр хаана зәрлгәр тосхсн ар хотл балһсн Европин балһсд дунд ончта орман эзләд, мана Төрскнә кеермҗ болдг мөн. Тегәд эн зуульчллһн мана бичкдүдт сән белг болҗ һарв.
Күүкд-көвүд "Москва" гидг сәәхн гиичлүрт кесг өдртән бәәршлҗ, Санкт-Петербург балһсна үзмҗтә олн һазр үзцхәв. Бичкдүд Эрмитажд одад, алдр зурачнрин үүдәврмүдиг һәәхв, Исакиевск болн Казанск хурлд болн Государственн Орс музейд чигн одв. Мариинск театрт эдн наад хәләв. Бичкдүдт цугнь таасгдв. үзсн-соңссн юмн мана үрдин санлд үрглҗдән ончта орм эзлх.
Хальмг Таңһчин сойлын болн туризмин министр Х.Эльбиковд, куратор А.Боваевад, селәнә сойлын Герин директор С.Лиджиевад болн бичкдүдиг тосад авсн Л.Энчеевад мана үрд эн сәәхн балһс үзҗ чадснд ик гидг ханлтан өргҗәнәвидн. Кишгтн бат болтха, көдлмштн уралан йовтха!
Инҗин Лиҗин нертә
Ергенинск дундын школын
5-ч классин сурһульчнрин эк-эцкнр