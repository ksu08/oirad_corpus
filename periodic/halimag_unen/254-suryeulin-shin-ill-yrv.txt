Сурһулин шин җиллә йөрәв
02-09-2014, 16:20 | Таңһчин зәңгс
өцклдүр Элстд университетин багшнр, оютнр тод бичг үүдәсн алдр номт, гегәрүлгч, олна үүлдәч Зая Пандитин санлынь тевчәд, бумбднь цецгүд тәвв. РФ-н Орн-нутгин Хүүвин депутат Марина Мукабенова болн КалмГУ-н ректор Бадм Салаев эн керг-төрт бас орлцв.
Дарунь 5-ч микрорайонд, оютнрин балһснд, сурһулин шин җилд нерәдгдсн байрин линейк болв. Университетин ректор Бадм Салаев багшнриг, оютнриг эн ончта йовдлла йөрәһәд, вузин күцәмҗсин тускар келв. Ректорин келсәр, эн җил университетд 2 миңһ шаху күн орв, теднәс 1176 күн бюджетн улд, 800 күн –бооцаһар. Эн җил талын оютнрин то (500 күн) өсв. Нидн иим 300 оютн билә. КалмГУ йир сәәнәр үүлдҗәх әрәсән вузмудын тоод йовна. Университетин президент Герман Борликов йөрәлин үг келхләрн бас вузин сән үүлдвринь темдглв.
РФ-н Орн-нутгин Хүүвин депутат Марина Мукабенова хальмг вуз күцәмҗтәһәр үүлдҗәхд икәр байрлв. Депутат университетин коллективиг цаһан седкләсн йөрәһәд, эдниг олн халхар дөңнх седклән медүлв. Тогтсн авъясар эн җил чигн хамгин сән оютнр депутатын шишлң мөрәһәр ачлгдхинь келв.
Тер өдр КалмГУ-н һардвр давсн сурһулин җилин ашар ямаран багмуд нүүрт һарсинь олнд зәңглв. Университетин хальмг филологин болн дорд үзгин ном шинҗллһнә институтын 2-ч курсин академическ баг негдгч орм эзлснь ик байрта йовдл болв. Эдниг вузин һардвр амрлһна путёвксар ачлв. Дәкәд эн байрт институтыг толһалҗах профессор Евдокия Хабуноваг насни ончта өөнләнь йөрәһәд, амулң сәәхн җирһл болн көдлмштнь ик күцәмҗ дурдв.
Педагогическ күч-көлснә ветеран, нер һарсн профессор Санал Бадмаев цуглрсн улсиг йөрәхләрн мана вузд билгтә баһчуд сурдгинь онц темдглв. Келхд, тер өдр делкәд, әрәсәд нерән туурулсн бөк Дольган Салыковиг цуһар дөңнәд, энүнд бүлән үгән келв.
Эн байрт орлцсн Хальмг Таңһчар әрәсән МЧС-ин ГУ-н ахлач Андрей Колдомов оютнриг йөрәхләрн университет төгсәсн медрлтә специалистнр эднд кергтә гив. Линейкд багшнр, гиичнр, баһ наста лидермүд оютнрт йөрәлин үгән келҗ селвгүд өгцхәв. Оютнр эднд ик ханлтан өргв.