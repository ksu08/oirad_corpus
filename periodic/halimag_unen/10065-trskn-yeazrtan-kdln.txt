Төрскн һазртан көдлҗәнә
13-11-2019, 10:05 | Таңһчин зәңгс » Эрүл-менд харлһн
Городовиковск района һардвр баһ наста кадрмуд белдлһнә, нааран көдлхәр ирсн специалистнриг дөңнлһнә төрт ик оньг өгдгин тускар мана газет урднь зәңглсн билә. Района эрүл-менд харлһна халхд баһ наста көдләчнрин то икдүлхин, ах үйд селгә белдхин төлә энд урмдулгч стипендь зарлгдсн бәәнә. Тиим стипендь авсн баһчуд Чимид Максимов болн Александра Гаврюшенко эндр района больницд көдлҗәнә.
- Би эврән Южный селәнәс, энд өсәд-бослав. Школд сурчасн цагтм эк-эцкм эрүл-менд харлһна көдләчин эрдм шүүҗ авх селвг өгсн билә. Тегәд би Элстд Т.Хахлынован нертә медколледжд фельдшерин эрдм дасч авв. Төрскн һазртан ирҗ көдлх баһчудыг дөңнҗ района һардвр немр стипендь өгчәхиг соңсад, би РМО-н администрацла бооца батллав. Нанд сар болһн немр 2500 арслңга стипендь өгдг билә, эннь нанд ик дөң болдг бәәсмн. 2018 җилд сурһулян төгсәһәд, би района больницд күч-көлснә хаалһан эклүв. җилдән би түргн дөң күрглһнә әңгд фельдшер болҗ көдлҗәнәв,- гиҗ Чимид келв.
Баахн көвүн эднә коллективд ирснд ах үүрмүднь байрлад, дамшлтарн хувалцҗ, олн зүсн төрәр цәәлһвр өгч, дөң болв. Көдлмшән өөдән кемҗәнд күцәхин төлә Ч.Максимов медколледжд мергҗлтән өөдлүләд, Элстд бачм дөң күрглһнә станцд дамшлт хоршав. Эс медгдсинь хамдан көдлҗәх үүрмүднь зааҗ өгнә. Ода Чимид түргн дөңгиг амбулаторн таалд күрглһнә көдлмш күцәнә, әмтнәс орҗ ирсн эрлһәр бригадыг йовуллһна кергиг диглнә. Энүнә келсәр, көдлмш дааврта болн күнд, болв цуһар ниитәһәр көдлҗ, сән чинртә дөң күргхәр зүткнә. Түргн дөң күрглһнә әңгд фельдшерар көдлҗәхнь энүнд таасгдна.
Нидн района больницин ах эмчин үүлиг Ольга Петряева дааҗасн билә, тегәд баахн специалистд эн ик оньган өгч, «Земский доктор» программд орхд дөң болснд Чимид ханлттаһар тодлна. Иим программ үүлдҗәхин тускар эн медсн уга, тегәд терүнд орлцад документсән белдхднь больницин кадрмудын әңгин көдләчнр нөкд болв. Таңһчин эрүл-менд харлһна министерствд одад тер документст һаран тәвх кергтә болхла, энүнд көлг йилһҗ өгәд, кергән дарунь күцәхднь эмнлһнә учрежденя һардвр бас орлцв. Чимид эк-эцктәһән Южный селәнд бәәнә, эндәс көдлмштән одна. Тегәд программар авсн мөңгәрн эн гиигн маши хулдҗ авад, көдлмштән эврә көлгәрн күрдг болв. Ода района больнициг Александр Бяткиев һардҗана, эн бас баахн көдләчнриг урмдулхар шунна. Баһчуд төрскн һазртан көдлҗәхнь, дамшлтта ах үүрмүдәсн үлгүр авч үнн кевәр үүлдҗәхнь ицлтә селгән өсчәхиг медүлнә.
Нарма Борисович болн Лариса Александровна Максимовихн олн җилдән селәнә эдл-ахуд көдлҗ йовсмн, ода ачта амрлһнд бәәнә. Ууһн Гиляна күүкнь бас эрүл-менд харлһна көдләч болна, Москвад көдлнә. Отхн Чимид эк-эцкән хәләһәд, эдндән дөң болна. Кемр бийнь тас уга болад, эмнлһн кергтә болхла, көвүнь түргн дөң күргәд, эк-эцкән дарунь көл деернь тәвчкнә. Селән һазрт бәәдг улс мал, така-шову бәрнә, тегәд Чимид герин көдлмш бас эврән кенә. Эн бичкнәсн авн көдлмшч, эцкән дахад олн зүсн керг-үүл бәрдг дассмн. Ода деерән эн гер-мал уга, болв седклдән тааста күүг олҗ төрскн һазрасн нүүх санан уга. Энд эк-эцкнь бәәнә, тааста көдлмшнь әмтнд туста болҗахнь көвүнд урмд өгнә.
Наталья ДАВАЕВА