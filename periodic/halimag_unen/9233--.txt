Нарна толян
15-11-2018, 10:39 
О.Д.Мукаеван нертә үлдчн селәнә келн-улсин гимназин сурһульчнрин "Нарна толян" гидг көгҗмин болн бииһин ансамбль долан җил хооран бүрдәгдәд, олнд эрдмән үзүлҗ, әмтиг билгәрн байрлулҗ йовна. Өөдән мергҗлттә багш, әрәсән олна сурһуль-эрдмин күндтә көдләч Церн Бухаев ансамблиг һардҗ, күүкд-көвүдт хальмг ду дуулдг, би биилдг, домбр цокдг дасхна. Гимназьд цуһар дууч, биич, тегәд чигн үүдәгч коллективд цуг классмудын сурһульчнр орна. Кен негнь дуулна, кен негнь биилнә, кен негнь домбр цокна. Сурһульч болһн седклднь тааста эрдм шүүҗ авна.
Долан җилин эргцд ансамбльд орлцачнр тасрхан угаһар репетиц кеҗ, концерт тәвҗ, олн зүсн марһаст болн фестивальмудт орлцҗ, цуцрлт гисиг медхш. Тиигәд үүдәгч коллективин бәәдл-җирһлнь давна.
үлдчн селәнд, тер мет Приютна районд чигн, ямаран чигн керг-үүлдвр "Нарна толян" ансамбль угаһар давдмн биш. Бас таңһчин олн зүсн керг-үүлдврмүдт, фестивальмудт, марһаст эн үүдәгч коллектив күцәмҗтәһәр орлцна. Хамгин шунмһа орлцачнр Милена Найминова, Айса Цедеева, Аня Нимеева, Церен Кармашов, Санчир Санджиев ахта. Бальҗр Бухаева болн Дарья Бадма-Халгаева еңсг сәәхн дууһарн әмтнә седкл байсана. Хальмг Цутхлң хурл һурвн җил дарандан "Бурхна һурвн эрдньд көгҗмин белг" гидг төсв бүрдәҗ давулна. "Нарна толян" ансамблин домбрчнр бас эн керг-үүлдврт шунҗ орлцад, "Хальмгин 500 көгҗмч" гидг хамцу оркестрин ханьд билг-эрдмән үзүлсн болдг.
һанцхн үлдчн селәндән, райондан, таңһчдан биш нам төрскн һазриннь меҗә һатц нернь һарч, олна тааслт олна. Келхд, 2016 җилд "Нарна толян" ансамбль Сочи балһснд болсн "Черноморский Олимп" гидг VIII нарт-делкән фестиваль-марһанд орлцҗ, олн зүсн номинацд күндтә 2-ч болн 3-ч ормс эзлсмн. Тер мет 2017 җилд Ростов-на-Дону балһснд болсн "В гостях у Терпсихоры" гидг нарт-делкән марһанд билгәрн ончрв. 2018 җилд "Майкоп" балһснд болсн "Звездочки Адыгеи" гидг нарт-делкән фестиваль-марһана 1-ч девсңгин лауреат болв.
Эк-эцкнр, ээҗ-аавнр даңгин ансамблин репетицд, концертмүдтнь ирәд, ни-негн, ниитә коллективин бәәдл-җирһләр соньмсҗ, цуг керг-үүлдврмүдтнь шунҗ орлцҗ, цуг халхарнь нөкд болна. Тер мет бичкн артистнр ямр нег марһанд орлцхар хол хаалһд һарад йовхла, үлдчнә арһлачнр болн фермермүд цаһан седкләрн дөң-тусан күргнә. Хальмг Таңһчин Улсин Хуралын (Парламентин) Ахлачин дарук, КПРФ-ин Хальмг республиканск әңгин Комитетин негдгч сегләтр Николай Нуров, "Первомайский" СПК-н ахлач Анатолий Путеев ансамблин орлцачнрт шин бүшмүд хулдҗ өгв. Тиигәд эдн цуһар күүкдин билг-эрдминь өргҗүллһнд нилчән күргҗәнә.