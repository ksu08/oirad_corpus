Герман Борликовин күргсн ач-тусинь темдглв
25-12-2018, 09:47 
Одахн Хальмг университетд ректор Герман Борликовин санлд нерәдсн асхн болв. Декабрин 20-д Герман Манджиевич 74 нас зүүх бәәсмн. Эн йовдлд номтнрин болн оютнрин харһлт нерәдсмн. Энүнд Герман Манджиевичин авалнь Галина Викторовна, олн җилдән университетд хамдан көдлҗәсн өөрхн үүрмүднь, оютнр болн багшнр орлцв.
Асхна эклцәр "Гаданье на бараньей лопатке" фильм үзүлв, Герман Борликовин болн тер үйин улсин бичкнә наснд бас тиим йовдл учрҗаснь лавта. Дәкәд ахр нүр үгән Хальмг ГУ-н ректор Бадм Салаев келв. Бидн эрк биш Герман Манджиевичин туск санлынь хадһлх зөвтәвидн, яһад гихлә мана күндтә ректор Борликов университетин делгрлтин төлә баһ биш үүлдвр күцәсмн, энүнә һардврт факультетмүдин болн общежитьсин өдгә цагин шин гермүд тосхгдла.
Тиигчкәд Герман Манджиевич багш болһнд оньган өгәд, диссертац харслһнд, патьрар тетклһнд дөң болҗасмн, терүнә һардҗасн цагт профессормудын тонь зөвәр өсв, тиим кевәр университетин төлә өөдән мергҗлттә кадрмуд белдлһнд эн һол оньган өгчәсмн. Оютнрин кесг кергүдт ректор Борликов бас шунмһаһар орлцҗасмн.
Удл уга 2019 җилд бидн Герман Манджиевичин 75 җилин ончта өөниг Элстд, Троицкд болн Цаһан Нур селәнд өргәр темдглхвидн гиҗ ректор Бадм Салаев темдглв.
Цааранднь авальнь Галина Викторовна тодлврарн хувалцв: "Университет терүнә хойрдгч гернь бәәсмн, бидн хойр бас университетд таньлдлавидн. Күндәр гемтснә хөөн Герман Манджиевич өдгә цагин аппаратурт эрүл-мендән шинҗллә, ашнь сән билә, тегәд авальм цааранднь шунлттаһар көдлх сана зүүҗәсмн, йирдән оньдин шунлтта, урмдта күн бәәсмн. Хол йовлһнас сөөни өрәллә ирсн бийнь өрүнднь көдлмштән һардмн\u201d.
Эднә Галина күүкнь һазадын ордудт, тер тоод Японя болн Австралин вузмудт көдлҗ, биологин халхар шинҗллт кенә. Көвүнь Данзан эк-эцкдән оньдин килмҗән өгч йовсмн. Бичәчин, литераторин билгтә болад эн халхар көдлҗәнә. Герман Манджиевич чигн күүкн, көвүндән оньган өгч йовсмн. Деерлкх, онц зөв, онц сән таал бийиннь төлә хәәдмн биш, палаткд эс гиҗ гиичлүрин "люкст" бәәхмн гиҗ йилһҗәсмн уга.
- Бидн Герман Манджиевичлә нег вузд - Новочеркасск политехническ институтд, сурлавидн, хамдан көдлҗәләвидн, хамгин түрүнд инженерин факультетиг хадһлҗ, терүг өргҗүлх күсл тәвҗәләвидн. Прикаспийск вузмудын ассоциациг бидн хамдан тогтаҗалавидн, терүнә тускар Əәдрхнә техническ университетин ректор Юрий Пименов чигн Герман Борликовла хамдан үүлдҗәләвидн гиҗ тодлҗала, - гиҗ үүрнь, доцент Семен Васляев тоолвран келв.
Цааранднь Санал Бадмаев күүндврт орлцв. Цөөкн үг намтрин тускар эн келв.Герман Манджиевич 1971 җилд асситент болҗ Хальмг ГУ-д ирҗ көдлв, таңһчин баһ наста номтнрин советин ахлач бәәсмн. 1990-ч җилмүдин эклцәр ректор болсмн.
-Би Герман Манджиевичин 20 үйинь меднәв, эдн цугтан таңһчдан тоомсрта әмтн бәәсмн, тер мет ректор Борликов Хальмг ГУ-н болн таңһчин делгрлтд ик тәвцән орулҗ мана герлтә иргчиг чигн йилһҗ тогтаҗ йовсмн,-гиҗ тоолвран профессор Петр Биткеев келв. - Герман Борликовла хамдан көдлҗәсн үүрмүднь, багшнр терүнә үүлдвринь дөңнҗәсмн, тегәд хамцу күчн-чидләр университетд аспирантур, диссертац харсдг совет, докторантур тогтагдсмн.
Цааранднь профессормуд Лаг Бадмахалгаев, Владимир Убушаев болн нань чигн багшнр тоолврарн хувалцв. Йоста һардач болсн деерән Герман Манджиевич университетд номин шинҗллтин, сурһулин көдлмшин, мергҗлтән өөдлүлхин төлә сән таал тогтасмн, энүнә тәвсн ул-сүүрәр түшг кеҗ Хальмг университет әрәсән делгрлттә вузмудын тоод орҗана.
ТүРВәН һуна