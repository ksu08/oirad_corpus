"Җаңһрин" туск өвәрц һарц
14-10-2017, 11:06 
Надежда Бадмаевнан келсәр, соньн эн төсвд Хальмгин баатрльг дуулврин тускар бичәчнр, зурачнр, көгҗмчнр, номтнр, искусствоведмүд, шалһачнр, журналистнр бичсн, зурсн тоотнь диглҗ орулгдв. Эн туст библиотекин краеведческ әңгин көдләчнр ик көдлмш кеҗәнә. Майя Гаряеван, Вера Сангаджиеван медрлтә болн шунмһа үүлдврин ашт иим төсв белдгдв.
"Җаңһр" эпосин 575 җилин өөнин керг-үүлдврмүдин кемҗәнд тернь белдгдҗ кегдсн болҗана. Эн халхар даңгин көдлмш кедг, харһлт бүрдәдг, цуг шин тоотыг үзүлдг библиотекин көдләчнр 2015 җилд декабрин 25-д Хальмг Таңһчин Толһач һарһсн тогтавриг күцәһәд, эпосиг олн умшачнр дунд тархалһнд шишлң оньган тусхав. Тиигҗ эн мультмедийн төсв болн электронн һарц үүдсмн.
Келхәс, "Җаңһрт" нерәдсн төсв өдгә цага некврмүдлә ирлцсн деерән өвкнрин зөөрлә өсҗ йовх үйнриг тиигәд аудио болн видео эв-арһ олзлҗ таньлдуллһн болҗана. Өвәрц эн һарцд "Җаңһриг" дуулҗ, келҗ йовсн цуг келмрчнрин нерд орв. Тиигчкәд революцин өмнк цага дуучнрас нань советск кемд эпосин дуд олнд медүлҗ йовсн келмрчнр чигн орсн бәәнә. Өдгә цагт баатрльг дуулвриг дуулҗ йовх билгтнрин билг-эрдмлә чигн таньлдҗ болхмн. Тиигчкәд җаңһрчнрин дуулҗ йовснь бичгдснь соңсхд нег үлү соньн болҗана. Нер туурсн Ээлән Овла яһҗ дуулҗ йовснь бичгдсн дуд соңсхд соньн болсн деерән сурһмҗин чинрнь, хальмг келн ямаран сәәхн болҗахинь медҗ авхд, келнә көрңгән байҗулхд йир туста болҗана. Хальмг келнә багшнрт эннь йир ик туста дөңцл болхнь лавта.
"Җаңһрин" төрт нерәдҗ бичсн көгҗмин үүдәврмүд һарцин шишлң нег әңгинь тогтаҗана. Терүнд А.Спадавеккиан симфоническ сюит орв. әрәсән улсин артист, нертә орс көгҗмч "Җаңһр" гидг сюит бичсинь цугтан меднә. Хальмгин баатрльг дуулврар балет бичсн бурятск көгҗмч Ж. Батуевин туск материал бас энд орв.
Театрин тәәз деер "Җаңһрин" төрәр тәвгдсн нааддын туск зөвәр ик материалыг библиотекин көдләчнр белдсмн. Нааддын афишмүд, актермудын, режиссермудын туск материалыг нег әңгд баглҗ орулснь олзлхд йир эвтә болҗ. Борис Очировин бичсн "На острие копья" гидг наадна нег әңгнь олна оньгт тусхагдҗана.
Искусствд "Җаңһр" ямаран кевәр орман олсна туск әңг бас таньлдхд йир туста болҗана. Зургудт, графическ үүдәврмүдт зургдсн, арснд, моднд, төмрт сиилгдҗ кегдсн баатрмудын дүрмүд, Бумбин орн, олн бәәр бәрлдән нань чигн тоот эн әңгд әмтнә оньгт тусхагдҗана. Ашлад келхлә, эннь йир өвәрц төсв болсинь темдглх кергтә. Хальмг Таңһчин сурһуль-эрдмин болн номин министерствин, "Мана зөөр" гидг тууҗин-сойлын зөөриг хадһллһна таңһчин буйнч седклин саңгин нилчәр эн
төсвиг А. Амр-Санана нертә Келн-улсин библиотек белдсмн.
Галина ХЕЙЧИЕВА