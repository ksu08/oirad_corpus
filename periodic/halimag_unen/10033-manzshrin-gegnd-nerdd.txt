Манзшрин гегәнд нерәдәд
29-10-2019, 10:00 | Таңһчин зәңгс » Бурхн-шаҗна төрәр
Бурхн Багшин Алтн сүмин администратор Йонтен гелң «Калмыкия» РИА-д болсн брифингд Цутхлң хурлд тосхгдх мандлын тускар журналистнрт келҗ өгв.
Зая-Пандитын 420 җилин өөнд болн Зуңква гегән таралңгин орнд залрҗ һарсна 600 җилин өөнд нерәдәд, Цутхлң хурлд олн керг-үүлдвр бүрдәгдҗәнә. Эн йовдлмудын зергләнд дарани нег мандл тосхлһн эклхмн. Цутхлң хурлд мандл тосхлһн октябрин 30-д эклхмн. Манзшрин гегәнд нерәдсн мандл тосхх шиидвр авгдсмн. әмтнә ухан-седклинь батлад, медрлин хаалһд сән түшг болтха, йирин сурһульта болсн деерән әмтн оюни медрл автха гисн ухатаһар Манзшрин гегәнә мандл тосхгдҗана. Тогтсн авъясар эн чинртә кергиг Дрепунг Гоманг хурлын гелңгүд күцәнә. Кезәнә цагас авн ик тууҗта эн хурл - университетла хальмгуд бат залһлда бәрнә. Эн хурлд хальмг көвүд гелңгин сурһуль дасна. Гелуг халх бәрҗәх әмтн иигәд эн хурлла тиим тасршго залһлда бәрнә. җил болһн эн хурлас гелңгүд ирҗ, мандл тосхлһн иигәд сән авъяст тохрҗана.
Эн җил мандл тосххар Хальмгт Дрепунг Гоманг хурлас зурһан гелң ирсн бәәнә. Мандл тосхсн деерән гелңгүд лекцс умшхмн, шаҗна йосрхл күцәлһнд орлцхмн. Ноябрин 4 күртл мандл тосхгдад, тер цагас авн ноябрин 10 күртл әмтн хурлд ирҗ, мандлыг эргҗ зальврад, Манзшрин гегәнә евәлд күртҗ чадҗана.
Дрепунг Гоманг хурлас ирсн гелңгүд Элстд мандл тосхсн деерән таңһчин селәдәр бас йовна. Эн җил мандл Яшалтад тосхгдхмн. Тенд кесгәс нааран шаҗна төрәр керг-үүлдвр күцәгдәд уга. Ик Дөрвдә һазра әмтн тиим керг-үүл күцәтн гиҗ сурсн учрар тенд байн зөөр авч ирдг бурхна мандл тосхгдхмн. Мандлын тосхлт Яшалтад ноябрин 4-д эклх. Дрепунг Гоманг хурлас ирсн гелңгүд ном, лекцс умшад, шаҗна медрл тархахмн. Оюни медрлән гүүдүлх саната улст эннь йир сән таал учраҗана.
Мандлын тосхлтыг һәәхҗ, терүнә өөр мөргүлд орсн әмтн җирһлин цаарандк үүлдвртән хаалһиг секнә, шаҗна туск медрл авна. Энд умшгдсн номин күчәр кергт, сурһульд болн нань чигн тоотд саалтг болҗах тоот уурулгдна. Мандлын номд орҗ, таңһчдан, бийдән амулң җирһл делдхмн.
җИРһЛИН Кермн