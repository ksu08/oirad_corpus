Сиврин зовлңгиг дааҗ һарла
03-11-2018, 09:23 
Приютна района Нарта селәнд бәәдг хамгин наста улсин негнь Боова Болдыревна Манджиева мөн. Җирһлиннь туршарт чидлән әрвллго көдлҗ йовсн, үрән өскҗ-босхсн медәт ода күүкнәннь, зеенриннь җирһл үзҗ, хөв-кишгән эдлҗәнә. Боова Болдыревна найн һурвн наста болв чигн, баһинәр серглң, инәдтә-наадта тиньгр чирәтә, төвшүн заңта күн.
Боова Болдыревна бичкн цагтан Сиврин зовлңгиг, күчр-күндиг дааҗ йовсн болдг. 1935 җилд Приютна района 2-ч үлдчнә сельсоветин медлд ордг бәәсн Самтн Сала хотнд эн төрсмн. Хальмгудыг Сиврүр нүүлһхин өмн Балг селәнә эклц школд 2-ч класст сурчасмн. Энүнә тодлврар, дәәнә өмн Лиджиев Кюлмин Лиджиевич школыг һардҗ йовсмн.
Нәәмтәдән Боова эктәһән, дүүнртәһән киитн Сиврүр нүүлһгдлә. Тер кемд эцкнь Хар һазрт мал хәрүлҗ үвлзллһнд йовсмн. Тегәд гер-бүләсн салу туугдсмн. Эднә өрк-бүл Тюменск областин Голышмановск района Подмалиновка селәнд тусла. Орс кел мууһар меддг хальмгуд зөвәр түрҗ йовсмн. Эдн хаврар урһсн теңгрин ки, бөөлҗрһ цуглулҗ иддг бәәҗ. Эн селәнд олн келн-улсин элчнр билә. Өр-өвч седклтә улс хальмгудла хот-хоолар хувалцдг бәәҗ. Боован экнь хар көдлмш кеҗ йовсмн. Экнь өдрин дуусн көдлмштән йовхла, күүкдтнь мод көрәдх, мод чавчх чидл-чинән уга бәәсмн. Тиигхд нег селәнд бәәсн көвүд беш түлх мод белдхднь дөң күрснә тускар Боова Болдыревна ода чигн ханлтта седклтәһәр тодлна.
Дәәнә өмн хәрд һарсн Боован эгчнь Тогу Сиврт бас нег һазрт йовла. Тегәд эцкән хәәһәд бичгүд бичәд бәәҗ, аштнь эцкән олҗ авсмн. Кесг җилин эргцд тууврт салу йовсн эцкнь Болдр хөөннь Подмалиновка селәнүр ирәд, өрк-бүлтәһән хамдан бәәв. 1940-ч җилд төрсн Миша болн 1943-ч җилд төрсн Сарң көвүднь эцкән мартад таньлго, күүнәшлдг билә. Көвүднь өдрин дуусн һаза гүүһәд нааддмн, асхнднь герүрн орчкад, экдән иигҗ келдмн: "Эн өвгиг гертәс һарһтн, мадн хотан идхәр бәәнәвидн". Эцкнь цал буурл үстә болдгтан көгшн бәәдлтә бәәҗ. Невчкн зуур бәәҗәһәд, хамгин түрүнд отхн көвүн Сарң эцкдән иҗлдәд бәәв. Энүг бичкн болдгтнь эвләд, әмтәхн юм өгәд эцкләһинь иҗлдүлсмн. Миша көвүнь болхла удан цагт һарһсн эцкәсн зулдг бәәҗ.
Сиврт Манджиевихнә бүлд Белә болн Дулахн күүкднь гемнәд өңгрҗ одв. Хәр һазрт Боова Болдыревна өсәд-босад, гиҗгтә күүкн болв. Цаг сольгдад, 1958 җилд хальмгуд ниргәд-нүгшәд һазр-уснурн темцв. Цуһар таңһчан шинәс босххар гүҗрв. Боова Болдыревна эк-эцктәһән, дүүнртәһән төрскн һазртан ирҗ, Приютна района Самтн Сала хотнд бүүрлв. Хөөннь эднә өрк-бүл Буһу хотнур нүүҗ һарв. Ниниг Гагаевна болн Болдр Нимжанович Манджиевихниг ода чигн нег һазра улс сәәнәр тодлна. Болдр Нимжанович Сиврәс ирснә хөөн наста болв чигн совхозд маначар көдлҗ йовсмн. Медәт хальмг авъяс-заңшалмуд, амн урн үгин зөөриг сәәнәр меддг бәәсмн. Хальмг государственн университетин оютнр ирәд, медҗ йовсн тоотынь бичҗ авдг билә.
һазртан ирснә хөөн Боова Болдыревна бәәрн эдл-ахуд көдлв. Арһ-чидлән әрвллго олна кергин төлә шунҗ йовсмн. Тиигхд "Победа" совхоз то-тоомҗ уга хөөтә, олн бод малта элвг-делвг, бәәхтә эдл-аху бәәсмн. Өвсн-тоосн элвг, совхозд хадҗ, цокҗ авсн буудян урһциг зөөхд машидин күчн әрә күрдг бәәсмн. Ик чигн ток деер эңдән буудя овалһата бәәсмн. Малын тооһар чигн, тәрә-темснә урһцар чигн эдл-аху зураһан давулҗ күцәдг билә. Мал, тәрә-темсн элвг бәәсн тер цагт көдлмш дала билә. Боова Болдыревна "Победа" совхозд олн зүсн көдлмш кеҗ йовсмн, малас төл авлһна, хөд кирһлһнә кемд көдлсмн. Хөөннь эднә өрк-бүл Нарта селәнүр нүүҗ һарсмн.
Боова Болдыревна бийнь цаһан саната, үнн-чик седклтә, көдлмшч күн болдг төләдән кезәд чигн олн дунд тоомср эзлҗ йовсмн. Кен ахан күндлдг, кен дүүһән эрклүлдг авг-бәрц, чик сурһмҗ Люба күүкндән, Җирһл зе көвүндән болн Байрта зе күүкндән өгсн болдг. Ода Боова Болдыревна амр-таварн күүкн-күргндән бәәнә. Ю чигн кехдән эвтә, урн һарта күргнь Анатолий Иванович Цохуров герин кец-таалынь ясрулҗ, өөрхн улстан таалмҗта бәәдл тогтана. Бичкн цагтан Сиврт тусҗ, өлн йовҗ, дала му юм үзсн Боова Болдыревна көгшрсн цагтан күүкн-күргнәннь, зеенриннь сәәхн җирһл үзҗ, седклнь санамр бәәнә.

Маргарита АРЗАЕВА
И.Музраеван цоксн зург