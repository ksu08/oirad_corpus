Хаалһс тосхлһнд мөңгн йилһгдх
12-05-2018, 10:36 
әрәсән Президент дуудвртан иргчдән күцәх кесг күцл зуралв, тер дотр әмтн сән чинртә хаалһс олзлх зөвтә гиҗ эн төриг хаһлх кергтә гисн шиидвр авла. Тегәд орн-нутгин һардачин өгсн даалһвриг эрк биш күцәх зөвтәвидн. Тер төләд 2018 җилд урдк җилмүдәс дорхнь хаалһс яслһна болн тосхлһна кергт мөңгн икәр йилһгдхмн гиҗ Алексей Орлов темдглв.
Йилһгдх мөңгнәс 150 сай арслң региональн хаалһсиг тетклһнә төлә һарһгдхмн. Эн мөңгәр таңһчин медлд бәәх цуг хаалһсин ясвр кегдх, эннь хаалһст һарсн нүкдиг ясхмн, хаалһиг хойр әңгд хуваһад, кемҗәләд цаһан ширәр темдглхмн, хаалһин темдгүд тәвхмн, хаалһин амар урһсн өвсиг уга кеҗ хадхмн. Эн көдлмшиг 1230 дууна хаалһст күцәхмн гиҗ таңһчин тосхлтын, көлгн-күчнә болн хаалһин эдл-ахун министр Кирилл Ботов зәңглв. Энүнә келсәр, таңһчин хаалһин Саңгас цуг райодт ут тоодан 100 сай арслң йилһгдх. Энүнәс нань район болһнд немр 10 сай арслң, Ик Буурла районд болхла 15 сай арслң өгхмн. Тегәд райодын муниципальн бүрдәцст ут тоодан 135 сай арслң йилһҗ өгхмн. Эн җил 30 дууна хаалһс ясгдхмн. Эн җил Городовиковск районд Бембишево-Передовой хаалһин тосхлтыг төгсәһәд, эдлврт орулхар зуралҗана. Яшалтан районд Красный Партизан поселк тал 2 дууна хату девскртә хаалһ тосххмн. Ирх җилд "Селәнә һазрин тогтун делгрлт" гидг программин йовудт эн хаалһиг цааранднь 8 дуунад тосхад, 2019 җилд дуусх санатавидн гиҗ Кирилл Ботов келв.
Тер мет Элст балһсна хаалһс яслһна кергт хойр холванд икәр мөңгн йилһгдхмн, эннь 360 һар сай арслң тогтаҗана. Хотл балһсна администрацин толһач Окон Нохашкиевин келсәр, Элстд Кировин, Хрущевин, Сухэ-Баторин, Эсамбаевин уульнцст, Осипенко болн Клыковин уульнцс хоорндк проезд хаалһс ясхмн. Эн җил балһснд 40 һар дууна хаалһс ясхар зуралҗана.
Элстин һоллгч уульнцсас нань, балһсна захин уульнцст бас хаалһс ясгдх зөвтә. Эннь "Бумба" микрорайон, ар-барун үзгин район, Геологическ поселок болн нань чигн. Дарук җилд бичкн уульнцс болн переулокс ясхмн, 2020 җил күртл хотл балһснд әмтнә төлә таалмҗта бәәдл тогтагдх зөвтә гиҗ таңһчин Толһач темдглв.
Селвлцәнә йовудт Алексей Орлов товчлгч үгдән хаалһс яслһна кергт йилһгдҗәх мөңгиг чикәр болн олзта-тустаһар һарһлһиг чаңһар бүрткх кергтә гиҗ неквр тәвв.
Маргарита АРЗАЕВА