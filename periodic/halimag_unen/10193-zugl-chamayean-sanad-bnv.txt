“Зугл чамаһан санад бәәнәв...”
04-02-2020, 09:30 | Таңһчин зәңгс » Санл
Хальмг Таңһчин күндтә иргн, Яшкуль селәнә бичкдүдин зурачнрин школын директор йовсн, сүл җилмүдт ачта амрлһнд Элстд бәәсн Саңһҗ-һәрән Коткан Анатоль сәәһән хәәһәд, эн лу сарин 15-д җил болхмн. Анатолий Коткаевич 1941 җилин туула сарин 30-д Улан Хоолын әәмгин Цаһан-Нур гидг селәнд төрсмн. 1941 җилд Төрскән харсгч Алдр дән эклсмн. Тер дәәнд эцкнь, Коткан Саңһҗ-һәрә, түрүн өдрәснь авн орлцла. Хальмг цергчнр Төрскән харсгч дәәнд орлцҗ йовсн кемд цуг хальмгудыг хар гөрәр засҗ, дегц киитн Сиврүр йоснахн туув. Бичкнәсн авн Саңһҗ-һәрән Анатоль күчрдсн көндлңгин учрла харһад, төрскн келн-улслаһан хамдан түрү-зүдү дааҗ, зовлң эдлҗ төлҗсмн.
Анатолий Коткаевич авальтаһан хамдан тәвн дөрвн җилдән бәәв. “1963-ч җилд Яшкуль селәнд таньлдлавидн,– гиҗ Тамара Андреевна тодлна. – Тер җил медучилищ төгсәсн би, арвн долата күүкн, Яшкуль селәнд ирҗ амбулаторьт медсестра болҗ көдлләв. Дарунь бәәрн школ-интернатд бас немр көдлмшт орув. Анатолий тер җил Рязанск художественн училищ төгсәһәд, зурач багшин эрдмтә болад, бас школ-интернатд ирҗ көдлв. Дигтә октябрин 29-д, комсомолын сән өдр, тиигхд би бәәрн комсомольск организацин сегләтр бәәсн, үдин хөөн болх хургт белдвр кеҗәләв. Генткн хоран үүд секәд, нег баахн көвүн орҗ ирв. Нанла мендләд, нер-усан келәд, би бас энд көдлдүв гиҗ зәңглв... “Восток” кинотеатрт байрин хург төгсснә хөөн Анатолий намаг болн селәнә библиотекин көдләч Сара Эрдниевна Бухтаеваг герүрмидн үдшәв. Шин таньл үгтә-күүртә болчкад, шоглхдан дурта, соньн күн болҗ нанд медгдв. Анатолий итклтә иньг болсн деерән, нөкд болхдан белн, ямаран чигн күнд көдлмшәс цухрдго, өр-өвч седклән медүлв. Тер цагас авн эңкрлҗ үүрлдг болвидн. Зунын амрлһнд эн хошт хөөч болад көдлҗәсн эцк талан хойр сара болзгар нөкд болхар йовв. Тендәс өдр өнҗәд гилтә бичгән нанд илгәҗәв. Ямаран сәәхн, соньн учр-утхта, чилгр, өргмҗтә дурна ээлтә герләр дүүрң бичгүднь тер! Ода күртл теднән әрүнәр хадһлҗ, дәкн-дәкнәс давтҗ умшад, авалиннь дүринь сергәҗ, тер өврмҗтә, илвтә баһ насни орчлңдан туснав...
Бидн хойр үүрләд, җилдән 1965-ч өркән өндәлһвидн. Дарунь интернатын нег бичкн хорад бәәдг болувидн. Залум баһ насндан бокст шүлтдг, чаңһ-чиирг, шулун-шудрмг болдмн. Насн турштан ямаран чигн түрү-зүдү үзвчн, бидн хамдан байр-зовлңган тегштнь хувалцҗ, һар-һаран бәрлдсн, ээм-ээмән түшлдсн йовлавидн. Анатолий олна төрт орлцҗ, Яшкулин сойлын җирһлин гүргүд йовдг билә. Мел әмтн дунд, тиим у-өргн, “эмәлтә мөрн багтм дүңгә” сарул седклтә, цаһан саната күн билә. Тиим болсндан эн селәнә әмтнд ик тоомсрта, күндтә болдмн.
Анатолий йоста залу күүнә авъясар өрк-бүлин чинвртә төрәр аштнь эврән һанцарн дааврта шиидвр авдг билә. Сәәһән хәәснәннь дарунь би зөвәр уйдад, хамдан насн-җирһлән хувалцсн иньгән санад, гейүрәд бәәвүв. Хаһцсн эн зовлңгарн Хальмг улсин шүлгч, баһ цагтан Яшкуль селәнд хамдан бәәсн Шугран Верала хувалцув. Вера Киргуевна мини авалим таньдг бәәсн, тегәдчн, эңсҗ һанцардсн седклим медәд, чееҗинм гейүр илдкҗәх иим шүлг нанд нерәдв.”
Санл
Саңһҗ-һәрән Тамарад

Ода нег теегән эргхнь,
Ода нег харһад күүндхнь....
Теегм хавртан мануртад көкрнә,
Теегм зунар нартад цецгәлнә.
Зугл салькнд һанцардад цокгднав,
Зугл чамаһан санад бәәнәв.
Нисәд давсн шовуд чамас
Нанд мендән күргсн болна.
Асхн ирхлә, уйдад однав,
Ааһта цәәһәр дееҗән өргнәв.
Зугл салькнд һанцардад цокгднав,
Зугл чамаһан санад бәәнәв.
Зүрким авлсн дурта иньгм
Заглюн насндан салад мөңкрв.
Теңгрәр дүүрң одд дунд
Тенд чини одыг хәәнәв.
Зугл салькнд һанцардад цокгднав,
Зугл чамаһан санад бәәнәв.

1972-ч җилд Яшкульд бичкдүдин зурачнрин школ секгдв. Эн школын түрүн директорнь – Саңһҗ-һәрән Коткан Анатоль болв. Хөрн җилдән школ һардҗ, седклән тәвҗ көдлв. Энд би билгтә багшин һарт бас зурлһна эрдм дасч һарлав. Багшан мадн цуһар тевчдг, күндлдг биләвидн.
Селәнә җирһлин гүргүд шунмһа кевәр орлцдг төләднь Анатолий Коткаевичин нернь бас оошагдв. Ачта амрлһнд һарсн бийнь дуулад, бииләд чигн, йөрәлән тәвәд чигн, олна седкл сергәҗ йовла. Зурачин халхар багшлҗ йовсн Анатолий Коткаевич баһ цагасн авн наснаннь туршт шүлгүд бичәд бәәсмн, теднь таңһчин бәәрн газетмүдт, журналмудт дару-дарунь барлгддг билә. Аштнь, 2001-ч җилд “җирһл” гидг шүлгләнә хураңһунь барас һарв. Төрскн һазртан цань уга дурта, чидлән нөөлго насн турштан үнн-чик седкләрн көдлҗ йовсн Саңһҗ-һәрән Коткан Анатолин күндтә, герлтә нерн элгн-саднднь, терүнә олн сурһульчнртнь, нег һазра улстнь эңкрәр хадһлгдад бәәхнь маһд уга.
ЭЛЬДШә Эрднь,
Хальмг улсин шүлгч
Зургт: Саңһҗ-һәрән Анатолий Коткаевич болн Тамара Андреевна. Элст, 2010 җ.