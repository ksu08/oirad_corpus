"Детокс-Плюс" шин бүүртән орв
10-03-2017, 16:57 
Одахн Элстд байрта йовдл учрв. "Детокс-Плюс" медицинск цутхлң" гидг ООО шин
бүүрт орв. Эмнлһнә цутхлңгин шин гериг эдлврт оруллһна керг-үүлдврт таңһчин Толһачин государственн селвгч Василий Бюрчиев, таңһчин правительствин Ахлачин дарук Мерген Бадма-Гаряев, таңһчин эрүл-менд харлһна министр Руслан Нагаев, нань чигн дааврта улс орлцв.
Шин гериг эдлврт оруллһна улан тасмиг керчх күндтә зөв медицинск цутхлңгин һардач Владимир Давановд болн Василий Бюрчиевд өггдв. Дарунь цуһар эн шин һурвн давхр герт орад, дотркинь шинҗлҗ хәләв. Цуг хораснь у-өргн, сарул, өдгә цагин некврлә ирлцҗәх медицинск оборудованяр теткгдсн бәәнә. Энд өдрәр үүлддг стационар бәәнә. әмтнә эрүл-менд шинҗлдг аппаратмуд бәәнә.
Дәкәд болхла медицинск цутхлңд эмнлһнә массаж келһнә, физиотерапевтическ, зүүһәр хатхҗ эмнлһнә, гирудотерапийин хорас үүлдҗәнә. Ясн-үсн шарклхла, нурһн өвдхлә, цогцин ямр нег мөч зовахла, әмтн нааран ирәд, эмнлһ авад, өвдкүрән мартна. әрк уудг, тәмк татдг әмтн бас энд бийән эмнүлнә.Тер мет энд олн зүсн медицинск шинҗллтс кеҗ болхмн. Мах бәрсн улс эцхәр бәәхлә, нааран ирҗ, дөң авч чадҗана.
Энд олн зүсн эрдмтә, тер тоод терапевт, нүднә эмч, отоларинголог, психиатр, невролог, психиатр-нарколог, нань чигн эмчнр әмтнә неквринь хаңһана. Темдглхд, эн цутхлңд гүн медрлтә, өөдән мергҗлттә специалистнр көдлҗәнә. Даруһас эн цутхлң өсҗ-өргҗхмн,
көдләчнрин тонь икдхмн. "Детокс-Плюс" медицинск цутхлң арв һар җил үүлдҗәнә. Эн цагин туршарт кесг миңһн күүнд дөң болсмн. Ода сән таалта гер эдлврт орсна хөөн эмнлһ авхар бәәх улс улм олар ирәд бәәхнь маһд уга.
Василий Бюрчиев таңһчин Толһачин Йөрәлин бичг умшв. Эн цутхлң өөдән чинртә медицинск туслмҗ күргәд, әмтнә эрүл-менд ясруллһна кергт нилчән күргх гиҗ терүнднь келгдв. Иргчдән энтн эмнлһнә халхар номин болн сүв-селвг өглһнә цутхлңд хүврх гиҗ байрин керг-үүлдврт орлцачнр келв.

МАНҖИН Амулң