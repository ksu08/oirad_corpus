«Багшин гер» өлзәтә болтха!
05-09-2019, 10:13 | Таңһчин зәңгс » Сурһуль-эрдм
өцклдүр Элстд 86 патьрта «Багшин гер» гидг гер-бүүрин комплекс байрин бәәдлд секгдв. Эн комплекс һурвн герәс тогтна, гер болһн һурвн давхр. 2017 җилд балһсна 4-ч микрорайонд эн комплексин тосхлт эклсн билә. Таңһчин сурһуль-эрдмин болн номин көдләчнрин профсоюзн организацин шиидврәр бүрдәгдсн кооператив эн гер тосхх седвәр татсмн. Хальмг Таңһчин правительств өңгәр энд һазр йилһҗ өгсн билә. Темдглхәс, сурһуль-эрдмин көдләчнрин иим кооперативн гер зуг һурвн регионд тосхгдсн бәәнә. Эннь, Москва, Воронеж болн Элст балһсдт.
Таңһчин школмудт, бичкдүдин садмудт, КалмГУ-д көдлҗәх улс хойр җил хооран эн кооперативин ханьд орад, герин тосхлтд мөңгән орулсмн. Сурһуль-эрдмин болн номин көдләчнрин профсоюзн рескомин ахлач Антонина Коокуеван келсәр, сүл цагт зәрм улс тосхлһна компаньст меклгдәд, гер-бүүр уга үлддг йовдлмуд учрдг төләд зәрмснь кооперативд орхасн әәҗәлә. Болв олн зүсн төрмүд учрв чигн, эн комплекс хойр җилин эргцд тосхгдв. Темдглхәс, энд нег дөрвлҗн метр 21 300 арслң күрнә, тегәд 1 хората патьр 940 миңһн арслң күрв. «Зәрм улс экин сертификатын мөңгиг олзлад, наадк мөңгинь ипотечн кредит авад тосхлтд орлцв. Сурһуль-эрдмин көдләчнрин җалв бичкн болҗахас иштә эннь эднд тааста болв. Кооперативин гешүдәс 60 күн ипотекәр патьран авсн бәәнә. Хойр хората патьр 1 сай 300 миңһн, һурвн хоратань 1 сай 800 миңһн арслң күрв. Эзн болһн гер дотрк кец-таалыг бийнь кеҗ, биидән таастаһар ахулҗ авх»,- гиҗ Антонина Ивановна келв.
Сурһуль-эрдмин көдләчнрин дамшлт ямр кевәр җирһлд тохрагдсиг, шин комплекст ямаран патьрмуд тосхгдсиг Хальмг Таңһчин Толһачин үүлиг дааҗадг Бату Хасиков хәләхәр ирв. Таңһчин сурһуль-эрдмин болн номин министрин үүлиг дааҗадг Николай Манцаев, таңһчин тосхлтын министрин үүлиг дааҗадг Наталья Ошланова, таңһчин һазрин болн өлг-эдин министр Анджа Тачиев Бату Сергеевичиг дахад, шин патьрмуд хәләв. Эн комплекс тосхсн «Строй-инвест» компаня генеральн директор Лариса Куксова цуг төрмүдәр цәәлһвр өгв. Гиичнр Элстин техническ лицейин багш В.Убушаеван хойр өрәтә патьр орҗ хәләв. Вера Николаевна энд ясвр кеһәд, орхдан белн бәәнә. Патьрнь 63 дөрвлҗн метр болна. Келхд, патьр болһнд автономн дулаллһна систем бәәнә.
Хойр болн нег хората патьр хәләснә хөөн дәкәд иим гермүд тосхх, кооперативд орх саната улс бәәнү гиҗ А.Коокуевас Бату Сергеевич сурв. Антонина Ивановнан келсәр, ода деерән дәкәд зун һар күн эрлһән орулсн бәәнә. Дәкәд иим кооператив тосхх санан бәәв чигн эн җилин июль сарас авн федеральн заканд сольвр орулгдсна ашт иим төр хаһлхд зәрм некврмүд учрсн бәәнә. «Эн дамшлтыг эрк биш олзлҗ кооперативн гер тосхх арһ хәәх кергтә. Эн туст ямаран сүв-селвг бәәхиг шинҗләд, хөөннь селвлцә давулҗ, федеральн цутхлңгин дөңгәр эн төриг хаһлх кергтә гиҗ санҗанав. Нег үлү сурһуль-эрдмин көдләчнрин дунд иим кооперативд орх саната улс бәәнә»,- гиҗ Бату Сергеевич келв.
Шин патьрмуд хәләснә хөөн цуһар герин эргндк һазриг сәәхрүлҗ энд сән кец-таал тогтаҗ, хату десвкртә хаалһ болн бичкдүдин площадк тосхлһна төрәр күүндв. Н.Ошланован келсәр, «әәмшг уга болн сән чинртә хаалһс» гидг келн-улсин төсвд орлцҗ, энд хату девскртә хаалһ тосхҗ болҗана. Тер мет келн-улсин төсвәр шин хаалһ тосхсн цагт шам углҗ тәвгднә, әмтн йовдг тротуар бас кегднә. Болв терүнд орлцхин төлә ПСД белдх кергтә, тегәд ода деерән энд хуучн асфальтн чолу олзлҗ хаалһ кеҗ болхмн.
Харһлтын чилгчәр Бату Сергеевич «Багшин гер» гидг жилищн кооператив бүрдәһәд, сурһуль-эрдмин көдләчнрин төлә кимд патьрмуд эдлврт оруллһнд тусан күргсн улст ханлтан өргв.
Наталья ДАВАЕВА
И.Музраеван цоксн зург