Мана балһсн сәәхрҗәнә
13-11-2018, 09:31 
Ниднәһәс авн мана орн-нутгт, тер дотр таңһчд, "Балһснд сән кец-таалта бәәдл тогталһн" гидг эркн чинртә төсв экләд күцәгдҗәнә. Эн программ дәкнәс батлгдад, цааранднь 2018-2022 җилмүдт үүлдхмн. Төсв ил кевәр болн олн әмтиг орлцулҗ күцәгдҗәнә, энтн төсвин һоллгч ончнь. әмтн бәәх һазран ясруллһна төсв шүүҗ авлһнд, терүг тохралһнд болн олна бүртклһнд орлцҗ чадҗана.
"Балһснд сән кец-таалта бәәдл" гидг эркн төсвиг күцәлһиг таңһчин Толһачин һардврт ведомствсин хоорндк Комиссь зүүцүлҗ бүрткҗәнә. Комиссин ханьд йос заллһна органмудын элчнр, олнд зәңгллһнә органмуд, олна үүлдәчнр болн депутатнр орна. Муниципальн бүрдәцст төсвин керг-үүлдврмүдин йовудыг муниципальн олна комиссьмүд бүрткнә.
Эн җил "Балһснд сән кец-таалта бәәдл тогталһн" гидг эркн төсвд 6 муниципальн бүрдәц: Элст, Городовиковск, Лагань балһсд, Ик Буурл поселок, Приютное болн Яшалта селәд орлцҗана. Эн җил төсв күцәлһнә кергт ут тоодан 62 сай һар арслң йилһгдсмн.
Муниципальн бүрдәцст бәәрн әмтнә тоолвриг төртән авч, олн улс амрдг ормсин кец-таалынь ясрулхмн. Олн давхр гермүдин ясгдх хаша-хаацин болн олн улс амрдг һазрин дизайн-төсвс батлгдв. Тегәд ода ясврин көдлмш кех тосхлтын организац шүүҗ авлһна марһас бүрдәгдҗәнә.
Элстд болхла Диилврин паркин болн "Дружба" паркин һазриг ясруллһна көдлмш келһнә төлә элстихн хамгин олар дууһан өгсмн. Тегәд марһана ашар "Фортуна" ООО "Балһснд таалмҗта бәәдл тогталһн" гидг эркн чинртә төсв күцәлһнә йовудт Элст балһсна 7-ч микрорайонд Диилврин паркд ясврин көдлмш кеҗәнә. Эн кергт 2,5 сай арслң йилһгдсн болдг. Эн өдрмүдт Элстд Диилврин паркин кец-таалыг ясруллһна көдлмш төгсхдән өөрдҗ йовна. Цуг паркин кец-таалынь ясрулшго, зуг нег захин һазр ясгдхмн. Эннь эҗго бәәсн аһуһарн 450 дөрвлҗн метр һазрт бичкдүдин талвң тосхҗ бел кеҗәнә. Энд күүкд наадхин төлә дүүҗңгүд, деерәс дорагшан бууҗ дошдг өөдмс, нань чигн нааддг тоот тәвгдв. Удлго талвңгин эргндк һазрт җөөлн девскр делгхмн. Эргндк бәәдлинь ясрулад, тротуар тосхгдв, герл өгдг сәәхн панрмудар, шин скамейксар, хог-богин урнсар теткгдв.
Дәкәд болхла Элстин микрорайодт олн давхр гермүдин 10 хаша-хаацин эргндк бәәдлинь ясрулгдҗана. Келхд, Элст балһсна Клыковин уульнцд, 81-ч тойгта олн давхр герин хаша-хаац ясҗ шинрүлҗәнә. Эн өдрмүдт ясруллһна көдлмш төгсчәнә. Эн герин эргндк һазрнь айта кевәр ясрулгдҗ. Герин һазань бичкдүдин талвң белн болв. Энд наадлһна оборудовань углҗ тәвгдв, җөөлн девскр делгдв. Тер мет герин эргнд спортивн бәәрн тосхгдв. Удлго эн герин әмтн энд цогц-махмудан батрулҗ, цаган тустаһар давулҗ чадхмн.
Маргарита АРЗАЕВА