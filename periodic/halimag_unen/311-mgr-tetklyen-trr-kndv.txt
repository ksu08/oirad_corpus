Мөңгәр тетклһнә төрәр күүндв
09-09-2014, 22:00 | Таңһчин зәңгс
Одахн Хальмг Таңһчин правительствин Герт видеоконференцин эВ-арһар «Арһлачнрин үүлдвриг мөңгәр тетклһиг дөңнлһнә эв-арһсин олз-тусинь өөдлүллһн» гисн төрәр арһлачнрин үүлдвриг делгрүллһнә кергиг дөңндг Советин сүүр болв.
Сүүрт өмн үзгин федеральн округд әрәсән Президентин дааврта элчин дарук Владимир Гурба, РФ-н экономическ делгрлтин министерствин структурн әңгүдин һардачнр, «Небанковская депозитно-кредитная организация «Агентство кредитных гарантий», өмн үзгин регионмудын ах федеральн инспектормуд, өмн үзгин федеральн округд бәәдг РФ-н субъектсин йосна күцәгч органмудын һардачнр, арһлачнрин зөв харсдг дааврта элчнр, арһлачнрин зөв харслһна төрәр үүлддг олна негдлтсин болн ниицәсин элчнр орлцсмн.
Хальмг Таңһчас таңһчд ах федеральн инспектор Александр Беляев, таңһчин правительствин Ахлачин дарук Боова Бадмаев, арһлачнрин зөв харсдг дааврта элч Вадим Дарбаков орлцв.
Сүүрт орлцачнр баһ болн дунд бизнес дөңнлһнә туск чинртә төрмүдәр күүндв. Баһ болн дунд предприятьмүд кредит авсн кемд күнд-күчр тоот харһхла, кредитн организацсла болн мөңгәр тетклһнә оңдан институтмудла терүг әдлдән хувалцҗ, төр хаһлхин, баһ болн дунд предприятьмүдт кредит өгсн саамд сән таал тогтахин, тер мет предприятьмүдт удан цагин болзгт кредит өглһнә, баһ болн дунд предприятьмүдт кредит өгсн саамд региональн гарантийн организацсин даавринь өргҗүллһнә туск төрмүд хәләгдв. Тер мет гарантийн организацсин келн-улсин системиг методическ болн зәңгллһнә халхар дөңнлһнә, региональн гарантийн организацсин үүлдврин олз-тусиг өөдлүллһнә туск күүндвр болв.
«Арһлачнрин үүлдвриг дөңнллһн - энтн бизнесин болн йос заллһна органмудын элчнр харһҗ, ил күүндвр кеҗ, хамцу үүлдлһн. Дәкәд болхла бәәрн болн таңһчин йос заллһна органмудын кемҗәнд баһ болн дунд предприятьмүдиг дөңнлһнә цуг шаңһа программс яһҗ күцәгдҗәхиг үнлһнә туст көдлмш бүрдәх кергтә», - гиҗ Вадим Дарбаков тоолвран медүлв.