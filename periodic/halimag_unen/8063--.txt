Хәәлңгү җөөлн седклтә билә\u2026
16-05-2018, 10:40 
1943 җилин бар сарин чилгчәр цуг хальмг әмтнлә эркн тавн настадан эн экиннь хормад чиргдн, киитн Сиврүр туугдв. Тегәд чигн Бадмин Серәтрин шүлгләнд дәәнә туск, түрү-ядү диилснә туск, өлсәд зовсна туск төрмүд ик орм эзлнә:
\u2026 Адгтан дөрвн өдр
Ара харһулад угав.
Хоосн буслһсн усар
Хар гесән уһаһав.
Элк нурһм наалдад,
Экиннь өөр суунав.
Хуухан мааҗад, саналдад,
Хуһлц өдмг саннав\u2026
("Хар будан")
Йистә настадан негдгч класст орад, бичдг дассмн, дегтр умшхдан дурлсмн.
1957 җил өрк-бүлтәһән, элгн-садтаһан Хальмг Таңһчурн эргҗ ирәд, хөөннь дөрвн җил цергт церглсмн. Цергиннь цагин тускар бичәч иигҗ бичнә:
\u2026 Төрскндән итклтә цергләд,
Төлҗлтин хаалһан оллав,
Авсн андһаран күцәһәд,
Аштнь залу боллав\u2026
әәрмәс бууҗ ирснә хөөнә Бадмин Серәтр МГУ-н журналистикин факультетд орв. Сурһульд орн бәәҗ, Хальмг Таңһчин газетмүдин редакцст көдлдг болв.
Җирдгч җилмудәс шүлгүднь олн зүсн хураңһуст, журналмудт болн газетмүдин халхст экләд барлгдв. Болв түрүн дегтрнь зуг 1974 җилд "Мини одн" гидг нертәһәр барас һарснь мөн.
Түүнә хөөн Бадмин Серәтрин арвһар шүлгүдин хураңһу барас һарсмн. Кесг шүлгүднь орс келәр "Дружба народов", "Юность", "Дон" гидг журналмудт барлгдснь мөн.
Серәтр Чкаловск дундын школын төрскн келнә багш болҗ көдлҗ йовла. 1975 җиләс авн арвн җилдән эн Хальмг бичәчнрин Ниицәнә литконсультант болҗ көдллә.1985 җилд А.М.Горькийин нертә Литературн институт төгсәснә хөөн Бадмин Серәтр билгләнә сул хаалһд орла.
Бадмин Серәтрин җирһл кенд чигн ил билә. Бичсн шүлгүднь олнд үнлгдҗ, хальмгудын седкл авлҗ, кесгнь дуудт хүврлә. Билгләнә күчәрн хальмг "һазрла нег киистә" болад, олн әмтнд "Теегин нег торһа" болснь ил.
\u2026 үгдән күрсн залуд
үкл угаһинь меднәв.
үгән үлгүрт хүврүләд,
үрглҗд нерән үлдәнәв\u2026
- гиҗ эн һучн җил хооран бичлә. Цаг давв, санхнь, бичснь ода чигн орта.
Бадмин Серәтрин шүлгләнд энүнә бийиннь санан-седклиг, хәләцинь сәәхн үзнәвидн. Тегәд чигн бичсн шүлгүдинь бийиннь җирһлин тууҗ гиҗ келҗ чигн болхмн:
Наласн өргн теегтән өсләв,
Нарни халунд шатҗ тахшлав,
Хальмг теегин үрн төләдән
Хәәлңһү җөөлн седклтә боллав\u2026
\u2026Хальмг теегин үрн төләдән
Хәрин гиичиг күндлхдән дуртав,
Торһн-шеемг өмскүл өмскәд
Туһл, хө заадг авъястав.
Хальмг теегин үрн төләдән
Хан һәрд шовунд дуртав,
Хаалһим зөв эргәд нисхләнь
Ханҗ ардаснь гекдг авъястав.
Эргндк җирһлд болҗах йовдлмудыг шүлгч эврәһәрн үндлдг күн билә. Наадк әмтн үзшго, оньгтан авшго әрвҗго юмиг чигн шүлгч үзәд, темдгләд, нәрнәр медҗ, гүн учр-утхинь умшачнртан күргдг билә.
Бешин һал күчтәһәр шатхла,
Би түүнд ик дуртав.
Дәрвксн залин сәәхнд авлгдад,
Дун угаһар сууҗ һәәхнәв.
Тачкнҗ очн өсрх дутм
Талваҗ седклм байрар дүүрнә.
Турван догшн сорлһ дахад,
Теркә зүркм деегшән күгдлнә.
әмд насндан би чигн
әрә уңһдҗ нерән һутахшив.
Улаҗасн һалын заляс халунар
Улм күч авч шатнав!
Бадмин Серәтрин бичсн шүлгүднь күүнә чееҗд орад, ухан-седклиг авлна. Булгин цегән усн мет цальград, һаң халунд хур орсн мет сергәһәд, чидл, омг орулна.
Ода санхд шүлгч төрүц хар санан уга, цаһан седклтә, тевчңгү һольшг заңта күн билә. Цаг ирвәс бийән шалһдг, бийдән чаңһ неквр тәвдг күн бәәснь лавта медгднә. үүдәлтдән Бадмин Серәтр юн чигн юмна учр-утхиг цәәлһәд, медүлх арһ хәәхләрн олн зүсн эв-арһар дамҗулҗ медүлнә: үр-иньгүдтән, келн улстан шүлгүдән нерәднә. Кесг шүлгүдтән шүлгч экиннь дүр цегән айстаһар, нәрн шинҗтәһәр, ке-сәәхнәр үзүлснь мөн.
Аак, эңкр мини аак,
Алькн насндан Таниг мартхв,
Аак, Таниг кенлә дүңцүлхв.
Дала үлү үг келшгов,
Дарунь иигәд ахрар төгсәнәв,
Эк, Тана күргсн ачиг
Эн насндан хәрүлҗ чадшгов\u2026
Бадмин Серәтр эврә бийәрн мадн дунд уга болвчн сетрәһәр үүдәсн үүдәврмүднь мадн дунд бәәнә. Кесг шүлгүднь дуунд хүврәд неринь дуудулҗ йовхнь маһд уга. әрүн цевр чинртә, гүн учр-утхта шүлгүднь, дууднь кенд чигн урмд өгнә, җирһлин адрута хаалһар йовхд түшг болна.

САНҖИН Николай