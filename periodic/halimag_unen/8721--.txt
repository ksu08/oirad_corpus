Олнд туста мөргүлмүд
17-09-2018, 15:01 
Бурхн Багшин Алтн сүмд сентябрин 15-с авн 19 күртл тантрическ мөргүлмүд болхмн. Хальмгин шаҗн лам Тэло Тулку ринпоче болн Ело ринпоче һардҗ давулдг шаҗна эн йосрхлмудыг Хальмгт җил болһн келһн сән авъяс болв.
Түрүн болҗ иим мөргүлмүд Хальмгт 2004 җилд болла. Тиигхд Хальмгин шаҗн лам Тэло Тулку ринпочен үрврәр таңһчд Гьюдмед хурлын гелңгүд ирсн билә. Йириндән иим ик мөргүлмүд җилд нег кегднә. Таңһчд шаҗна эн йосрхл номар цагнь хәләҗ кегднә.
Шаҗнд шүтдг улс тер мөргүлмүдт орлцҗ, хаалһан секҗ, цагин йовудт медмҗән угаһар бийдән шиңгәҗ авсн хаҗһр, му тоотас бийән цеврдүлҗ авх арһта болҗана. Яндгруб, джинсег, танграк, кангсо болн торгъяк гиҗ тер шаҗна йосрхлмуд нерәдгднә.
Сентябрин 15-д өрүн 9 часла яндгруб гидг йосрхл эклхмн. Түрүн мөргүл 11.30 минут күртл болхмн. Мөргүлин хойрдгч әңгнь үдин хөөн 13.00 экләд, 15.00 төгсх. Эн мөргүлиг кезәнәс авн хурлмудт кеҗ йовснь темдгтә. Хуучна цага эн авъясиг төвдин хурлын гелңгүд хадһлад, эндр күртл олн улсиг терүнд орлцулҗ йовна. Ода эн йосрхл Цутхлң хурлд кегддг болв. Амулң-менд бәәдл дурдгч, байн җирһл делдгч эн мөргүлд ирсн улс байн болхд туслдг шишлң номта сав авч ирнә. Терүгән эртәснь сентябрин 14-д хурлд авч ирҗ үзтн.
Тиим сав уга улс терүг Цутхлң хурлд авч чадҗана. Номд орулсна хөөн тер савиг гертән нег аглһ һазрт хадһлхмн болҗана.
Яндгруб мөргүлин йовудт гелңгүд деедс олн бурхдас ном умшҗ, әмтнд хөв-кишг, байн җирһл заятха, гиҗ сурҗ ном умшна. Гүн учр-утхта, хәләхд йир сәәхн эн йосрхлын күчнь йир ик. Иим мөргүлд орсн улсин хаалһнь секгдҗ, кеҗәх кергнь уралан йовна.
Сентябрин 16-д джинсег гидг, талданар келхлә һал тәәҗ ут нас зүүхд туслдг, мөргүл кегдхмн. Шаҗна номд шүтҗ гегәрлтин хаалһар зүткҗ йовх улсин хаалһд торвр бичә һартха, хаҗһр йовдл учрсна уршгинь баһрулх, му сананас гетлхд туслтха гиҗ эн йосрхл күцәгднә. Харш йовдлас саглулгч мөргүл сәәни орнд туссн улсин шин төрлһнь сән болхд бас туслна. Нег үлү зеткрлә харһад, эс гиҗ эдгшго гемәс көлтә өңгрсн улсин, боорлад үксн улсин шин төрлһнь чик болхд мөргүл туслна.
Сентябрин 18-д торгъяк гидг шаҗна йосрхлд әмтн орлцҗ чадхмн. Эн мөргүл хойр әңгәр өрүнәс авн үд күртл болн үдин хөөн кегдхмн. Йиртмҗин аюлас әмтиг харсҗ авхин төлә, мөргүлин йовудт һал тәәгдҗ, җилин туршарт күн болһн медмҗән угаһар бийдән наалдулҗ авсн цуг му тоотасн хөөһх, тер һалд му тоотыг шатаҗ уга кех арһта болна.
Сентябрин 19-д әмтн танграк кангсо гидг шаҗна йосрхлд орлцҗ чадҗана. Мөргүлин йовудт Бурхн Багшин номиг харҗ хадһлҗ йовх цуг бурхдт, сәкүснд дуудвр кегдҗ, теднд нерәдсн ном умшгдна. Эн мөргүл бас хойр әңгәр болхмн.
Иигәд тогтсн сән авъясар намрин түрүн сарла шаҗна номд шүтдг улст ик мөргүлмүдт орлцҗ сән таал учрҗана. Тиигчкәд шаҗна йосрхлыг өөдән цолта болн гүн медрлтә хойр ринпоче һардҗ давулхнь нег үлү евәлтә болҗана.
УШКАНА Сувсн