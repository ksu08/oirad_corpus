Зулыг угтҗах харһлтс
27-11-2018, 10:27 
Хальмг улсин ик байр - әмтн насан утдулад, шин җилдән ордг байр өөрдҗ йовна. Эн йовдлыг угтад, Келн-улсин музейин көдләчнр "Төрскн һазртан" гидг нерәдлһтә театрализованн наад белдәд, бичкдүдиг музейд иртхә гисн үрвр кеҗәнә.
Хальмг келн улст, теднә тууҗд нерәдсн залд хальмг хувцта көдләчнр бичкдүдиг тосч авна. Ноябрин 23-д музейд Элстин олн халхта гимназин негдгч "а" классин сурһульчнр ирв. Музейин көдләчнр эднд үзүлсн наадыг бичкдүд таасҗ хәләв. Туулин хөөн музейин көдләчнр өгсн сурврмудт хәрү өгәд, күүкд-көвүд наадыг сәәнәр медҗ авсан үзүлв. Терүнә дару эдн бийснь Зулын йөрәл келәд, орх җилд цугтан амулң-менд бәәхиг дурдв. Сурһульчнр А. Бембеева, А. Антонова, А. Насунова, Ч. Хатаев, Д. Аджиев, К. Окчаева йөрәл сән меддгән үзүлв. Класст 26 күн сурна. Эдн йөрәл болһна хөөн "Йөрәл бүттхә!" гиһәд зальврад бәәцхәв. Дууһан дуулад, авъясмуд меддгән үзүләд, бичкн сурһульчнр музейд ирсндән ик байрта бәәв. Эн җил эдн түрүн болҗ музейд ирв. Багш Байн Хечиевна Манджиева сурһульчнриг дахулҗ ирв. Багшин келсәр, класст арвн көвүн, наадкснь күүкд. Ут-тоодан 26 сурһульч сурчана. Эдн цугтан хальмг келән сәәнәр медхәр шунна. Багшт эк-эцкнрнь дөң болна. Бичкдүдин садт чигн күүкд-көвүд сән сурһмҗ авснь багшт бас туслҗана.
Музейд дәкәд чигн ирх седклтәһәр эдн автобуст сууһад, школурн йовв. Тиигәд Зулын өдр күртл балһсна щколмудын сурһульчнр музейд ирҗ, эн керг-үүлдврт орлцҗ чадҗана.