Төрскнч седклтә бичкдүд өсчәнә Баһ Дөрвд селәнә "Бичкн хоңх" ("Колокольчик") садт өвкнрин авъяс даслһнд ик оньган өгнә
31-10-2018, 15:12 
- Мана Баһ Дөрвдә районд ик-баһ уга цугтан төрскн келән меднә, ик хургт, нәр-нааднд төрскн келәр келдг әмтн баһ биш. Бидн чигн мана садт өвкнрин авъясиг делгрүлҗәнәвидн, 3 келн-улсин багд бичкдүд хальмг кел болн авъяс дасчана,- гиҗ "Бичкн хоңх" ("Колокольчик") садын һардач Надежда Гаряевна Оргаева келнә.
Хальмг келәр немр сурһуль-эрдмин багш Алтана Эрдниевна Болдырева көвүд-күүкдт төрскн келнә сән медрл өгнә, Цаһан Сарин, Зулын болн хальмг улсин нань чигн ик байрин керг-үүлдврин сценарийиг Алтана Эрдниевна эврән бичнә. Тиигчкәд эк-эцкнрт хальмг кел дасхна, кесг марһанд шунлттаһар орлцна. Иигәд давсн җилин йилһән сән сурһмҗлачин таңһчин марһана лауреат болв, "Келни билг" марһанд чигн йилһрв. Тиим олна кергт орлцдг, эрдмдән дурта, терүг сәәнәр меддг әмтн энд баһ биш.
Тер тоод хальмг келнә багшла хамдан көдлдг, цуг керг-үүлдвр бүрдәлһнд шунмһаһар орлцдг көгҗмин һардач Валентина Николаевна Цыбанева бичкдүдт хальмг болн орс олн ду дасхна, тедниг олн зүсн марһанд, концертд белднә. Валентина Николаевна кесг җилдән садын ни-негн коллективд көдлҗәнә. Элстин көгҗмин училищ төгсәснә хөөн нааран баһ наста специалист ирсмн. Ода төлҗәд, дамшлт хоршаһад, садын мергҗлттә эрдмчнрин тоод орҗана.
Баһ Дөрвдә районд эн түрүн садик бәәсмн, 1937 җилд энүг бүрдәлә, тегәд давсн җил "Колокольчик" садын коллектив 90 җилин өөнән темдглв. Ода бичкдүд бәәдг цөөкн гермүд 1967 җилд тосхгдла, энд капитальн ясвр кех кергтә. Реконструкц удл уга кегдх, яһад гихлә энд нилхдин төлә ясль секгдх, тегәд эн гермүд шинрүлгдх, өдгә цагин сән таалта болхмн. Занятьс давулдг, нааддг, цогц-махмудан батрулдг чигн хорасин таал ясрхнь лавта.
Болв эндр өдр чигн педагог-психолог Ирина Александровна Погорелова "Орс улсин наадһас-куклмуд" нертә мини-музей тогтасмн. Хамдан көдлдг үүрмүднь энүнд дөң болҗасмн. Ода эдн хальмг болн нань чигн келн-улсин, талдан орн-нутгудын наадһас кехәр зуралҗана, тиим кевәр эднә музей бас өргҗәд бәәх.
Хальмг келн-улсин наадһас келһнд сурһмҗлач Елена Михайловна Адъянова орлцхнь лавта, дәкәд тер наадһасиг эднә келн-улсин багд олзлҗ болхмн. Бичкдүд наадһаст дурта, теднлә күүндхәр, наадхар седнә, тегәд эднә дөңгәр төрскн келән чигн сәәнәр дасх.
Наталья Викторовна Явашкеева (ДОУ-н һардачин дарук), Татьяна Николаевна Глуходедова, Светлана Сергеевна Даваева (эдн хойр ах багин күүкдиг школд белднә), Надия Патиховна Санджиева, Елена Ивановна Андреева күцәмҗ бәрҗ 30 һар җилин туршарт көдлҗ йовна.
Эднәс баһ наста сурһмҗлачнр Саглара Михайловна Басангова (физо), Лариса Алексеевна Ботчаева (сурһмҗлачин нөкд), Галина Ивановна Сергеева үлгүр авна. Цуг эднә коллективин көдләчнр шунлтта, медрлтә улс, района болн таңһчин марһаст орлцҗ, призермуд болн лауреатнр болҗ нерән туурулна. Эн туст "Колокольчик" садын һардач Надежда Гаряевна "Җилин сурһмҗлач" гидг таңһчин марһана лауреат болҗ сән үлгүр үзүлҗәнә.
Тиигҗ бичкдүдт төрскнч сурһмҗ, бат медрл, цуг килмҗән, дуран өгч ДОУ-н ни-негн коллектив көдлҗ, района болн таңһчин хөвтә-кишгтә иргчин бат ул болх үйиг өскчәнә.
ТүРВәН һуна