Энткг орн-нутгин өдрмүд болхмн
25-07-2019, 09:25 | Таңһчин зәңгс » Зәңг
- Удл уга элстд, июль сарин 26-27-д, Хальмг Таңһчд түрүн болҗ Энткг орн-нутгин өдрмүд эклх. Эн орн-нутг әрәсәлә кесг зун җилин туршарт иньгллтин болн олн халхин нөкцлтин хәрлцә бәрҗ үүлдҗәнә. Сүл җилмүдт болхла эн әрәсән регионмудла, тер тоод Хальмг Таңһчла, залһлдаһан өргҗүлҗәнә- гиҗ «Калмыкия» РИА-д болсн күүндвриг сойлын болн туризмин министрин үүлиг дааҗадг Хоңһр Эльбиков эклв.
үлгүрнь, сүл җилмүдт хальмг сойлын үүлдәчнр Энткгин элчллтин, Джавахарлал Нерун нертә Цутхлңгин көдләчнрлә сән залһлда бәрҗ соньн керг-үүлдврмүд бүрдәв. Дәкәд Москвад «Энткг орн-нутг - Хальмг Таңһч – Бурхн Багшин номиг тархалһна хаалһ» гидг керг-үүлдвр болв. Эн фестивалин кемҗәнд хальмг зурачнрин һәәхүл болв, эднә үүдәлт эн орн-нутгин элчиг икәр соньмсулв. Хальмг улсин билг-эрдмиг, олна тааслт олсн ду-бииг мана таңһчин нертә артистнр үзүлв. Энткгин сойлын фестиваль Москвад болсн кемд хальмг артистнр бас мана келн-улсин билг-эрдмиг олна оньгт тусхав.
Элстд болхла маңһдур болн нөкәдүр «Ойрат-Арена» спортын бәәшңд йогад болн эднә көгҗмд нерәдсн мастер-классмуд болхмн.
Асхлад Басңга Баатрин нертә Келн-улсин драматическ театрт сойлын өдрмүдт нерәдсн ик концерт болхмн. Энд билг-эрдмән Энткг орна делегацин артистнр болн хальмг ансамбльмудын билгтнр үзүлх. Концертиг әрәсәд Күцц зөвтә элч Венкатеш Варма нүр үгәрн секҗ мана сойлын болн нань чигн халхин нөкцлт делгрәд йовтха гиҗ йөрәх.
Гиичнрин делегацин ханьд арһлачнр йовна, эдн манахсла селәнә эдл-ахун халхар нөкцлтән өргҗүлхәр бәәнә, мадниг болхла Энткгин специалистнр фармацевтикин халхар бәрсн ик күцәмҗ соньмсулҗана. Онц харһлтд йосна элчнр болн арһлачнрин хоорнд эн халхар өргн күүндвр болх.
Энткг орна элч тер мет Бурхн Багшин Алтн сүмд одҗ, хальмг ламнрла күүндвр кехәр зуралҗана. Тер мет шаҗн ламла болн таңһчин һардврла Элстд нарт-делкән буддийск конференц дарук җилд бүрдәлһнә төрәр тоолврарн хувалцх гиҗ күләгдҗәнә.
«Родина» болн «Октябрь» кинотеатрмудт 26-27-д индийск фильмс үзүлгдх, «Родинад» 18 часла, «Октябрьт» - 17.40.
ТүРВәН һуна