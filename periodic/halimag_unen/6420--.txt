Петр Тазаевин "Хальмг хотн"
04-10-2017, 12:27 
Хальмг Таңһчин ачта иргн, скульптор Петр Джиевич Тазаевин үүдәлтиг олн әмтн меднә, таасна. һарин эрдмч Петр Джиевич насни ут турштан төрскн һазран улм сәәхрүлхәр шунҗ йовна. Билгтәһәр кесн олн үүдәврмүднь мана хотл балһсна уульнцсиг кеерүлҗәнә. Эннь "Лу көвүн хойр", "Айболит болн аңгуд", "Сфинкс", "Җаңһрин ачнр" болн нань чигн скульптурмуд. Эн скульптурмуд - Элстин кеерүл гиҗ келхлә чик болх.
Шидр Петр Джиевич Н.Пальмовин нертә Келн-улсин музейд иртн гисн үрвр маднд кев. Келхд, музейд һарин эрдмчин олн
үүдәврмүднь бәәнә: "Зүн һарин бичкдүдин наадн", "1812 җилин дәәч" болн нань чигн. Зуг Петр Джиевич сүл композицән үзүлхәр мадниг нааран дуудсмн.
Петр Тазаев скульптурмудан кехләрн, дүрсинь нурһлҗ амн урн үгин зөөрәс, эс гиҗ тууҗас авна. Зуг эн җил нертә скульптор сүл композицдән зун җил хооран эгл хальмгуд яһҗ бәәсиг үзүлхәр шиидв. "Хальмг хотн" гидг скульптурн композицнь йир соньн. "Эн болхла зел, энд саалин малыг уйна. Эн гергн әрк нерҗәнә, боз кеҗәнә. Тер ишкә герт "Худнр болый" гиһәд
күүкнд әрк зөөҗ ирсн бәәнә. Эн ишкә герин эзн җаңһрчиг тосҗана. Җаңһрчин домбр кенчрәр оралһата. Домбриг оралго авч йовдг йосн уга\u2026", - гиҗ Петр Тазаев композициннь тускар келҗ өгв.
1930 җилд төрсн һарин эрдмч зурһан-долан насн күртлән ишкә герт өсч-боссмн. Тер учрар хальмгудын кезәңк бәәдл-җирһлиг, бәәциг эн сәәнәр меднә. Петр Джиевич хальмг хотна җирһлин тускар йир тодрхаһар келҗ өгв. Энд шаһа нааддг бичкдүдиг, үкр сааҗах, арс идәлҗәх күүкд улсиг, мөр сурһҗах залусиг чигн үзҗ болхмн.
- Өдгә цагт таңһчд ишкә гер үзҗ йовсн улс ховр болх. Ода зәрм әмтн Моңһлас ишкә гер авч ирнә, эс гиҗ эврән кецхәнә. Зәрм һазрт этнохотн гиһәд тәвгдсн бәәнә. Зуг эн ишкә гермүд бичкндк цагтм үзҗәсн ишкә гермүдлә әдл биш. Кезәнә хальмгудын олзлҗасн ишкә гер невчкн оңдан бәәсмн гиҗ келх кергтә. Дәкәд мана өвкнрин бәәдл-җирһлиг сән меддг улс бас тоота. Тегәд өдгә үйин әмтнд цуг эн тоотыг үзүлхәр, медүлхәр "Хальмг хотн" гидг композицән келәв, - гиҗ Петр Джиевич келв.
"Мана музейд П.Д.Тазаевин кесн үүдәврмүд олн. Келхд, Петр Джиевич эврәннь коллекцән маднд белгллә. Тер цагас авн шин үүдәврмүдән музейд авч ирәд өгнә. Хамгин сүүлнь болхла "Хальмг хотн" гидг композиц. Эн композиц кенд чигн соньн болхнь маһд уга. Урднь нүүдл хальмгудын бәәдл-җирһлиг иигҗ тодрхаһар үзүлҗәх экспонат мана музейд уга билә. Тегәд эн композицнь краеведческ әңгин һәәхүлд ончта орм эзлв гиҗ келх кергтә", - гисн тоолврарн Н.Н.Пальмовин нертә музейин номин экспозиционн әңгин һардач Мария Дорджиева хувалцв.
П.Тазаевин зәрм скульптурмуднь эргндк һазр сәәхрүләд, кеерүләд, олн әмтнд байр белглнә, зәрмднь баатр йовдл һарһх сүр өгнә, зәрмднь эк-эцкин чинриг медүлҗ уха орулна. "Хальмг хотн" гидг композицнь Петр Джиевичин олн үүдәврмүдин дунд ончта орман эзлҗ, мана өвкнрин бәәдл-җирһллә таньлдулҗ, тууҗин, сойлын халх медрлән өргҗүлх арһ өгчәнә.

МАНҖИН Санл