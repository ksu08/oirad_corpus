Сойлын көдләчнриг дөңнхмн
28-10-2017, 09:10 
Эн җил би "В семье единой" гидг сәәхн байрт орлцлав. Н.Пальмовин нертә Келн-улсин музейин өөр таңһчд бәәдг олн келн әмтн цуглрад, сәәнәр нәәрлв. Хальмгуд болн талдан чигн улс дуулад, бииләд, билг-эрдмән үзүлв. Цуһар эврә келн-улсиннь хувц-хунран өмсснь ке-сәәхн болв. Хамгин һоллгчнь - цуг келн әмтн нег-негән күндлҗ, ниитәһәр бәәлһн. Эн керг-үүлдвр чинртә керг-төрт сән нилчән күргснь лавта. Тегәд би эн байрт орлцачнрин нерн деерәс министр Хоңһр Эльбиковд, министрин дарук Николай Санджиевд, музейин директор Ирина Мучаевад болн нань чигн специалистнрт ик ханлтан өргҗәнәв.
Сойлын көдләчнрин үүлдвр амр биш. Эдн амрлһна болн байрин өдрмүдт даңгин көдлнә. Билгтнр нәр-наад тәвәд, олн әмтиг байсулна. Селәдин сойлын Гермүд ик көдлмш күцәнә. Библиотекүдин, музеймүдин көдләчнр таңһчин, хальмг улсин тууҗ, сойл олнд медүлхәр зүткнә. Болв, һундл төрхд, сойлын көдләчнрин җалв йир бичкн. Эн төрт һол оньган өгх кергтә. Шидр Хальмг телеүзләр эн төрәр болсн соңсхвр хәләвүв. Дарук җилд сойлын көдләчнрин җалв өөдлхинь соңсчкад, икәр байрлув. Миниһәр, эдн сән җалв авх зөвтә.
ЭРДНИН Валентина