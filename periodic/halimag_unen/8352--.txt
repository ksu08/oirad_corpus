Нәәҗнрин марһан (Хамгин әмтәхн белг)
21-06-2018, 11:44 
Тер бийнь ачнь ээж аав хойрин уханас һардмн биш. Шулун гидгәр көдлмшән төгсәчкәд, хоюрн гүүхәрн гилтә герүрн ирдмн. Тимофей тедниг үүдн хоорнд тосна. үүднә түлкүр эргсәр кен түрүлҗ аашхинь урдаснь меддмн.
Ээҗ аав хойр ачан санҗ кедү гейүрсн бийнь, даңгин байрта, тиньгр орҗ ирдмн. Ачнь тедниг үзхләрн бас инәҗ байрлдмн. Тедниг угад Тимофей дурта наадан наадад, тогтун бәәснь медгднә. Тегәд чигн өвкнрнь ямаран наад наадсинь терүнәс сурдмн биш. Аавнь хавтхан адһҗ уудлад, кампадь болну, балта болну һарһҗ ачдан атхулна. Ээҗнь йирдән зер-земш авч ирдмн. Ээҗ аав хойр салу хәрҗ ирдгәс иштә Тимофей иигҗ келдмн:
- Ээҗ нанд белгән авч ирвә. әвр сән, ик гидг банан!..һурвн билә! Хойринь би идчкүв!
Эс гиҗ:
- Аав нанд зүсн-зүүл тавн кампадь авч ирлә. Бас \u201cСникерс\u201d өгв.
Кемр аавнь ээҗин хөөн ирхләнь, Тимофей сана орулад келдмн:
- Аав, чи мел дутҗ ирнәч. Тегәд чини белг ээҗинлә әдл әмтәхн биш.
- Тиигчкәд тус уга, - гиж ээҗнь хаҗуһаснь орлцҗ келдмн. - Кемр өдр болһн шикр идхлә, Тимофейин шүднь өвдх.
Аав Виктор һундхларн, удандан троллейбус күләсән медүлдмн. Адһхларн таксиһәр ирүв гиҗ келдмн. Зуг Тимофей әмтәхн шикриг өдр болһн идхәр седнә. Болв ээҗ ю келхинь медсәр Тимофей эднлә зүткдмн биш. Маңһдурк белг бас иим болхий гиҗ ухалад, Тимофей аавтаһан үүрлдгән ухалад, терүнд шахлдҗ шимлднә:
- Аав, чи маңһдур адһҗ ир. Шулуһар йов. Чини белг хамгин сән болх.

Орс келнәс орчулснь
Шугран Вера