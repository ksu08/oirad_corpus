әмтнә патьрмудт дулан болхий?
19-06-2018, 10:43 
Намрт шинкән гермүдиг экләд дулалгдсн цагт патьрт серүн, дула мууһар өгчәнә гинә. Залврин компань зәрм гермүдиг дулаллһна кемд цаглань эс белдсмн. Болв намрар дула өглһнә кемин эклцәр бачм кевәр тер бәәдлиг чиклүлв. Дула өглһнә кем төгсхд өөрдх дутм әмтн эн төрәр баһар зәңглнә. үвлин цагт әмтнә ик зунь дулаһар тетклһнә төлә дегд дала мөңг авчана гиҗ үүмнә. Дулана кемҗәг тоолдг оборудованиг темдглсн болзгт шинҗлҗ бүрткх кергтә. Эс тиигхлә туслмҗ күргдг организац урдк җилин дула өглһнә кемд дунд үзмҗ тоолад һарһад, мөңг авна. Болв эн дунд үзмҗнь счетчикин үзмҗәс өөдән болна.
Тер мет гер-бүүрин инспекц ямаран чигн зөөрин гер-бүүрин көрңгиг яһҗ хадһлҗахиг болн олзлҗахиг, залврин компаньсин болн капитальн ясврин региональн саңгин үүлдвриг бүрткнә. Гер-бүүрин зака эвдсн улсиг болн организацсиг административн дааврла харһулх зөв госжилнадзорт бәәнә.
Бүртклһнә керг-үүлдврмүдин ашар әмтнә эвдсн зөвинь харсҗ, төрмүдинь хаһлна. Хамгин олар ямаран төрмүдәр әмтн нааран ирнә гихлә, хурт герин ораһар усн ивтрнә гиҗ әмтн зовлңгарн хувалцна. Эннь 2-ч, 6-ч, 8-ч микрорайодын гермүдт бәәдг әмтн эн төрәр эрлһ бичдг бәәсмн. Сүл җилмүдт капитальн ясврин программар 1-ч, 3-ч, 4-ч микрорайодын гермүдин ораһинь яссмн. Тегәд эн микрорайодын хуучн гермүдт бәәдг әмтнәс эн туст эрлһ орхш. Йириндән намрин-үвлин кемд жилищн-коммунальн халхар төрмүд учрдг болад, мел эн кемд әмтнәс эрлһ орна. Дулаллһна кем эклсн түрүн долан хонгт патьрмудт серүн болҗана, мууһар дула өгчәнә гиҗ әмтн төр кенә. Болв цааранднь эн туст бәәдл ясрна. Яһад гихлә шинкән дулаллһна кем эклхлә, зәрмдән әмтн бийснь салң йовдл һарһсна учрар тиим бәәдл тогтна.
Хальмг Таңһчин Государственн гер-бүүрин бүртклһнә инспекцд шишлң сайт бәәнә. Интернетәр дамҗҗ, теднә сайт олҗ, инспекцин үүлдврлә таньлдҗ, бачм төрәр җиңнүлх телефона тойг медҗ авч, эрлһән илгәҗ болҗана.

Маргарита АРЗАЕВА