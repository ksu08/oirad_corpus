Баин Бовальдинов хальмгаһар келв
14-03-2017, 16:56 
Февраль сарин 23-д Цутхлң телеүзлин негдгч каналар "Боевая единичка" гидг кинофильм үзүлв. Эн фильмд хальмг актер Баин Бовальдинов наадҗана.
Режиссер Кирилл Белевич белдҗ тәвсн фильмд Төрскән харсгч Алдр дәәнә йовдлмуд орман олв. 1944 җилд дән Дорд үзгин һазрт, Польшт советск әәрмин церг дәәлдҗ йовсн кемиг кинозургт сәәнәр үзүлҗәнә. Немшин һазрур дәврҗ йовх цергә әңгүд давҗ һарх тагтыг харх даалһвр авсн цергчнриг энд үзнәвидн. Тер цергчнр дунд хальмг көвүн Баин Бовальдинов бүрдәсн дүр йир соньн.
Цергә даалһвран авад ирсн әңгин өмн тагтас нань терүнә өөр бәәх хамхрсн чонҗ үзгднә. Тер чонҗд өнчн дүлә бичкдүд эврә сурһмҗлачтаһан хорһдҗасинь цергчнр медҗ авв. Тедниг немшнрәс харсҗ авх зөвтә болв. Дәкәд болхла нег акад йовдл болсар польск цергчнр, тер тагтыг хамхлхар зуралсн болҗ һарв. Тиим җаңһрта бәәдлд ах лейтенант Егоровин һардҗах цергә әңг дәәллдх зөвтә болв. Мана церг ирхин өмн чонҗд бәәсн цуг улсиг немшнр хаҗ алсн бәәҗ. Сурһмҗлач Ева бас шавтсн болдг. Бичкдүдиг әәлһшгоһар кесгтән тесәд бәәснь илдкгднә. Нәрн эн кемд месллһ кеҗ, терүнә әминь аврсн цергчин дүриг Баин Бовальдинов наадв. "Би эмчв!" - гиһәд шурһад орад бәәҗ көвүн, цогцднь торсн сумиг һарһҗ авч чадв. Дәкәд дәәлдәнә йовудт тер дүлә бичкдүдиг харсад, "Бәәсн һазрасн бичә һартн! Цааран бәәтн!" - гиҗ тедниг харсҗ авхар хальмг келәрн бултх бәәрнүр бичкдүдиг орулсн кемиг хәләхд седкл үүмүләд бәәв.
"Боевая единичка" гидг цергә әңг йир цөөкн тоота бийнь цергә даалһвран сәәнәр күцәсн деерән польск өнчн бичкдүдиг харсҗ авв. Советск церг дәврәд орҗ ирхлә, бичкн цергә әңгин дәәчнр немшин цергиг бәрәд, сөргәд зөргтәһәр дәәлдәд, нег чигн күн әмд үлдсн уга. Сүл әмсхл күртлән цергә даалһвран күцәсн дәәчнрин туск кинофильм йир сәәнәр цокҗ авгдҗ, артистнр чигн соньн дүрмүд бүрдәв. Советск улсин залу-зөргиг, омг-дүринь үзүлҗәх иим фильмс кинофестивальмудт үзүлгдх зөвтә гисн тоолвр орна. Мана төрскнә олн келн-әмтнә күчр-күнд бәәдлд бәрсн Алдр Диилврин чинриг дорацулхар, дәәнә туск худл кесг хаҗилһсн зургуд цокҗ авч, тууҗиг талданар үзүлхәр кесг "тууҗчнр" болн политикүд шунҗах цагт иим фильмс йир кергтә.
Болв нань чигн тоолвр уханас һархш. Дәәнд хальмгуд оларн орлцҗ, цусан асхҗ дәәлдлә. Сценарий бичсн улс терүгинь меддго болхий. Талдан келн-улсин элчнриг фильмд орлцулхларн, терүгинь юңгад мартсмн. Зуг фильм үнндән болсн йовдлын ул деер тәвгдсн болх гисн тоолвр мадниг невчк төвкнүлнә. Яһдг болвчн фильмд орлцсн хальмг актер Баин Бовальдинов төрскн келәрн фильмд келснь басл чинртә болв.

ҖИРһЛИН Кермн