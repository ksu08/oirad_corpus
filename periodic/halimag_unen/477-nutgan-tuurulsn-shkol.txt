Нутган туурулсн школ
30-09-2014, 10:07 | Таңһчин зәңгс
Сентябрь сарин 27 өдр өрүн эртәс авн чилгр сәәхн болҗ әмтиг байрлулв. Нарта серүн эн өдр кесг зун күн таңһчин һазр болһнас Цаһан Нур тал темцв. Намчлад сәәхн һарч йовх нарна толян цуг эдниг ээврләд, эңкрләд, кех кергнь уралан йовхд, хаалһнь цаһан болхд туслсн болад бәәв. Эвәлтә эн өдр Цаһан-Нуура дундын школ 110 җилин өөнән темдглв.
Кишгтә нуурин көвәд бәәршсн хотн холас үзгдҗ ирҗ йовх улсин чееҗиг байрлулв. Хотна захд күндтә гиичнрән күндлҗ тосҗ авв. Мөртә һурвн көвүн тугмуд делскҗ довтлҗ аашна. Кезәнк хальмг туг, әрәсән болн Хальмг Таңһчин тугмуд делскҗ ирсн баһчуд школын байн тууҗиг орн-нутгин, таңһчин тууҗла залһлдатаһинь, билгтә, медрлтә өвкнр эднә сәәхн өдгә цагин эклцд бәәсинь үзүлв. 1904 җилд түрүн болҗ үүдән сексн школ эн өдр баһрад, кеерәд, җирһлин хаалһд орулсн кесг насна сурһульчнран таалҗ тосҗ авв.
Ончта өөнд нерәдсн байрин линейкд цугтан кеерч зогсв. Советск Союзин Герой Николай Санджировин нертә Цаһан –Нуурин дундын школын туг өргмҗтә кевәр орулҗ авч иргдв. Школыг далдгч җилмүдт төгсәсн, ода «Байр» ансамблин һардач Владимир Лиджиев тугиг өөдән өргҗ авч йовв. Тугин күндтә харулд школыг төгсәсн нертә улс - Хальмг госуниверситетин президент, педагогическ номин доктор, профессор Герман Борликов, селәнә эдл-ахун номин доктор Михаил Зулаев, таңһчин сурһуль-эрдмин болн номин министр , педагогическ номин кандидат Николай Манцаев, педагогическ номин доктор Баатр Эрдниев, философск номин доктор Валерий Бадмаев, әрәсән сурһуль-эрдмин йилһән сән көдләч, Октябрьск района РМО-он ах специалист Екатерина Бюрюева, Хальмг Таңһчин ачта багш Полина Анджушева (Борлыкова), Хальмг Таңһчин сойлын ачта көдләч Тамара Надбитова, биологическ номин кандидат Цаһан Дандыкова йовв.
Цуглрсн улсиг школын директор Замира Эрендженова үнн седкләсн йөрәв. Туужин эн ут цагин туршарт школ 73 кемд сурһульчнриг җирһлин хаалһд орулҗасмн. Хойр миңһ һар күүкд-көвүд Цаһан-Нуурин дундын школыг төгсәҗ һарсмн. Таңһчин улсин эдл-ахун цуг әңгсәр эн школ төгсәсн специалистнр көдлҗ йовна. Хойр хальмг харһсн хөөн төрл-садан оллго бәәшго, гиҗ келгднә. Тер мет таңһчин учреждень, коллектив болһнд дуунд орсн школыг төгсәсн әмтиг эрк биш олнач. Талданар келхлә, альдаран эс хәләвчн талтахна зөргтә залус, һольшг сәәхн күүкд нүднд үзгдҗ, оньг авлна.
Таңһчин сурһуль-эрдмин болн номин министр Николай Манцаев Хальмг Таңһчин Толһач Алексей Орловин йөрәлин бичгиг олнд соңсхҗ медүлв. Таңһчин тууҗд болн җирһлд нертә эн школ зүүҗәх чинринь Таңһчин Толһач өөдән үнлсмн. Министр сурһулин заведениг ончта өөнләнь йөрәһәд, багшнрт болн сурһульчнрт туста болх интерактивн самбр өдгә цага цуг эв-арһтаһинь белглҗ өгв. Октябрьск РМО-н администрацин толһач Санал Адьяев Цаһан-Нуура школын коллективд, селәнә цуг әмтнд цааранднь чигн нерән өөдән бәрҗ, шин күцәмҗ бәрҗ йовтн гиҗ йөрәв. Октябрьск РМО-н толһач, района депутатнрин хургин ахлач Владимир Цыбулин, 1962 җил школыг алтн медальтаһар төгсәсн Хальмг госуниверситетин президент Герман Борликов, сурһуль-эрдмин профсозин таңһчин комитетин нерн деерәс Владимир Бадмаев олн нань чигн улс йөрәлин үг келв.
Школын тууҗ байн, энүг төгсәсн улсин то чигн йир ик. Тегәд байрин хургт үг келх улсин то бас ик бәәсинь келәд керг уга. Байрт орлцхар ирсн күндтә гиичнрин неринь умшлһнд часас даву цаг давв. Төрскн һазран, энкр школан туурулҗах олн күүкд-көвүдиг сурһҗ, «һаринь һанзһд күргҗ, көлинь дөрәд күргсн» күндтә багшнр Полина Санджиевна Борлыкова болн Бося Бамбышевна Менкенова багшин сән дамшлт өгсн Эренджен Зельмеевич Санджиевиг бүлән үгмүдәр тодлҗ, ач-тусинь темдглв.
Байрин хургиг Хальмг Таңһчин ачта артистк Лилия Эрендженова һардҗ давулв. Школынь өөнд орлцхар билгтә эн күүкд күн Москваһас ирәд, шүлгүдән умшад, дууһан дуулад, Цаһан-Нуура улсин кеҗ-күцәсн тоотынь өргҗ сәәхн үзүлв. Школын сурһульчнр, «Шорвин хошуд» болн «Миңһн байр» ансамбльмуд билг-эрдмәрн әмтиг байрлулв. Хальмг государственн ду-бииһин «Бамб цецг» ансамбль чигн селәнә улст темдгтә өдрләнь билг-эрдмән нерәдв.
Байрин хургт школын багшнр, коллективин нань чигн көдләчнр ачлгдв. Теднә тоод школын медәтә багш, дәәнд орлцач болн күч-көлснә ветеран Эренҗн Мутляев, селәнә депутат, арһлач Пүрвә Дорджиев болн нань чигнь улс. Байриг белдҗ давуллһнд орлцсн олн үүлдәчнрт, арһлачнрт - 30 даву улст Ханлтын бичгүд болн школын тууҗин туск дегтр, байрт белдҗ һарһсн нань чигн барин һарцс бәрүлҗ өггдв. Теднә тоод К. Шурунгов, В. Ботаев, П. Оконов, О. Серятыров, В. Канкаев, А. Менкнасунов, Д. Сохоров, Ю. Нуров, Г. Кекеев, Б. Эняев болн нань чигн төрскнч седклтә арһлачнр төрскн школдан ик дөң-тус болв.
1982 җилд школыг төгсәсн, ода министр Николай Манцаев иргчдән дундын сурһулин заведень ямаран болх зөвтән туск тоолврарн хувалцв. өдгә цагин некврлә ирлцүлҗ, сурһулин-сурһмҗин көдлмшиг шинрүлҗ, школ - селәнә йоста цутхлң болдгиг күцх кергтән туск төриг министр коллективин өмн тәвв. Инновационн эв-арһиг делгрүлҗ, аграрн халхин ул деер сойлын, келнә болн тууҗин үүлдвриг гүүдүләд, школыг мультисойлын цутхлң кех зураһарн профессор Г. Борликов хувалцад, эн туск тоолран цугтад медүлв.
Школын байрт орлцсн күндтә олн гиичнр дунд Хальмгин улсин бичәч Владимир Нуров, Хальмгин бичәчнрин Ниицәнә ахлач, нертә шүлгч Эрдни Эльдышев ончта байрлань үнн седкләсн йөрәв. РИА «Калмыкия» агентствин нерн деерәс Данара Дорджиева йөрәлин үг келв. Нер туурсн школд эцкнь –бичәч Доржин Басң хойр җил сурч йовсиг тодлад, Данара Басанговна школын туск дегтр белдҗ һарһлһар эднә редакц кесн көдлмшин тускар келв, нертә бичәчнрин төрскн болсн школын чинриг таңһчин сойлын болн оюни җирһлд үзҗ болхинь темдглв.
Ончта өөн сентябрин 27-д темдглгдснь хара йовдл биш. Эн өдр Николай Мартынович Санджировин һарсн өдр болҗана. Школын хамгин чинртә керг-үүлдврмүд эн баатрин һарсн өдрлә, энүнә бумбин өөр болна. Эн тууҗлгч темдгтә өдр чигн байрин үүлдвр энд болв. Баатрин тускар поэм, очеркуд болн шүлгүд бичсн Владимир Нуров эн өдрт нерәдҗ бичсн шүлг «Дәәчин герәснд» цугтад таасгдв.
Школын цуг насна сурһульчнр орлцсн өөнин ончта байр өргмҗин сән бәәдлд давв. Школын тууҗд дәкн нег халх бичгдв. Цаһан-Нуура школ җирһлин дарани девсңгд бат ишкдләр орв.