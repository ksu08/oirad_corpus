Хальмг чемпион Донецкин бичкдүдлә харһв
22-08-2018, 10:15 
Б.Хасиковин тоолврар, спортсменмүд бичкдүдлә болн баһчудла харһад, теднлә дамшлтарн хувалцх зөвтә. "Цуглрсн бичкдүдт эврә бәәдл-җирһлин дамшлтын, спортивн карьерин болн өдгә цагин үүлдврин тускар келҗ өгләв. Эдн чигн бас нанд бийиннь тускар келҗ өгв", - гиҗ кикбокс\xb8р харһлтын тускар келҗәнә.
Донецкин көвүд-күүкд күндтә гиичдән олн зүсн сурврмуд өгв. Хамгин түрүнд, спортд яһҗ ирснь теднд соньн болҗ медгдв. "Бичкнәсн авн ноолдхдан дурта биләв, тегәд чигн эк-эцкм мини чидлиг чикәр олзлхин төлә намаг спортивн секцд өгв. Тер цагт Лагань балһснд һанцхн каратэ-киокушинкайин секц бәәсмн. Терүнәс спортивн хаалһан эклләв. Мини түрүн тренер спортын халхар дамшлтарн хувалцсн деерән, бәәдл-җирһлин туст сүв-селвгән өгдг бәәсмн", - гиҗ Б.Хасиков келв.
Донецкин бичкдүд болн баһчуд чемпионла күүндснә хөөн байрта үлдцхәв. Соньн күүндвр, автограф болн хамдан цокулсн зург, цуг эн тоотс харһлтын орлцач болһнд цааранднь чигн спортар соньмсҗ, ик күцәмҗ бәрхд урмд өгв. "Би кикбоксинг болн бокс даснав. Давсн харһлт нанд ик гидгәр таасгдв. Цааранднь чигн манаһур иим өөдән цолта, нерән туурулсн спортсменмүд ирдг болхла сән болхмн", - гиҗ харһлтын орлцач, баахн көвүн Андрей седклин тодлврар хувалцв.
"Витязь" гидг спортивн клубин гешүн Анастасия Грэдинарьд эн харһлт бас ик гидгәр таасгдв. Эн күүкн эврә нутгтан, әрәсәд чигн олн дөрлдәнд орлцад диилвр бәрсн билә, тегәд ода спортын мастерин цолта. "Кикбоксингиг хойр шаху җилдән дасчанав. Түрүләд мини ах кикбоксингин секцд орв. Дарунь ахан дураһад, бас тер секцд орув. Нанд таасгдсн болв. Манаһур Бату Хасиков ирснь йир ончта. Яһад гихлә энтн ик дамшлтта күн. Маднд келх, зааҗ үзүлх юмн терүнд олн бәәнә. Эн учрар терүнлә харһснь йир соньн болн туста болҗ һарв", - гиҗ А.Грэдинарь келнә.
Харһлтын хөөн Бату Хасиков бичкдүдт авч ирсн экипировк белглв. Спортсменә келсәр, удл уга Донецк Улсин Республикд баһчудын бүрдәц үүлдврән эклхмн. Эн бүрдәцин дуудврар, ДНР-т нертә спортсменмүд ирәд, баһчудла болн бичкдүдлә харһад, мастер-классмуд давулдг болхмн.
Терүнәс нань хальмг спортсмен Седово балһснд болсн "Теңгс" гидг баһчудын форумд орлцв. Б.Хасиковин келсәр, Донецкин һазр Хальмгин һазрла әдл: "Теңгрин бәәдл, йиртмҗ, цугнь нанд төрскн теегиг тодлулв".
АЛЕКСәН Санҗ