Гевш Ванҗлин туск фильм үзүлв
08-02-2018, 10:41 
Фильмин презентациг Хальмгин шаҗн лам Тэло Тулку ринпоче нүр үг келҗ секв. Бичкндән Америкд бәәсн цагтан гевш Ванҗлиг үзҗ йовсна, терүнә бүрдәсн цутхлңд түрүн болҗ Дала ламин гегәнлә харһснаннь тускар ринпоче келәд, цуглрсн улсиг йөрәһәд, цугтад эрүл-менд дурдгч ахр ном умшв. Хурлын конференц-залд цуглрсн улс дунд баһчуд олн билә. Җирһлд юн һоллгч болдгин тускар, мөңгнәс нань сурһуль-эрдм ик чинр зүүдгин, өмнән күсл тәвәд, терүнд күрхин төлә күчн-чидлән һарһҗ үүлдхин тускар ринпоче келсиг тедн оньган өгч соңсв. Бурхн Багш эврәннь номдан яһҗ эн һазр деер бәәхин туск медрлин заавр өгсмн. Терүгинь медҗ авч, чик хаалһар йовхин тускар шаҗн-лам келсиг күүкд-көвүд ухандан тодлҗ авсн болх. Бурхн Багшин номиг Америкин һазрт тархаҗ йовсн хальмг ламин туск фильмиг тиим тоолврта үгмүдәр олна оньгт тусхаснь чинртә болв.
"Хальмг лам гевш Ванҗл" гидг нертә фильмиг Ирина Долгина үүрмүдтәһән цокҗ авч олн хәләһәчнрин оньгт тусхав. Фильмиг белдлһнд эдн һурвн җилдән көдлв. Хальмгин шаҗн лам гевш Ванҗлин шаҗна ном делгрүллһнд күргсн ик нилчин тускар келҗәх үгмүдәр фильм эклҗәнә. Эн ик көдлмш келһнд Ирина Долгинала хамдан Баатр Батутемиров, Владимир Кензеев, болн нань чигн олн улс орлцсмн. Англь келнәс материалмудыг орчуллһнд Бем Митруев болн Санал Джигрунов дөң болсмн. Иринан күүкнь чигн эн кергт бас шунмһа кевәр орлцсн билә. Цуг теднә нердиг зааһад, Ирина Долгина цугтаднь ик ханлтан өргв.
Көтчнрә района Шин Мөр селәнд өсҗ-боссн зурһата Лиҗин Бота Төвдин һазрт бурхна ном дасхар йовсна тускар, хотна улс цугтан чадсарн көвүнд хаалһднь, хол һазрт бәәҗ сурһуль дасхднь дөң болсн бәәҗ. Сәәхн зег хатхмрта кегдлмүд, үнтә эд чигн көвүнд өгч тәвҗ. Авһнь алт, талдан улс маласн зааҗ өгәд, бәәсәрн хувалцсна тускар келгдҗәнә. Көвүн Зууһин Алтн дееврүр йовҗ одсна ард Хальмгт, цуг әрәсәд йосн хольврад, шин бәәдл тогтад, хурлмуд уурулгдад, кесг зовлңла әмтн харһсмн. Цааҗла харһад, бүкл хальмг нутг Сиврин киитн һазрур нүүлһгдсмн. Цуг эн йовлдмудыг чигн фильмин бүрдәһәчнр үзүлҗ чадв. Күүнә һазрур йовсн көвүнәс зәңг уга бәәсмн. Гевш Ванҗл гидг шаҗна нер зүүһәд, Америкд тусад, тенд шаҗна ном делгрүлсинь күн медҗәсн уга.
Зууһин Алтн дееврт күрәд, шаҗна сурһульд орсн көвүн сурһулян сәәнәр дасв. Дрепунг Гоманг хурлд арвн җилин эргцд номдан шүтәд, гүн медрл авад, гевшин цол зүүх шүүвртән өөрдсмн. Зуг терүнә төлә зөвәр ик мөңгн кергтә бәәсмн. Тегәд Ванҗл хәрү хәрәд, элгн-саднас дөң авх сана зүүсмн. Болв талдан йосн ирсн һазрур хәрдг арһ уга болв. Тиигәд Пекинд ирәд, тенд буддийск нег хурлд церглв. Англь кел меддг Ванҗлиг багшнь английск нертә номт шинҗләчд дөң болтха гиҗ таньлдулсн бәәҗ. Тиигәд хойр җилдән Моңһлын болн Төвдин һазрар зуульчлсн номтд дөң болсндан олсн мөңгән Ванҗл гевш шүүвр өгч, Дрепунг Гоманг хурлын цуг гелңгүдиг тооһад, белгән нерәдлһнд олзлсн болҗана. Дәкәд тер мөңгнәсн шин сурчах гелңгүдт дөң болдг саңгиг эн бүрдәсн билә. Цуг энүнә тускар фильмд келгдҗәнә. әмтнә келвр, тодлвр орулҗ белдгдсн фильмиг хәләхд йир соньн болҗ. Гевш Ванҗлин туск шин олн материалыг түүрвәч Ирина Долгина олҗ авсиг фильм үзүлҗәнә. Хальмгин, әрәсән архивсәс нань һазадын орна зәрм музеймүдин болн библиотексин саңгас материалмуд олзлгдснь гевшин дүриг күцц сәәнәр үзүлхд туста болҗана.
Документальн олн кадрмуд фильмд орҗ. Дала ламин гегән түрүн болҗ Хальмгт ирхдән эврәннь сән нег үр - хальмг лам бәәснә тускар келсн үгмүдтә кадрмуд фильмд орҗ. Өөдән цолта хальмг ламин тускар тиигхд әмтн түрүн болҗ соңссмн. Америкәс адвокат Урубжурин Дава ирҗ, Шин Мөрт күрәд, тенд Очр ламин оршаврт одад мөргсиг үзсн улс гевш Ванҗлд тер ик ханлтан медүлҗәхинь үзҗ медсмн. Энд Урубжурин Дава гевш Ванҗлин элгн-садна тускар соньмсад, ач күүкнләнь Евдокия Поваевала таньлдҗ күүндв. Түрүн авгтан эдн нег гелңгин тускар келҗәхән медлго бәәв. Болв Дала ламин гегән түрүн Хальмгт ирх кемүр кесг тоотнь илдкгдв. Дала лам гевшин элгн-саднла харһад күүндснә дару, Евдокия Америк орхар шиидв. Хальмгин шаҗн ламин дөңгәр тиигәрән йовх хаалһнь секгдв.
Гевш Ванҗлин тускар медҗ авсн Шин Мөрин әмтн тегәд нертә ламдан нерәдҗ суврһ тәвхәр шиидсмн. Хальмгин шаҗн ламин селвгәр тедн Диилврин суврһ тосххар шиидәд, цугтан хамцҗ терүгән босхсмн. Нертә дууч Борис Гребенщиков ирәд, энүнә тосхлтд арвн миңһн доллар һарһҗ өгсмн. Волгоградас нег арһлач суврһин өөр артезианск худг малтҗ өгснә болн нань чигн әмтнә цаһан седклин болн цуг улсин демәр гевш Ванҗлд нерәдсн суврһн төрскн Шин Мөртнь босхгдсинь фильмд үзүлгдҗәнә.
РФ-н орн-нутгин Хүүвин депутат Батор Адучиев фильмиг хәләһәд, хальмг ламин тускар медҗ авсан, олнд туста үүлдвр күцәх седклиг фильм батлҗахинь темдглв. Таңһчин сойлын болн туризмин министр Хоңһр Эльбиков шаҗна ном тархалһнд ик тәвцән орулсн хальмг ламин үүлдвр үзүлсн йовдлын чинриг зааҗ келв. Номтнр Эльза Бакаева болн Екатерина Бадмаева Хальмг номин цутхлңгин нерн деерәс фильм бүрдәһәчнриг йөрәв. Хальмг Таңһчин күндтә иргн Иван Басанговин келсәр, фильм белдсн улс ик көдлмш кесмн. Хальмг хурлын нилчәр иим керг кегдәд бәәхлә сән болхмн. Сойлнь, шаҗнь бәәхлә хальмг келн буйсшго. Иим нер туурсн хальмгудын җирһлин болн үүлдврин үлгүр деер баһчудт сурһмҗ өгхлә, таңһч делгрәд йовхмн. Бичкн хальмг селәнәс Төвд орад сурһуль сурад, дала һатц тусад, тенд шаҗна ном делгрүлҗ, олн сурһульчнрта болҗ хальмгин нериг делкәд туурулсн көвүнә тускар фильм һарсна чинрнь йир ик. Эн фильмиг тооһинь икдүләд, цуг школмудар илгәсн болхла йир сән болх билә гисн селвгиг Иван Нимгирович орулв. Филолог номин доктор Пүрвә Биткеев, журналистнр Цаһан Мукабенова, Савр Манджиев, нань чигн улс фильм бүрдәһәчнриг йөрәһәд, фильмин хойрдгч әңгинь күләҗәхән медүлв.
Хальмг улсин оюни болн сойлын җирһлд эн фильм ик чинртә йовдл болҗахинь темдгләд, әрәсәд, Моңһлд, СНГ-н нутгудт Дала ламин күндтә элч Тэло Тулку ринпоче шин фильмд нерәдсн күүндвриг товчлв.

Галина ХЕЙЧИЕВА