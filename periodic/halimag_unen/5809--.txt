Иньгллтин бат залһлдан
23-05-2017, 16:55 
Газет болну, седкүл болну эврә олн
түүрвәчнртә. Түүшлҗ мана газетин зун җилин йовудт олн умшачнрин дунд бас түүрвәчнр баһ биш бәәсмн. Школд сурчах сурһульчнрас авн буурл үстә аавнр-ээҗнр эднә зергләнд йовсмн.
Мана газетин редакц эврәннь түүрвәчнрлә
үүдәгч көдлмш кедг билә. 1920-ч җилмүдт газетин шунмһа селькормуд болҗ Д.Педеров, У.Душан, Н.Коваева, С.Бадашов, Л.Титова болн нань чигн үүрмүд үүлдҗәсмн. 1927 җилд "Улан хальмг" газетин шунмһа
түүрвәчнрин тоод 300 шаху күн бәәсмн.
Хальмгудыг зовасн харалта 13 җил давад, хальмг улс хәрү теегтән ирәд, шинәс таңһчан босхҗ авхар гүҗрв. Мана газет "Хальмг үнн" нертәһәр һардг болв. Газетд дөң-нөкд кергтә болв. Ах редакторар И.Е.Намсинов, Я.С.Джамбинов, А.Б.Альдаев ахта көдлҗ йовхдан район болһнд бәәх штатн биш зәңгчнрлә бат залһлда бәрдг билә. Тер җилмүдт Хальмгт тосхлтын
көдлмш делгрҗәсмн. Шин Ик Буурла, Баһ Дөрвдә, Октябрьск райод бүрдәгдв. Олн шин совхоз тогтагдв. Шинәс кесг селәд бүрдәгдв. Хотдар шин дундын школмуд, больницс тосхгдв.
Шорвин дора һазрт олна малд хотын бат көрң делгрүллһнә болн тутрһ урһалһна ик көдлмш эклв. Эн ик көдлмш Цугсоюзн комсомольск тосхлт гиҗ зарлгдв. Нааран Советск Союзин булң болһнас баһчуд олар ирҗ көдлцхәв. Энд көдлҗәх миңһәд улсин туурмҗта көдлмшин, шин эв-арһ олзллһна, олн келн улсин бат иньгллтин тускар "Хальмг үнн" газетин эврә болн штатн биш зәңгчнр тодрхаһар бичҗ олнд күргв.
Хальмг теегт дүрклҗәх җирһлин тускар олнд тодрхаһар медүлхин кергт газетин һардвр штатн биш зәңгчнрлә бат залһлда бәрдг болв. Тер җилмүдт цугтаһаснь шунмһаһар бичдг бәәснь: Приютна районас Молозан Муутл, Целинн районас Муутян Инҗә, Сарпаһас Петр Вяткин,
Сүгдгә Софья, үстин районас Далан Намча, Баһ Дөрвдәс Куучра Николай, Овшин Нәдвд,
Көтчнрәс Дорҗин Лиҗ.
Шунмһа түүрвәчнр Муутян Инҗә, Уджан Николай, Сүгдгә Софья, Бадмин Николай, Көкин Михаил, нань чигн улс олн җилин эргцд сүв-селвгән өгч, ик дөң-тусан күргдг бәәсмн. Медәтнр кезәңк тууль-тууҗс, домгуд бичҗ илгәдг билә. Хальмг улсин байрин, авъясмудын, заңшалмудын тускар чигн тодрха цәәлһвр өгдг бәәсмн. Мана баһчуд, бичкдүд сән хальмг келәр бичгдсн эднә соньн статьяс умшҗ, уул келән дасч авдг билә гиҗ келхлә буру болшго.
Баһ Чонса әәмгә күн Каджиев Араша Менкеевич газетд селәнә зәңгч болҗ 1932 җиләс авн бичҗ йовсмн. Төрскән харсгч Алдр дәәнә җилмүдәс нааран сүл әмсхл күртлән гилтә Каҗин Араша "Хальмг үнн" газетлә залһлдата йовснь мөн. Араша Менкеевич Баһ Чонса түрүн багшнрин негнь, 30-ч җилмүдт әәмгиннь школд багшлҗ йовсмн. Төрскән харсгч Алдр дән эклхлә, селәнә Советин ахлачар көдлҗәсн Каҗин Арашаг дәәнд авсн уга. 1942 җилин хаврар эврә сән дурар мордад, Сталинградск фронтын 14-ч гвардейск дивизин ханьд залу-зөрмг кевәр дәәлдҗ йовсмн.
Каҗин Араша келнә билгтә, үннч седклтә күн билә гиҗ энүг таньҗ йовсн әмтн тодлна. Хальмг келндән, сойлдан хару седклтә төләдән һучдгч җилмүдәс экләд "Хальмг үнн" газетлә бат залһлда бәрҗ йовсмн. Энүнә цецн үлгүрмүд, туульс умшад, кедү бичкдүд өссн болх. Араша Менкеевич кесг дәкҗ селәнә советин депутатд суңһгдсн билә. Эн седвәртә күүнә нилчәр селән Баһ Чонс гиҗ нерәддг болв. Отг-әәмгт дундан тоомсрта йовсн багш, дәәч Каҗин Арашан нериг мөңкрүләд, селәнә уульнцд энүнә нер зүүлһсмн. Бас Баһ Чонса әәмгә күн
Бүүрчин Пелҗән шүлгүднь "Хальмг үнн" газетд дару-дарунь барлгддг билә.
Баһ Дөрвдә районд бәәдг мана итклтә нөкд Бадмин Николайин тускар онц келх кергтә. Тер юңгад гихлә, хальмгудыг Сиврүр күчәр нүүлһхин өмн Николай Бадмаевич Бадмаев, тиигхд баахн көвүн, төрскн газетин зәңгчәр көдлҗ йовсмн. Сиврин хөөн төрскн һазрурн ирчкәд, эҗго селәдиг шинәс босхҗ авлһна керг-үүлдврт эн шунмһа кевәр орлцв. Төрскн газетән эн мартсн уга. Сул цагтан эврә статьясан бичҗ, "Хальмг үнн" гиҗ нерәдгдҗ һарчах газетдән шинәс илгәдг болв. Николай Бадмаевич һардгч үүл дааҗ йовсмн. Олн-әмтн дунд газетин тускар келҗ, төрскн келәр һарчах газетән эрк биш дөңнх кергтә гиһәд кезәд чигн цәәлһврин көдлмш кеҗ йовсмн. Бас Баһ Дөрвдә районд мана түүрвәч Овшин Нәдвд бәәнә. Медәт ик зуудан бурхн-шаҗна, авъяс-заңшалын тускар бичнә.
Урдк җилмүдт Көтчнрә района Көк Булг селәнәс мана түүрвәч Бамбша Басң, үстин районас Гедеев Намруш, Яшкулин районас Коткан Саңһҗ-һәрән Анатоль, таңһчин нань чигн райодас Насна Антин, Җалин Аркадий, Козан Санҗ, Новосибирск областяс Александр Котыков ахта соньн-соньн материалмудан дару-дарунь илгәдг билә. Темдглхд, йирдгч җилмүдин эклцәр газетд түрүн болҗ бурхн-шаҗна төрәр экләд барлгдҗасн материалмудыг Җалин Аркадь белддг бәәсмн. һал тәәлһнә, һазр-ус тәклһнә, ээҗ-аавдан, эк-эцкдән хаврин хот бәрлһнә авъясмудын туск цәәлһврнь кедү күүнд нөкд болсн болх.
Элст балһснд болхла түүрвәчнр бас олн билә. Эннь Уджан Николай, Дорҗин Лиҗ, Элдән Эрднь, Көкин Михаил, Амбекә Боовш, Бакуһа Екатерина, Дентелинә Раиса, Коколдан Цаста болн нань чигн медәтнр.
Ууһн түүрвәчнрин негнь - Муутян Инҗә бәәсмн. Бичкдүдин төлә бичсн олн туульснь мана газетин халхст эклҗ барлгдла. Таңһчин күүкд-көвүд эдниг таасч умшад, ханлтын үгән бичдг бәәсмн. Хөөннь туульсин хураңһу барас һарв. Школын сурһульчнрт эннь икәр туслв. Инҗә Донаевич кезәңк цагин тууҗс чигн дару-дарунь бичҗ, умшачнриг байрлулҗ йовсмн. Хальмг Таңһчин болн әрәсән Федерацин ачта багш Софья Ользеева хальмг улсин авъясмудын, бичкдүдиг сурһмҗллһна төрәр даңгин бичнә.
Тер мет нернь темдгтә номтнр У.Эрдниев, Б.Оконов, А.Митиров, И.Борисенко, Г.Пюрбеев, М.Эрдни-Горяев, Н. Биткеев, Т.Борджанова, Е.Хабунова бас мана газетин шунмһа
түүрвәчнрин тоод йовсмн. Эдн кезәңк тууҗ, авъяс-заңшалмуд сергәҗ, хальмг келнә туск төр босхҗ, соньн материалмуд белдҗ, умшачнрин оньгт тусхадг бәәсмн. Келхд, Андрей Гаряевич Митиров хальмг улсин уңг-тохмин төрәр кесг материал белдсн билә. Иван Васильевич Борисенко хальмг һазр-усна тууҗин, тер мет Элстин тууҗин тускар умшачнрт цәәлһдг билә.
Найдгч-йирдгч җилмүдт мана газетиг бичүлҗәсн әмтн түүрвәч Сүгдгә Софьян бичсн олн статьясиг умшҗ йовсн болх. Насни турштан Сарпан района Шарнут селәнә дундын школд багшлҗ йовсн эн медәт олна бәәдл-җирһлд шунмһаһар орлцҗ, эврә селәндән бәәтхә нам хам-хоша бәәршлҗәдг эдл-ахуст, районд чигн бүрдәгдсн керг-үүлдврмүдин тускар тодрхаһар бичдг билә. Нег үлү төрскн келндән, хальмг улсин сойл-авъяст хару седклтә Софья Микуляевна эврә бичгүдтән дорас өсҗ йовх баһчудт эврә кел дасххин, эврәһәрн күнддгиг некхин төрмүд даңгин босхдг билә. Ода Шарнут селәнә школд хальмг келнә багшар көдлҗәх бернь Анастасия Васильевна Даваева бас хадм экиннь үлгүрәр "Хальмг үнн" газетлә бат залһлда бәрҗ, бичгүдән илгәнә.
Өдгә цагт Элстд бәәдг Өлзән Софьян, Лаганя района Джалыково селәнд Увшан Альчан Явана, Лагань балһснд бәәдг хальмг келнә багш Очра Авдотьян, Баһ Дөрвд селәнәс Овшин Нәдвдин болн нань чигн улсин гүн учр-утхта статьяснь "Хальмг үнн" газетин халхст барлгдна. Дәкәд чигн кесг түүрвәчнрин нерд зааҗ, кен-негнәннь тускар бүлән үгмүд келҗ болҗана. Мана түүрвәчнрин дунд Хальмгин нертә бичәчнр, шүлгчнр, номтнр, сойлын болн искусствин үүлдәчнр бас олн. Цуһар эдн хальмг келндән эңкр седклтә болсн учрар хамгин түрүнд
үүдәлтин байрарн төрскн газетләһән хувалцхар адһцхана.
Мана газетин шунмһа түүрвәчнр "Хальмг үннә" делгрлтд болм тәвцән орулҗ, ач-тусан күргҗ йовна.

Маргарита АРЗАЕВА
ЗУРГТ: мана газетин шунмһа түүрвәч Овшин Нәдвид