Олн үртә өрк-бүлмүдиг дөңнхин төлә
24-10-2018, 12:16 
Өцклдүр Хальмг Таңһчин правительствин сүүр болв. Терүнд таңһчд демографическ бәәдл ясруллһна, эрүл-менд харлһна информатизацин, региональн болн бәәрн хаалһсиг яслһна, балһснд сән кец-таал тогталһна болн нань чигн талдан төрмүд хәләгдв. Сүүриг Хальмг Таңһчин правительствин Ахлач Игорь Зотов һардҗ давулв. ЮФО-д әрәсән Президентин күцц зөвтә элчлтин аппаратын федеральн инспектор Александр Беляев, Хальмг Таңһчин Улсин Хуралын (Парламентин) Ахлач Анатолий Козачко, таңһчин Толһачин администрацин һардач Артур Дорджиев сүүрт орлцад, хәләгдсн төрмүдәр ухан-тоолврарн хувалцв.
Таңһчин социальн делгрлтин, күч-көлснә болн көдлмшәр тетклһнә министр Марина Ользятиева бичкдүдиг асрҗах өрк-бүлмүдиг дөңнлһнә болн нилхд төрлһиг урмдуллһна халхар күцәгдҗәх керг-үүлдврмүдин тускар зәңгллһ кев. Дааврта һардачин келсәр, 2010-2017 җилмүдт нилхд төрлһн баһрҗахнь темдглгдҗәнә. Тегәд бәәдлиг ясрулхин төлә федеральн болн региональн кемҗәнд нилхд төрлһиг урмдуллһна керг-үүлдврмүд күцәгдҗәдг болв чигн эн җилин январь сарас авн немр социальн дөң күргдг болв. Тиигәд әрәсән Президентин даалһврас иштә эн җилин эклцәс авн мана орн-нутгт бичкдүдиг асрҗах өрк-бүлмүдт сар болһн демин мөңг өглһнә туск федеральн закан бәәдл-җирһлд тохрагдҗана. Тиигәд түрүн болн хойрдгч үрнь төрҗ һарсн өрк-бүлмүдт күсдундур наста болтлнь сар болһн немр дөңцл мөңг өгдг болв. Тер мет 2018 җилин январь сарас авн 2020 җилин декабрь сарин 31 күртл һурвдгч эс гиҗ дарани үрн төрсн өрк-бүлмүдт бас сар болһн иим дөңцл мөңг өглһнә туск закан күцәгддг болв.
- Мана таңһчд нилхд асрҗах болн олн үртә өрк-бүлмүдт дөң күрглһнә төрт ик оньг өггднә. Сүл цагт олн үртә өрк-бүлмүдин тонь өсәд йовна. 2013-2017 җилмүдт кесн то-дигәр мана таңһчд олн үртә өрк-бүлмүдин тоод 1131 бүл немгдв. 2013 җилд 4906 өрк-бүл бәәсн болхла, нидн 6037 болв. Экин (өрк-бүлин) региональн капиталын мөңгиг инженерн коммуникацс оруллһнд, гер-бүүрин капитальн ясвр келһнд олзлхин туст шиидвр батлгдв. Региональн капиталын мөңгнә кемҗәг 100 миңһн арслң (ода 62 миңһн арслң) күртл өөдлүлх төр бас хәләгдҗәнә. Ода әрәсән Президентин даалһврар бидн "Демографь" гидг региональн төсв белдлһнә көдлмшт эрүл-менд харлһна, сурһуль-эрдмин, спортын болн баһчудын кергүдин министерствсла хамдан орлцҗанавидн. Эн төсв тавн зөрүллтәр күцәгдхмн, терүнд нилхд төрлһиг урмдуллһна, бичкдүдиг асрҗах күүкд улсиг көдлмшәр тетклһнә, ах үйин улсин җирһлин таал ясруллһна, әмтн дунд чик авг-бәрц батруллһна болн спортар соньмсуллһна халхар күцәгдх керг-үүлдврмүд батлгдх,- гиҗ министр зәңглв.
Таңһчин эрүл-менд харлһна учрежденьст негдсн шаңһа зәңгллһнә систем делгрүллһнә төр ямр кевәр хаһлгдҗахин тускар эрүл-менд харлһна министрин дарук Галина Динкиева тооцаһан өгв. Өдгә цагт таңһчин эмнлһнә учрежденьст әрәсән эрүл-менд харлһна министерствин некврлә ирлцҗәх "әмтнә медико-даатхлһна теткврин автоматизацин систем" гидг зәңгллһнә систем олзлгдҗана. 2017 җилин чилгчәс авн региональн медицинск зәңгллһнә систем эдлврт орулгдв. Таңһчин эмнлһнә учрежденьсин информатизацин керг күцәлһн хуучрсн техническ тетквр харшлт күргҗәнә гиҗ министрин дарук заав. Ода олзлгдҗах оборудовань тавн җил хооран хулдҗ авгдсн билә. Хәрнь, "Эрүл-менд" гидг келн-улсин төсвәр таңһчин эмнлһнә учрежденьсин материальн-техническ ул батруллһна, техническ көрңгиг шинрүллһнә төр хаһлгдх гисн нәәлвр бәәнә. 2019 җиләс авн 2024 җил күртл мана таңһчин эрүл-менд харлһна учрежденьсин төлә зәңгиг харслһна, программн теткврин, "Телемедицинск консультац", "Түргн медицинск дөң күрглһиг заллһн" болн "Гүлгн гемәр гемтсн улст медицинск дөң күрглһиг бүрдәлһн" гидг систем олзллһна шишлң оборудовань хулдҗ авгдхмн. Цуг эн керг-үүлдврмүд күцәлһн пациентнрин электронн карт тогталһнд, льготникүдт эм йилһҗ өглһнә кергиг дигллһнд туслх гиҗ Г.Динкиева тоолврарн хувалцв.
Эн җил мана таңһчд көдә һазрла ноолда келһнә кергүд күцәлһнә, региональн болн бәәрн чинртә хаалһсиг яслһна, балһснд сән кец-таал тогталһна, сурһуль-эрдмин учрежденьст немр орм бүрдәлһнә, спортивн залд ясвр келһнә төрмүд яһҗ күцәгдснә тускар сүүрт бас күүндвр һарв. Хәләгдсн төрмүдәр профильн министрмүд тооцаһан өгч, эн җил күцәгдсн көдлмшин аш диглҗ, ирх җилд кех-күцәх кергүдин тускар хувалцв.
Наталья ДАВАЕВА