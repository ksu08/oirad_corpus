өвкнрин зөөр өсәд бәәх йоста
08-09-2014, 18:15 | Таңһчин зәңгс
Мана өвкнрин хамгин үнтә зөөрән - хальмг келән бидн эрк биш хадһлҗ цааранднь делгрүлх зөвтәвидн. Тер һоллгч даалһвр күцәлһнд одахн барт барлгдсн Хальмг Таңһчин Толһачин үүл цаг зуур дааҗах Алексей Орловин Зәрлг ик нилчән күргҗәнә. Терүгәр университетд хальмг кел дасҗах оютнриг болн школд экләд көдлҗәх хальмг келнә баһ наста багшнриг дөңнҗәнә.
Таңһчин һардврин батлсн тиим шиидврин тускар мана умшачнр тоолврарн хувалцҗана.
Николай УБУШАЕВ, филолог номин доктор, РАН- а КИГИ - н институтын көдләч.
Бидн тәв һар җил хооран Ставрополин государственн педагогическ институтд сурчалавидн, хальмг кел дасчалавидн. Бидн тиигхд 21 арслң стипендь авчалавидн, тиим болв чигн цугтан сәәнәр сурчалавидн. Тер түрү цагла мадниг Хальмг Таңһчин һардвр дөңнсн болхла йир сән болх бәәсмн. Яһад гихлә 21 арслңгар хот-хоолан, хувц-хунран авна гидгнь йир җаңһрта юмн бәәсмн. Маднд эк-эцкнр, элгн -садн дөң болҗасмн.
Тегәд тер түрү-зүдү цагла маднд нам 50 арслң стипендь немсн болхла мадна тускар цуг институтд келәд бәәх бәәсмн. Мана тооһас хөөннь нертә хальмг келнә багшнр, номтнр, журналистнр, бичәчнр, көгҗмчнр һарла. Цугтан төрскн келән, авъясан, тууҗан дөңнәд арднь орҗ номан дасҗалавидн.
Тегәд ода мана таңһчин һардач Алексей Орлов хальмг кел дасҗах мана университетин оютнриг дөңнәд теднә стпиендьд 5 миңһн арслң немҗәхнь йир сән. Хальмг кел дасхар седх баһчудын то немгдхнь лавта, хальмг келнә баһ наста багшнриг чигн дөңнснь йир сән. Селәнд болн балһснд эднә тонь икдәд йовтха.