Ах үйин улст нөкд болхар
12-11-2019, 10:01 | Таңһчин зәңгс » Зәңг
Эн зунар мана таңһчур әрәсән күч-көлснә болн социальн харслтын министр Максим Топилин көдлмшин кергәр ирхләрн зәрм райодын әмтнә социальн теткврин комплексн Цутхлңгудт шишлң көлгн-күчнә түлкүр бәрүлҗ өгсн билә. Эн көлгн-күчн «Демография» гидг келн-улсин төсвин «Ах үй» гидг региональн программар селән һазрт бәәдг 65 нас һарсн медәтнриг, гемтә-шалтгта улсиг медицинск учрежденьд күрглһнә төлә олзлгдх зөвтә.
Шишлң көлгн-күч авсн цутхлңгуд дунд Городовиковск района КЦСОН билә. Эндр районд җирн тавн нас һарсн 794 медәт бәәнә. Комплексн Цутхлңгин улд мобильн шишлң бригад бүрдәгдсн бәәнә, терүнә ханьд социальн болн эрүл-менд харлһна көдләчнр орв.
- Мобильн бригад селән һазрт бәәдг медәтнриг эмнлһнә учрежденьд күргәд, тедн диспансеризацд орлцхин төлә дөң-тусан күргнә. Мана цутхлңд йилһгдсн шишлң көлгнд медәтә, гемтә-шалтгта улсиг зөөхин төлә цуг таал бәәнә. Эн намрин эклцәр мана мобильн бригад түрүн болҗ эн көлгн-күчәр Виноградное селәнд одв. Эрүл-менд харлһна болн социальн көдләчнр профилактическ хәләврт орҗ эрүл-мендин бәәдлән шинҗлх зөвтә көгшдиг йилһҗ авв, - гиҗ Городовиковск комплексн Цутхлңгин һардач Любовь Хавлякова келв.
Мобильн бригадын ханьд терапевт И.Анджиева, медсестра Е.Окунь, Виноградненск СМО-н ах специалист Г.Басангова, района социальн харслтын әңгин ах специалист Н.Разумовская болн социальн көдләч С.Цеденова орв. Селәнд бәәдг дәәнә ветеранмудла, Ленинградын бүслврт бәәсн күүкд күүнлә болн һанцарн бәәдг медәтнрлә эдн күүндәд, ямаран социальн туслмҗ эднд кергтәһинь медҗ авв. Эндр селәнд 597 медәт бәәнә, күн болһна ухан-тоолвр болн сурвр учртан авгдв.
Л.Хавлякован келсәр, эн һурвн сарин эргцд мобильн бригад селән болһнд одсн деерән Баһ Буурл, Передовой, Бембишево, Ик Гок, Балковский, Бурул, Амр-Санан, Цорос гидг бичкн поселкудт күрв. Селән һазрт бәәдг медәтнрлә специалистнр харһад, социальн туслмҗ, дөңцл мөңг авлһна төлә ямаран документс кергтәһинь цәәлһв. Мобильн бригадын специалистнр эдн тал ирәд, соньмсулҗах цуг төрмүдәр цәәлһвр өгснд, иим шишлң көлгн-күчәр эдниг эмнлһнә учрежденьд күргхин тускар медсн көгшд ханлтан өргв.
- Мана района комплексн Цутхлңгин төлә шишлң көлгн йилһгдснд байрлҗанавидн. Бидн көгшн улсиг селәнәс района больницд күргҗ, эдн өөдән чинртә сән медицинск туслмҗ авч ут нас наслҗ ачнр-зеенриннь кишгт багтҗ йовхд дөң болҗахнь маднд ик дааврта керг болҗана. «Ах үйин улс» гидг келн-улсин төсвәр медәтә улс дунд чик авг-бәрц батруллһна, сойлын болн спортын халхар давулгдх керг-үүлдврмүдт орлцхин төлә бас сән таал тогталһна төрмүд хаһлгдхмн, - гиҗ Любовь Хапуровна келв.
Наталья ДАВАЕВА
ЗУРГТ: мобильн бригадын специалистнр селәдәр йовсн кем