Зүркнә эмчнрин Ниицәнә әңг секгдх
06-06-2018, 09:52 
ВолГМУ-н кардиологин болн функциональн шинҗллтин кафедрин һардач, әрәсән кардиологудын Ниицәнә президиумин гешүн Юрий Лопатинә келсәр, Хальмг Таңһчд зүркнә-судцна гемәс хөрлһнә халхд ик күцәмҗ бәәнә, тегәд региональн әңг бүрдәҗәх йовдл хара биш.
Конференцин көдлмшт ЮФО-н штатн биш специалистнр - эндокринолог Сергей Недогода болн нефролог Михаил Стаценко орлцад, зүркнә-судцна гемтә улст чинртә дөң күрглһнә төлә шин эв-арһс олзллһна, хальмг эмчнрин мергҗлт өөдлүллһнә төрәр ухан-тоолврарн хувалцв.
Таңһчин эрүл-менд харлһна министерствин специалист-терапевт Октябрина Тягинован темдглсәр, давсн җилин болн эн җилин түрүн кварталын ашар цусна системин болн зүркнә-судцна гемәс көлтә әмтн хорсна йовдлмуд баһрснь темдглгдв. Таңһчин кардиологудын ниицәнә әңг тогталһн бәәрн эмчнрин дамшлт болн мергҗллт өөдлүллһнд туслхнь лавта.

Барт белдснь ДООҖАН Наталья