Крымин әмтнд М.Мукабенова дөң болҗана
16-08-2014, 15:38 | Таңһчин зәңгс
Орн-нутгин Хүүвин депутат Марин Мукабенова Крымд бәәрн улсла харһлт кев. Эн өдрмүдт энд «Единая Россия» партин фракцин гешүд көдләд, региона цуг балһсдын болн поселксин әмтнлә харһҗ күүндҗәнә. Марина Алексеевна көдлмшин кергәр Евпатория балһснд болн Бахчисарайск районд одв. Хойр өдрин туршарт эврәннь төрмүдин тускар депутатд 40 һар күн келҗ өгв. Крымин улсиг жилищн төрмүд, үлгүрнь эвдрҗәх болн аварийн гер-бүүрәс талдан герт орлһна, социальн дөңцл мөңг авлһна, банкд орулҗ өгсн мөңгиг даңцалһна, гиигрүлгдсн эв-арһар әрәсән иргн болх зөв авлһна төрмүд үүмүлҗәнә. Крымин улсин документс Украинә медлд үлдсн төләд, терүгән тедн авч чадҗахш. Тернь эднд ик саалтг болҗана. әрәсән иргн болх документ авлһн күнд болҗахас штә эдн суңһврт орлцх зөвәсн хаһцулгдҗана.
Депутатд учр-зөвән медүлсн цуг әмтн цәәлһвр болн селвг авв. Крымд бәәдг улс теднә зөвинь иткүлгч болн даалһвринь батлгч әрәсән законодательн актмудыг күцц мехдш, тегәд парламентариймүд ода цәәлһврин ик көдлмш кежәнә. Шин региона иргнмүдт Орн-нутгин Хүүвд суңһгдсн депутатнр, Федеральн хургин дора палатын эврә элчнр уга. Эдниг крымчанмуд 2016 җилин намрар суңһхмн. Ода деерән болхла тоха арлын район болһнд шефмүд батлгдсн бәәнә. үлгүрнь, Бахчисарайск района улст Татарстан Республик дөңгән күргхмн.
Марина Мукабенова ирсн улст цәәлһвр өгсн деерән теднә эрлһс болн документмүд авв, юңгад гихлә зәрм төрмүдиг федеральн органмудар дамҗулҗ хаһлх кергтә.