"Бумбин орнд" цуһар байрта-бахмҗтаһар җирһв
17-04-2017, 15:39 
Элстд "Бумбин орн" гидг этнохотнд һәәхмҗтә, сәәхн байр болв. Кезәңк хуучн заңшалар ик-бичкн уга цуглрад, нутгтан нәәрән кецхәв. Хальмг Таңһчин Толһач Алексей Орлов, Улсин Хуралын (Парламентин) Ахлач Анатолий Козачко күндтә гиичнр болҗ энүнд орлцв.
Өдгә цагт таңһчд туризмин Долан хонг болҗана. Тегәд эн байрт талдан регионмудас чигн олн келн-әмтн ирв. Этнохотна эзн, Н.Пальмовин нертә Келн-улсин музейин
көдләч Николай Болдырев болн ке-сәәхн хальмг хувцта күүкд күндтә гиичнриг байртаһар тосҗ авв. Күүкд мана хуучн авъясар эднд хадг татв. Тер кемд Байрта Босхаева кезәңк ут ду дуулад, олна седкл авлв.
Гиичнр этнохотнд босхгдсн "Ноһан дәрк" гидг суврһ эргәд мөргәд зальврв. Хальмг хурлын ламнр ном умшцхав. Дарунь Хальмг Таңһчин Толһач Алексей Орлов цуглрсн улсла харһад, эдниг халунар йөрәв.
- Таңһчд туризмин Долан хонг болн "Бумбин орн" гидг этнохотна үүлдврин хойрдгч селгән секгдв. Хальмгт хол һазрас дала гиичнр ирв. Эннь учрта. Мана нутгин улсин авг-бәрц, заңшалмуд ончта. Маңһдур таңһчд бамб цецгүдин фестиваль болх. Энтн йирин керг-үүлдвр биш, энтн шин җирһлин байр. Талдан һазрас ирсн улс эн байрт бас орлцтн гиҗ үрвр кеҗәнәв. Цугтадтн эвин бәәдл, хөвтә җирһл болн бат кишг дурдҗанав, - гиҗ Алексей Маратович келв.
Дарунь таңһчин билгтнр нәр-наадан үзүлв. РК-н Келн-улсин оркестр (художественн һардачнь Хальмг Таңһчин ачта үүлдәч Савр Катаев) концертиг соньнар эклв. һол дууч Кутлан Мукабенов хоолан шахад, "Җаңһрин" тасрха умшв. Бас нертә билгт Эдуард Бурлаков кесг хальмг ду дуулад, олнд ик омг өгв. Оркестр сәәхн айсмуд наадад, бас цугтаднь җивр урһав. Билгтнр Төрскән, тоомсрта улсан буульҗ дуулв. Эн кемд ик, өргн экранд Хальмг Таңһчин сәәхн һазр-ус болн диилвр делдҗәх улсиг олнд үзүлв.
Хальмг теегт урһҗах сәәхн бамб цецгүд мет олн зүсн хувцта мана таңһчин бичкдүд бас билг-эрдмәрн байрлулв. Келхд, одахн нарт-делкән фестивальд орлцад, Гран-при шүүсн "Байн тег" гидг бичкдүдин хореографическ ансамбль (художественн һардачнь Эрдни Эрднеев) "Шарка-Барка" би биилв. Элст балһсна школмудын талдан чигн билгтә сурһульчнр домбр цокад, дуулв. Сәәхн айст авлгдад, ик-бичкн уга биилв.
Эн җил этнохотнд "Улан гер" болн "Хазгудын" гидг хойр шин ишкә гер тәвгдв. Күндтә гиичнр А.Орлов, А.Козачко болн нань чигн улс тедниг һәәхәд хәләв. Н.Пальмовин нертә Келн-улсин музейин специалистнр эн ишкә гермүдин үүлдврин болн хальмг улсин тууҗин тускар олнд келв.
Өдгә цагт "Бумбин орн" гидг этнохотнд шишлң төрәр йисн ишкә гер үүлдҗәнә. Нааран ирсн улс хальмг улсин тууҗ медсн деерән кезәңк һара эрдм дасҗ чадх. Энд келн-улсин хотын тускар дала соньн юм медҗ болхмн. Дәкәд тедниг яһҗ болһдгинь дасх. Тегәд "Бумбин орн" этнохотнд цуһар дурта кергән олҗ чадхт, кезәңк сәәхн авъяс-заңшалмуд чигн медҗ авхт.

БОСХМҖИН Валентина