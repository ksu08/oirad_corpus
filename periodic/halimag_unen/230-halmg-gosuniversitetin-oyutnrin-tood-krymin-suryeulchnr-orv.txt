Хальмг госуниверситетин оютнрин тоод Крымин сурһульчнр орв
30-08-2014, 12:08 | Таңһчин зәңгс
Одахн әрәсән ханьд орсн Крымин сурһульчнрт вузд орх цуг таал тогтав. Сурһуль –эрдмин болн номин федеральн министерствин сүв- селвгәр 16 күн Хальмг государственн университетин бюджетин әңгд орв. Эдн аграрн факультетд, экономикин әәмшг уга бәәлһнә, зәңгллһнә технологийсин болн кесг нань чигн әңгүдт сурх.
Августын 27 - д Крымас ирсн оютнрла болн эднә эк - эцкнрлә КГУ - н ректор Бадм Салаев, проректормуд, факультетмүдин деканмуд күүндҗ КГУ - д сурһулин, номин шинҗллт келһнә, тустаһар амрлһна, немр эрдм даслһна төлә цуг сән таал тогтагдсн бәәнә гиҗ цәәлһвр өгв. Ик кемҗәтә стипендь авлһна, һазадын орнд, тер тоод Германьд, Китдт, Моңһлд, США-д дамшлт авх арһ бәәнә гиҗ заав.
-Мана Хальмг университет дарук җилд 45 җилин өөнән темдглх, арвн факультет эндр өдр үүлдҗәнә. Кемр сәәнәр эс гиҗ йилһән сәәнәр сурҗ чадхла оютнр өөдән стипендь чигн авхмн. Багшнр таднд цуг оньган өгх, зуг медрл авх ик санан бәәх зөвтә,- гиҗ КГУ-н ректор Бадм Салаев күүндврин йовудт келв.
Ода КГУ-д 26 орн-нутгин элчнр сурна, удл уга негдгч курст орсн оютнр ирҗ сурһулян эклх. СНГ-н орн-нутгас чигн, тер тоод Казахстанас, Киргизяс, Таджикистанас, Узбекистанас баһчуд медрл авна. Хальмг университет РФ-н сән гисн 100 вузин тоод орна, давсн җил аттестацд орад, олз - орута вузин нер зүүв.
Ирсн оютнр чигн тоолвран келҗ Элстд сурхдан байрта бәәнәвидн гиҗ тоолвран келв. үлгүрнь, Денис Лыков КГУ- н туск кесг тоотыг Интернетәс медҗ авв, университетин тускар дегтрмүд умшв, тегәд нааран сурһульд орх шиидвр батлҗ. Ода эн информационн технологийсин әңгин негдгч курст сурх. Элстүр ирсн эк-эцкнрнь чигн сурһулин болн бәәдл-җирһлин таалынь үзҗ, көвүнә санаһинь дөңнв.
-Мини ккүүкн Виктория экономикин әәмшг уга бәәлһнә әңгд орад сурх. Школан цаһан мөңгнә медальтаһар төгсәлә. Талдан һазрт яһҗ сурхмб гиҗ түрүләд әәҗәләвидн. Болв ода КГУ-н общежитиг, сурһулин корпусмудыг үзәд байрлҗанавидн. Күүкм сән таалд сурх.
Элст мана бәәх Евпатория балһснас нег миңһ һар километр ууҗмд бәәнә, тиим болв чигн бидн тавн өдртән паром күләһәд адрута ут хаалһ давҗ һарад нааран ирсндән байрта бәәнәвидн. Цугнь маднд таасгдв.
Бидн Украинә болн әрәсән регионмудын кесг вуз йовҗ үзләвидн, болв хамгин икәр маднд тана Хальмг университет таасгдв, тегәд энд сурх шиидвр батллавидн. Университетин багшнр йир сәәхн седклтә әмтн, мадниг вокзалд тосҗ авад общежитьд күрглә. Крымин көвүд -күүкд цугтан нег общежитьд бәәнә, тернь бас йир сән. Бидн ик байрта бәәнәвидн ода, – гиҗ Крымас ирсн Наталья Шинкарук келв.
- Сайтд болн Интернетд би КГУ-н тускар дала юм умшлав, нанд таасгдв, тегәд энд сурх шиидвр батллав. Дәкәд мана Евпаторий балһсн тал вузин урдк белдврин факультетин декан Любовь Александровна Староверкина ирәд КГУ-н тускар кесг соньн тоот келҗ өглә.
Крымд бас вузмуд бәәнә, болв тенд бюджетин ормд орҗ болшго, конкурс йир ик, энд болхла әрәсән сурһуль - эрдмин министерств маднд бюджетин онц орм эврәннь квотар йилһҗ өглә, тегәд экономикин әәмшг уга бәәдлин әңгд орлав. КГУ- д стипендь чигн йир сән, тернь нанд хамгин икәр таасгдв, - гиҗ негдгч курсин оютн болсн Арсений Носков келҗ өгв.
Тиим кевәр Крымин оютнр хальмг һазрт ирәд таңһчин һоллгч вузд сурһулян сурхар белн бәәнә, теднә сурһульнь сән күцәмҗтә, җирһлнь хөвтә – кишгтә болтха!