әрәсән хамгин сән эрдмчнрин тоод йовна
05-12-2017, 10:45 
"Хамгин сән сантехник әрәсән Кубок-2017" гидг Цугәрәсән чемпионат 3 девсңгәс тогтв. Түрүн девсңгин йовудт "Энергосервис" АО-н ул деер Элдә Эрендженов болн Санал Нимгиров Элстин школмудын сурһульчнрин төлә ил кичәл давулҗ, мастер-класс үзүлсмн. Күүкд-көвүд сантехническ көдлмшт олзлгддг инструментсиг һартан бәрҗ, эдниг дураһад ю-кү кехәр седв. \u201cЭнергосервисин\u201d элчнр эн керг-үүлдврин тускар тооца кеһәд, терүнә тускар зургуд, видеоматериалмуд немәд марһаг бүрдәһәчнрт йовулв. Тиигәд марһана түрүн девсңгин ашар 87 командас 50 команд, тер тоод таңһчин элчнр дарук девсңд орлцх зөв авсн болдг.
Марһана хойрдгч девсң "Добро согревает" гидг нерәдлһтәһәр давв. Энүнә йовудт "Энергосервис" АО-н сантехникүд "Өнчн-өвү бичкнә Гер" гидг шаңһа шишлң учрежденьд канализацин системин турваһинь сольв. Тер мет усна турвасиг талдан зокаста ормд углҗ тәвв. Өнчн бичкдүд бәәдг учрежденьд буйнч седклин дөң күргҗ, өөдән чинртәһәр көдлмшән эдн кев. Бас эн керг-үүлин видеоматериал, зургуд, тооца кесн болдг. Тиигәд "Энергосервис" АО-н элчнр марһана 2-ч девсңгин ашар орн-нутгин Цугәрәсән чемпионатын төгсгч марһанд орлцх зөв авв.
Челябинск балһснд әрәсән хамгин сән сантехникүд цуглрв. Ут тоодан 20 команд чидлән сөрв. Темдглхд, орн-нутгин тооһарн олн әмтн бәәдг ик балһсдас эрдмчнр ирв. Мана таңһчас нань нег чигн келн-улсин республикин, бичкн балһсдын элчнр товчлгч марһанд орлцсн уга. Тиим болв чигн манахс ик балһсдас ирсн улсас ард хоцрлго эврә эрдминнь халхар сән медрлән, эв-арһан, чадмг-чидмгән үзүлв. Марһан хойр әңгәс тогтсмн. Түрүләд эдн теоретическ даалһвр күцәв, эрдминнь халхар 30 сурврт түргн кевәр удан ухаллго хәрү өгх зөвтә бәәсмн. Дарук даалһврнь эннь детальмуднь цуглулҗ дулаллһна шин оборудованиг бел кех зөвтә билә. Эльдя Эрендженов болн Санал Нимгиров эднд өгсн даалһврмудыг сәәнәр күцәҗ, хамгин сән 10 командын тоод орв. Эннь ик күцәмҗ, юңгад гихлә мана таңһчин элчнрт тиим марһанд урднь орлцсна дамшлт уга бәәсмн, эдн түрүн болҗ орлцсн бийнь сән аш үзүлсн болҗана.
Эльдя Эрендженов болн Санал Нимгиров орн-нутгин балһсдас ирсн улсла таньлдҗ, хоорндан дамшлтарн хувалцв. Тер мет эдн сантехникин халхд олзлгддг детальмуд кеҗ һарһдг заводт одснь эднд бас соньн болв. Цугәрәсән марһанд орлцсн йовдл эднд урмд өгснь лавта, эннь эднә эрдмин чинринь өөдәнәр үнлҗәхин темдг болҗана. Руслан Малуновин келсәр, җил ирвәс сантехникин мергҗлтнь өсәд йовна. Юңгад гихлә эднд көдлмштән шин технологийс болн өдгә цагин некврлә ирлцҗәдг оборудовань олзлх кергтә болҗана.
Маргарита АРЗАЕВА