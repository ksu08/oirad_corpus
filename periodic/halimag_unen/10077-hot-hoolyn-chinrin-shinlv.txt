Хот-хоолын чинринь шинҗлв
28-11-2019, 09:29 | Таңһчин зәңгс » Эндрк өдрин төрәр
2018 җилин декабрь сард таңһчин правительствин тогтаврар эдләчнрин зөвин харслһна региональн программ батлсмн. Тегәд Хальмг Таңһчд үүлддг Роспотребнадзорин Заллт эн программиг күцәлһнә күслтәһәр зуралсн керг-үүлдврмүд бүрдәҗ давулна. Тегәд темдглсн Зурала ирлцәтәһәр 2019 җилин эргцд Заллтын специалистнр таңһчд кеҗ һарһҗ хулдгддг махна зүүтә хот-хоолын чинринь дүңцүлҗ шинҗлҗ хәләнә.
Одахн таңһчд үүлддг Роспотребнадзорин Заллт болн Хальмг Таңһчин гигиенә болн эпидемиологийин Цутхлңла хамцу үүлдҗ эн керг-үүлдвр давулв. Специалистнр лавкд одҗ, дөрвн предприятин махна зүүтә хот-хол хулдҗ авв. Эннь С.Д. Иванов онц арһлачин (Элст балһсн), З.Н. Карпенко онц арһлачин (Целинн района Троицкое селән), В.Э.Колерт онц арһлачин (Городовиковск балһсн), «Афшал» ООО-н (Яшкулин района Яшкуль поселк) предприятьмүдт кеҗ һарһсн «краковская» гидг болн нань чигн колбас хулдҗ авсн болдг.
Тегәд таңһчин һазрт көдлҗ, эдл-ууш кеҗ һарһҗ хулддг эн дөрвн предприятин махна зүүтә хот-хоолын чинринь дүңцүлҗ шинҗлв. Иим хот-хол физико-химическ үзмҗәрн ГОСТ-ын некврмүдлә болн санитарн-химическ үзмҗәрн техническ регламентин некврмүдлә ирлцдг угаһинь медҗ авхин төләд хулдҗ авсн хот-хоолын шинҗллт кегдв. Тер мет таңһчин гигиенә болн эпидемиологийин Цутхлңгин специалистнр эдл-уушин тамһнь «Махн болн махна зүүтә хот-хол әәмшг уга боллһна тускар» болн «Хот-хоолын тамһин тускар» гидг Таможенн Ниицәнә Техническ регламентин некврмүдлә ирлцҗәх угаһинь бүрткв.
Дарунь таңһчд үүлддг Роспотребнадзорин Заллтын болн таңһчин гигиенә болн эпидемиологийин Цутхлңгин специалистнр хамцу керг-үүлдвр бүрдәҗ, лабораторьт махна зүүтә хот-хоолын кесн шинҗллтин болн Таможенн Ниицәнә Техническ регламентин эрк биш некврмүдлә ирлцҗәх угаһинь медҗ авв. Шинҗллтин ашар бүртклһнд орсн махна зүүтә хот-хол үүлдҗәдг нормативн документсин некврмүдлә ирлцҗәнә гиҗ тоолҗ ашлв. Керг-үүлдврт шинҗлгдсн эдл-ууш кеҗ һарһдг предприятин элчнр, Хальмг Таңһчд арһлачнрин зөвиг харслһна туст дааврта элч Санал Улюмджиев, таңһчин эдләчнрин зөв харслһна ниицән орлцсн болдг. Харһлтын йовудт специалистнр федеральн закадас иштә эдл-уушин туст ямаран некврмүд тәвгдҗәхин тускар керг-үүлдврт орлцачнрт цәәлһҗ өгв. Тер мет федеральн закана некврмүдлә ирлцәтәһәр государственн бүртклһ келһнлә залһлдата төрмүдәр күүндвр болв.
Маргарита АРЗАЕВА