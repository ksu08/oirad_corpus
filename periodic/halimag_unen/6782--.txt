Асхрсн цуснь заляр мөңкрҗ Алтн булгар теегтән падрна
28-11-2017, 10:40 
Төрскән харсгч дәәнә дөрвн җилин туршт олн сай цергч нутгиннь төлә, элгн-саднаннь төлә аврлт уга хортыг төрскн һазрасн көөҗ әмән өгсмн. Тедн дунд зәңг-зә угаһар геедрсн салдсмуд цөөкн биш. Җил болһн хәәврин отрядмуд тиим цергчнриг олад, нердинь медҗ авад, теднә санлынь мөңкрүллһнә әрүн керг күцәнә. Хәәврин отрядмудын көдлмшнь - ик чинртә юмн. Яһад гихлә мана орн-нутгт Төрскән харсгч Алдр дәәнд өөрхн улсан эс геесн өрк-бүл уга.
Эн сарин 24-д Яшкулин района Хулхт селәнә өөр "Павшим воинам в годы Великой Отечественной войны 1941-1945 г.г." гидг бумбин өөр "Калмыкия" гидг хәәврин отряд олсн салдсмудын цогцс оршав. Эн һазрт, Яшкуль, Утта, Хулхта гидг селәдин өөр, аврлт угаһар бәәр бәрлдҗ Советск Союзин баатрмуд фашистнриг зогсав. Салдсмудыннь зөргәр туурсн 28-ч әәрм Хулхт селәнәс экләд Берлин балһснд күрсн билә. Зуг, харм төрхд, эн әәрмин зәрм цергчнрнь Диилврин байриг үзсн уга, кесг миңһн салдс Хальмгин өргн теегт үлдсмн.
"Яшкулихн Төрскән харслтд һурвн миңһн көвүдән йовулсн билә, теднәснь өрәлнь хәрҗ ирсн уга. Мана орн-нутгт кесг сай цергч герүрн хәрҗ ирсн уга. Төрскнәннь төлә залу-зөрмгән үзүлҗ, ааһ цусан асхсн салдсмудыг бидн мартх зөв угавидн, дорас өсч йовх үйнр теднәс үлгүр авх зөвтә", - гиҗ Яшкулин района һардач Тельман Хаглышев митинг секч келв.
Эн керг-үүлдврт зу шаху күн орлцв. Тедн дунд күч-көлснә ветеран, Яшкулин района күндтә иргн Дмитрий Сопельняк, Хальмг Таңһчин Толһачин селвгч Константин Кирпилев, "Калмыкия" гидг хәәврин отрядмудын ассоциацин һардач Игорь Кравчук, "Поисковое движение России" гидг бүрдәцин Əәдрхнә әңгин ахлач Александр Даиров, таңһчин спортын болн баһчудын политикин министр Дорджи Шикеев, района школмудын сурһульчнр, багшнр, баһчуд болн нань чигн олн улс.
28-ч әәрмин цергч Иван Верменичин җичнь Алексей Верменич аавдан күндллһән медүлхәр Хальмг Таңһчур Казахстанас ирв. "Мана аав дәәнә цагт зәңг угаһар геедрсн билә. Далн тавн җилин туршт элгн-саднь хәәҗ йовла. һазр хол болв чигн би эс ирҗ чадсн угав. Аавмдн әмән өгсн һазриг медҗ авад теңкән уга байрлҗанав. Тегәд Хальмгин хәәврин отрядмудт мана өрк-бүләс ик гидг ханлтан өргҗәнәв", - гиҗ өңгрсн баатрин җичнь, нульмсан әрә гиҗ бәрәд, бүлән үгән келв.
Тер өдр цуглрсн әмтн әмән әрвллго дәәлдҗ хальмг теегт мөңкинд үлдсн 16 салдсиг оршав. Яшкулин сүмин ширәт (ах) багш Мәәдр лам болн хутгт нойн А.Невскийин нертә чонҗин ширәт эцк Ф\xb8дор буй кеҗ зальврсмн. Митингд орлцачнр цергчнрин үкәрт цецгүд тәвҗ санлынь тевчҗ минутдан тагчг зогсв.
МАНҖИН Санл