Умшсн шүлгүднь җивр урһасн болна
07-06-2018, 10:16 
Любовь Андреевна хөвтә-кишгтә эк болн ээҗ. Хойр үрән өскәд-босхад, деед сурһуль дасхад, кү кев. Гилән күүкнь Англьд олн җилдән йовна, тенд хәрд һарч, Лондонд өрк-бүләрн бәәнә. Арслан көвүнь болн Саглр бернь стоматологин эрдмтә, Элстд көдлнә. Любовь Андреевна бертәһән нег-негнәннь седкл сәәхн медҗ, хоорндан йир сән бәәнә. Цаһан ач күүкнь болн Церн ач көвүнь ээҗиннь седклиг байрар дүүргнә.
Любовь Андреевна инәмсглсн чирәтә, һо-һольшг, тиньгр, цаһан саната, серглң заңта күүкд күн. әмтнлә ээлтә болдгтан олн үүрмүдтә, таньл- үзлтә болдмн. Арв һар җилдән энтн нер һарсн "Эрдм" ансамбльд ордг бәәсмн. Сүл арвн җилин эргцд "Зултрһн" үүдәгч коллективин ханьд орҗ, үүдәлтин керг-үүлдврмүдт орлцҗ, билг-эрдмән һарһна. Андрей Дементьевин, Эдуард Асадовин, Евгений Евтушенкон, Лариса Рубальскаян үүдәлтд седклән тусхасн Любовь Андреевна эднә шүлгүд әмтнд чееҗәр келнә. Тер мет А.Амр-Санана нертә Келн-улсин библиотек шүлгчнрин ончта өөнд нерәдсн керг-үүлдврмүдт эрк биш энүг дуудна. Нернь туурсн орс болн хальмг билгтнрин олмһа урн келәр, хурц хәләцтәһәр бичгдсн шүлгүдинь айслулҗ умшна.
Любовь Андреевна эврә келән, сойлан, авг-бәрцән, хуучн авъясан, тууҗан йир сәәнәр меднә. Дорас өсч йовх баһчудыг хальмг келәр, сойлар соньмсулхин төләд билгтә күүкд күн ухан-седклән, медрлән, дамшлтан цуг бәәсн билгән өгхәр шунна. Хальмг әмтнә нер туурсн, билгәрн олна седкл авлсн шүлгчнрин үүдәврмүд таасҗ умшна. Хальмг улсин билгтә гисн бичәчнрин болн шүлгчнрин Калян Санҗин, Балакан Алексейин, Бадмин Серәтрин үүдәлтд эн дурта. Эднә тиим сәәхн шүлгүд чееҗәр келдг. Төрскн һазр-усна, үр-иньгин, дурна, шагшавдын, әмтнә хоорндк хәрлцәнә, нань чигн хурц төрмүдин туск шүлгүд тодлҗ, урн үгәр дамҗҗ, альк нег сурврт хәрүһинь эн олхар шунна.