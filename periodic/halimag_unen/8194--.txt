Баһ Дөрвд селән усар теткгдх
02-06-2018, 09:53 
Н.Ткачеван зәңглсәр, таңһчин селәнә эдл-ахун министерствин халхар усна сурвлҗна сетьмүд тосхгдсн билә. Эн җил Баһ Дөрвд селәнд дәкәд нег скважин секх зура бәәнә, эн кергт мөңгн чигн бюджетд батлгдсн билә. Селәнә муниципальн бүрдәцин администрацла бооцан батлгдв, октябрь сард һурвдгч скважин эдлврт орулгдхмн. Эн бурһу өдрт 150 кубометр усар теткхмн. 3-ч скважин эдлврт орулгдхла, селәнә әмтн цуһар уудг уста болх, гиҗ харһлтд орлцсн С.Лиджиев келв.
"Октябрь сард Баһ Дөрвд селәнд 3-ч скважин эдлврт орулгдхла би эрк биш ирәд, әмтн уудг усар яһҗ теткгдҗәхиг хәләнәв",- гиҗ Алексей Орлов үгән өгв.
Санджи Лузанов хотл балһсна 6-ч болн 7-ч микрорайодт бәәдг улсин нерн деерәс Сухэ-Баторин нертә уульнцар хату девскртә хаалһиг ясхиг сурв. Энүнә тоолврар, сүл цагт Элстд хаалһс ясгдад, өдгә цага некврлә ирлцҗәнә. Харм төрхд, Сухэ-Баторин нертә уульнцар олн көлгн йовна, тер төләд терүнә чинр му болв. Тегәд эн хаалһиг ясхла йир сән болхмн гиҗ баахн залу келв.
Окон Нохашкиев эн җил балһсна хаалһс яслһна көдлмш цааранднь күцәгдхмн гиҗ темдгләд, Сухэ-Баторин уульнц хойр девсңгәр шинрүлгдхмн гив. Тиигәд, Хрущевин нертә уульнцас авн Лермонтовин нертә уульнц күртл болн Пюрбеевин нертә уульнц күртл эн намр күртл хаалһ ясгдхмн. Тиигчкәд, ясврин көдлмшин йовудт шам углҗ тәвгдхмн, хаалһин хойр талас әмтн йовдг тротуар тосхгдхмн гиҗ балһсна администрацин толһач келв. Дааврта һардачин келсәр, декабрь сарин чилгчәр ясврин көдлмш төгсхмн гиҗ зуралгдҗана, шинрүлгдсн хаалһ октябрь сард белн болх.
Олн әмтнә нерн деерәс ирәд, усар тетклһнә болн хаалһ яслһна төрмүд босхсн улст Алексей Орлов ханлтан өргв. Эн өдр хәләгдсн төрмүдәр зәрм министерствст болн муниципальн бүрдәцст даалһвр өггдв, эдн яһҗ хаһлгдсна тускар ЮФО-д әрәсән Президентин күцц зөвтә элчллтин аппаратд тооцаһан өгхмн.
Наталья ДАВАЕВА