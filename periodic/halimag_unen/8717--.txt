әмтнд дөң-тусан күргв
17-09-2018, 14:59 
Приютна района олн зүсн ведомствс хоорндан нөкцҗ хамцу үүлднә. Шидр района цуг ведомствсин элчнр орлцлһтаһар "Мобильн бригад" Песчаный поселкд одв. Цутхлң селәнәс ууҗмд бәәх селәдин әмтнд социальн туслмҗ күргхәр, бәәдл-җирһлин күнд бәәдлд туссн әмтнә нәрн социальн төрмүдинь түргн кевәр хаһлх күсл эдн зүүсмн.
"Мобильн бригад" гидг керг-үүлдвр күцәлһнә йовудт дөрвн өнр өрк-бүлин, эрмдгтә бичкдүдтә, күнд бәәдлд туссн бүлмүдин гермүдт одсн болдг. Өрк-бүл болһнд оньг тусхагдҗ, профилактическ көдлмш күцәгдв. Олн зүсн эрдмин специалистнр зөв-йосна халхар, тер мет психологическ болн педагогическ дөң күргв. Ямаран социальн дөң авч болхин, социальн теткврин болн зөвән харслһна тускар цәәлһвр өггдв. Тер мет социальн туслмҗ авхин төлә кергтә документс цуглулҗ, диглҗ, эрлһ бичхднь нөкд болв, өрк-бүлмүдин гер-бүүрин болн бәәцин кец-таалынь шинҗлв.
Приютна района әмтнә социальн харслтын Цутхлңгин специалистнр бәәрн улст эдниг соньмсулҗах кесг төрәр цәәлһвр өгв, школд сурдг күүкдиг халун хотар тетклһнә төлә сар болһн мөңг авхин төлә кергтә цаасинь белдхднь арвн һурвн өрк-бүлд дөң болв. Шаңһа социальн дөң болн социальн стипендь авхин төлә кергтә цаасинь хойр бүлд белдҗ өгв. Цааҗла харһсн иргнмүдт социальн дөң күрглһнә эв-арһ олзлхин туск цаас хойр медәтә күүнд өгсмн.
әмтиг көдлмшәр тетклһнә Цутхлңгин специалистнр Песчаный селәнә дундын школын ах классмудын сурһульчнрт иргч эрдм шүүҗ авлһна туст туслмҗ күргв. Эдн "Ориентир" гидг компьютерн программ олзлад, ямаран эрдм ирлцәтә эднд болхин төрәр тестировань кеһәд, эднд дөң болв. Песчаный селәнә муниципальн бүрдәцд эс көдлҗәх эрмдгтә улсиг көдлмшәр теткх арһ хәәв.
Приютна района ведомствсин специалистнр "Мобильн бригадт" орлцҗ, цутхлң селәнәс ууҗмд бәәх Песчаный селәнә 33 күүнд туслмҗ күргв. Бәәрн улс гертәсн һарад, холагшан йовлго эврәннь керг-төрән хаһлх арһта болв.
МАНҖИН Маргарита