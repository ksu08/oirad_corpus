әрәсән үүлдвриг делкәд дөңнҗәнә
21-10-2014, 12:04 | Таңһчин зәңгс
Октябрь сарин 20 - д әрәсән һазадын кергүдин министр Сергей Лавров «Единая Россия» политическ партин гешүдин төлә видеолекц умшв. Хальмг Таңһчд эн керг-үүлдврт партин региональн әңгин политсовтеин ахлач, Хальмг Таңһчин Улсин Хуралын (Парламентин) Ахлач Анатолий Козачко, терүнә дарук Олег Северцев болн партин нань чигн элчнр орлцв.
- Ода делкәд бәәдл оңдарҗана. Азин - Номһн далан региона орн-нутгуд эднә экономикин күчн кесг холванд өссинь үзүлҗәнә. үлгүрнь, Китдин экономик делкәд хамгин күцәмҗтә болҗ бийән медүлв, орн-нутг одахн цуг үзмҗәр негдгч ормд һарв гиҗ темдглх кергтә.
Аштнь эдн делкән хамгин делгрлттә долан орн- нутгин кемҗәг давҗ һарв. Тегәд деед үзгин экономикин деерлклһн төгсв гиҗ ода келҗ болҗана. Нарт делкәд мейәрклһн чаңһрв гиҗ темдглх кергтә, - гиҗ һазадын кергүдин министр Сергей Лавров эндрк бәәдлиг шинҗлснә хөөн темдглв.
әмтн нүүлһнә, үүл татдг сән бүрдәцтә организацсин, олн әмтиг икәр куддг зер- зевин әәмшг икдәд йовна, эврәннь сойлан хадһлхар седҗәх улсин арһнь болхла баһдад йовна гиҗ келҗ болҗана. Тер кемд болхла дәәлдә һарһдг орн-нутгин то ода өргҗәд бәәнә. өөрхн дорд үзгт цуг делкән чинвртә йовдл хоршагдад энд бәәдл чинврдәд йовна. Тегәд нарт делкән әәмшг уга бәәдлиг баһрулхин төлә цуг орн-нутгудын хамцу үүлдвр кергтә.
Эн туст США - н политик олна эвиг батруллһна үүлдврт му үлмәһән күргнә гиҗ лавтаһар келҗ болҗана. Бидн делкәд хамгин күчтә, чидлтә орн - нутг болҗанавидн гиҗ США аврлт уга политикән күцәҗәнә. Негдсн Штатмуд цуг орн - нутгудын дотр - дундын бәәдл - җирһлд орлцҗана, тернь бас ООН - а зокалыг эвдлһн болҗана. Демократиг харсҗанавидн гиҗ эдн талдан орн-нутгин кергүдт модьрунар орлҗана. Тиигәд эдн Югославин, Иракин, Ливиян кергүдт орлцҗ ООН - а шиидврин өмнәс үүлдҗәнә, тиим доктриниг США 2010 җилд батлҗ авсмн.
Арабо-израильск цүүгән бас 70 җилин туршарт болҗана, болв джихадистнр эднә зергләнд дару-дарунь орлцад бәәнә. Тер мет Афганистанд үүлдҗәх наркомафийлә, әәмшгтә нань чигн бүрдәцлә ноолдхин төлә НАТО әрәсән ОДКБ-ла үүлдврән негдүлҗ чадх бәәсмн, болв НАТО тиим ниицәнд орхар седҗәхш.
Украинә туст бас бәәдл чинвртә болад үлдҗәнә. Миңһәд улс әмнәсн хаһцв. Ода Минскд болсн үгцәнә ашт бәәдл невчк номһрв гиҗ келҗ болҗана. Политическ кевәр эн дәәлдәг уурулх арһ учрҗана. Келн - улсин хоорнд, олн баг дунд күүндвриг кех кергтә, тиигхлә эвин бәәдл йостаһар батрх. Украинә эргнд тогтсн бәәдл США- н болн Еврониицәнә политикин эврә сә хәәсн политикин му ашнь болҗана. Тиим керг-үүлдвр юунд чигн күргшго, сән ашта болшго. Талдан орн-нутгиг меклхәр седлһн кезә чигн һарута болдмн, болв терүг деед үзгин орн-нутгуд медхәр седҗәхш.- гиҗ эврәннь лекцдән һазадын кергүдин министр Сергей Лавров темдглв.
Түрвән һуна