Җиңнүрин айсар седкл авлна
03-04-2018, 09:29 
Хальмг Таңһчин государственн симфоническ оркестрин артистнр В.Китаевад концерт давулхд нөкд болв. Петр Чонкушовин үүдәсн "Тег" гисн үүдәврәр эдн керг-үүлдвриг секв. "Теегин" сәәхн айснь цуглрсн әмтнә седклинь авлҗ, көгҗмин делкәд орулв. Дәкәд эдн ирсн хәләһәчнрин оньгт кесг сәәхн композиц тусхав.
Виктория көгҗмд дуран өгсән бичкнәсн авн медүлсмн. Садикт, школд чигн ямаран болв чигн керг-үүлдврт орлцҗ, ду дуулад, көгҗмин зевсг татад билгән һарһҗ үзүллә. Көгҗмд өгсн дурнь өдр ирвәс улм икдв. Тер учрар билгтә күүкн Цаһан-Амн селәнә бичкдүдин искусствин школд орад, келн-улсин көгҗмин зевсгәр наадлһиг дасхар сурһуль сурв. Терүнә түрүн багш Хейчиева Нина Яковлевна домбр цокдг зааҗ өглә. Сурһульчнь таңһчин хотл балһснд концертән өгхиг соңсад, Нина Яковлевна ирв. "Мини сурһҗ йовсн күүкн үүдәлтин күүкн иим ик өөдмд күрснд ик гидгәр байрлҗанав. үүдәлтин хаалһд чигн, талдан ямаран болв чигн олн зүсн кергт күцәмҗтә болтха гиҗ әрүн цаһан седкләсн йөрәҗәнәв", - гиҗ Нина Хейчиева келв.
Мана җирһл көгҗмлә әдл: зәрмдән хурдн, зәрмдән төвкнүн, зәрмдән чаңһ. Викториян җирһл яһҗ тогтхнь йилһл уга, көгҗмәс, үүдәлтәс эн күүкн кезә чигн салшго. Арвн настадан В.Китаева Петр Чонкушовин нертә искусствин колледжин медлд үүлддг бичкдүдин көгҗмин школд хальмг улсин көгҗмин зевсгүдин әңгин җиңнүрин класст орсмн. Колледжд чигн бас җиңнүрин класст сурчасмн. Багшнь Людмила Муджикова оютнран чидлән әрвллго сурһна. Концертд ирәд, колледжин багшнрин нерн деерәс Викторияг йөрәв.
Заң сәәнд күн хурдг, замг сәәнд заһсн хурдг гидг. В.Китаева билгтә сәәхн заңта күн болсн төләд заңгарн чигн сән болад нәәҗнрнь залд чигн, тәәз деер чигн оларн хурцхав. Мергн Настиновин һардврт Хальмг Таңһчин государственн симфоническ оркестр, Хальмг Таңһчин ачта артистк Анна Очкаева, "Веснушки" бичкдүдин ансамбль (һардачнь - Виктория Солодкая), "Байр" гидг улсин көгҗмин зевсгүдин ансамбль (һардачнь - Любовь Дохаева), Шинҗәнә дууч Нимгрин Байрта, дууч, рэпер, продюсер Адьян Убушаев болн нань чигн олн артистнр концертд орлцад, хәләһәчнриг байрлулхд Викторияд нөкд болв.
үүдәлтин хаалһар йовҗ йовх күүнә седклд тоолҗ болшго дала билг-эрдм багтдг мөн. Тегәд чигн Виктория Китаева билгтә күн болад хәләһәчнрән болн соңсачнран һанцхн җиңнүр цокад биш, олн зүсн арһар байрлулад өврүлҗ чаддг болҗана. Концертднь нарт-делкән классическ, орс болн хальмг улсин, олн зүсн түүрвәчнрин көгҗм соңсгдла. Билгтә әмтн үүдәлтән үзүләд, соңсулад, делкәд тусхах йоста. Тегәд чигн тиим керг-үүлдврмүд давулгдхла сән йовдл болҗана. Виктория Китаеван болн терүнлә әдл көгҗмд дурта улсин то өдр ирвәс улм икдхлә, таңһчин нерн өөдән һархнь лавта. Тер учрар терүнд күцәмҗ дурдҗанавидн. Эврә билгәрн мадниг байрлулҗ йовтха!

МАНҖИН Санл