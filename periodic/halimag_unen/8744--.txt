әмтнә төрмүдт һол оньган өгч
19-09-2018, 12:05 
Сентябрь сарин 18-д Элстд "Единая Россия" партин Хальмг региональн әңгин конференц болв. Урднь болсн политсоветин сүүрт энүнә гешүд Улсин Хуралд (Парламентд) үүлдх "Единая Россия" партин фракцин ахлачд нуувчар дууһан өгәд Саглр Бакиноваг, терүнә дарукд Валерий Болдыревиг суңһв. Тер мет Улсин Хуралас Федерацин Советд Алексей Майоров суңһгдв.
Дәкәд конференц эклв. Энд партин КРО-һас таңһчин Парламентин Ахлачин кандидатурин тускар күүндвр болв. Аштнь депутатнр Анатолий Козачко болн Михаил Мутуловин хойр кандидатур эн үүл даалһнд заагдв. Хойр кандидат эврәннь иргч үүлдврин тускар үг келв. Одахн болсн суңһврин кампаньд шунмһаһар орлцсн политсоветин гешүдт, эклц организацсин сегләтрмүдт, олна организацсин элчнрт Анатолий Козачко ханлтан өргв.
Таңһчин парламентд ода "Единая Россия" партин фракцд 21 депутат үүлдх, тернь сән үзмҗ, әмтн партьд иткҗәх тоот болҗана, тер итклиг бидн цугтан өөдәнәр үнлҗ, суңһврин йовудт әмтнә өгсн даалһвр күцәлһнд һол оньган өгх зөвтәвидн гиҗ Анатолий Васильевич келсн үгдән темдглв. Партин фракц чигн эн туст арһ -чидлән негдүлҗ үүлдх зөвтә, әмтнә үүрмг чигн, ик чигн кергүдиг бидн күцәх зөвтәвидн.
әрәсән Президент Владимир Путин федеральн болн региона органмудын үүлдврин һоллгч 12 төриг заав, хамгин түрүнд социальн политикин амр биш төрмүд күцәгдх зөвтә. Тедниг күцәхин төлә бидн әмтнлә тасрхан угаһар депутатск цутхлңд, "Единая Россия" партин олна приемнд харһҗ теднә керг-төринь медҗ авч хаһлх зөвтәвидн.
Парламентин соңсхвр келһнә эв-арһиг бидн бас өргәр олзлх зөвтәвидн, кесг төр күцәлһнд правительствиг, министерствиг болн ведомствиг орлцулх кергтә, тиим туста дамшлт маднд бәәнә. Тер мет олна организацсла, иргнмүдин обществлә өргн нөкцлт күцәҗ әмтнә неквриг күцәх зөвтәвидн гиҗ Анатолий Козачко товчлҗ келв.
Цааранднь кандидат Михаил Мутулов эврә ухан-тоолвран ахрар медүлв. Парламент өдгә цагт цуг депутатнрин, хамгин түрүнд фракцин арһ-чидлинь негдүлҗ, тогтурта җирһлин таалыг өргҗүлх йоста. Селәнд бәәдг әмтнә бәәдл-җирһлд, терүг ясруллһнд улм ик оньган өгх зөвтәвидн. Төрскн кел делгрүллһнд, терүг улм икәр тархалһнд церглҗәх зокалыг бидн батрулх зөвтәвидн гиҗ Михаил Николаевич келв.
Дәкәд таңһчин Толһач Алексей Орлов үг авв. Мана Улсин Хурал таңһчд тогтурта бәәдл батруллһнд ик нилчән күргҗәнә. Мана таңһчин әмтнә төлә төрскнч седкл, итклтә бәәлһн ик чинр зүүнә. Тегәд эндр күчр-күнд тоот бәәвв чигн таңһчд социальн халхин болн экономикин улта-сүүртә дигтә -дарата бәәдл хадһлгдҗана.
Мадниг кесг әмтн суңһврин йовудт дөңнв. Тернь бас мана даавриг цааранднь өөдлүлх зөвтә. Кесг җилин туршарт бидн зәрм төриг хаһлҗ чадҗахшвидн, болв бидн терүнә тускар олнд иләр медүлнәвидн, арһ-чидләрн бидн тер күчр-күндиг уурулҗанавидн, терүг әмтн үзҗәнә.
Түрүн сессьт суңһгдх Улсин Хуралын (Парламентин) Ахлачд күцәмҗ дурдхар седләв, болв хамгин түрүнд парламент олн әмтнлә, обществлә, уга-яду улсла бат залһлда бәрх зөвтә. Парламент партин төлә биш, болв цуг таңһчин төлә үүлдҗәнә, тегәд терүнә Ахлач цуг Улсин Хуралын төлә даавран зүүх зөвтә гиҗ Алексей Маратович ашлҗ келв.
Аштнь нуувчар дууһан өглһнә хөөн таңһчин парламентин Ахлачин кандидатурт Анатолий Козачко суңһгдв. Энүгәр конференц көдлмшән төгсәв.

ТүРВәН һуна