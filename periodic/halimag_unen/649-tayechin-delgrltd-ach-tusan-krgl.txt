Таңһчин делгрлтд ач-тусан күрглә
22-10-2014, 11:09 | Таңһчин зәңгс
Александр Борисович Очировиг энүнә үүрин улс сәәнәр меддг бәәсмн. Тернь учрта, юңгад гихлә эн күн таңһчин экономикиг, селәнә эдл-ахуг делгрүллһнд аһу ик ач-тусан күргсмн. Эн җил А. Очиров 80 җилин өөндән күрх бәәсмн. Харм төрхд, 1992 җилд җир күрәд уга бәәҗ эн сәәһән хәәсмн. Болв энүнә кеҗ-күцәсн тоотыг, төрскн таңһчдан күргсн нилчиг арднь үлдсн әмтн эндр чигн мартлго, неринь амлҗ келнә. үлгүрнь, эндр, октябрин 22-т, Яшкулин района цутхлңгд Александр Борисовичин өөнд нерәдсн байрин хург болхмн. КПСС-ин Яшкулин района комитетин 1-ч сегләтр болҗ дөрвн җилдән эн көдлсмн.
Эн цагин туршарт А.Очиров районд услврин һазр эдллһиг делгрүлснә тускар байрин сүүрт әмтн келхнь лавта. Услгддг һазрт малын хотын культурмуд урһадг болсна ашт районд олна малын то икдв, малас авгддг эдл-уушин кемҗән чигн өөдлв.Яшкулин районд тер цагт хөөдин то 400 миөһн толһад күрч өсв. Ташр цуг эн мал өвсн-тоосар күцц текгддг болв. Района эдл-ахус талдан регионмудыс солом зөөдгән уурв.
Терүнлә дегц темс урһалһн ончта кевәр делгрсинь темдглх кергтә. Социальн төрмүдт Александр Очиров ик онган тусхадг билә. Райкомин негдгч сегләтр болҗ бәәхднь әмтн бәәдг гермүд тосхгдҗасмн, сойлын гер, өдмг болһдг завод, бичкдүдин садмуд, школмуд эдлврт орулгдҗасмн.
Болв Яшкулин районд ирхәсн урд Александр Борисовичин һардгч билгинь, медрлинь Басң Бадьминович Городовиков үзәд, Приютна района «40 лет ВЛСКМ» нертә совхозин директорин үүл 1964 җилд даалһв. Энд 10 җилдин туршарт көдләд, урднь ард хоцрҗ йовсн эдл-ахуг А.Очиров нүүрт һарһв. Тиигхд, олна малын хотыг эдл-аху талдан регионмудас хулдҗ авдг бәәсмн. Эн туст бәәдлиг хүврүлх төр тәвәд, теегин ишгүдин көрңгиг күцц олзлдгиг эн күцв. Аштнь малас авдг эдл-уушин эврә үн совхозд кимдрв. Малчнр болн тәрәчнр күч-көлсндән өөдән үзмҗ күцдг болв.
Совхозин директор болҗ көдлҗәхдән Александр Очиров СССР-ин Деед Советин депутатд хойр дәкҗ суңһгдла. Энүнә цуцрлтан үга үүлдврнь Ленинә хойр орденәр, Күч-көлснә Улан Тугин хойр орденәр, государственн талдан чигн ачлврмудан темдглгдсмн.
өнчәр өссн, Сиврин тууврла харһсн болв чигн Александр Очиров олн дунд төөрсн уга. Школан төгсәснә хөөн Омск автотехникумд сурад, Алтайск крайин Зеленогорск балһснд көдлҗ йовла. 1957 җилд төрскн һазртан ирәд «Буратинский» совхозд мехиническ мастерскойин һардач, Элстин автобазин ах инженер болҗ эн көдлҗ йовла. Энүнә күч-көлснә цаарандк намтрин тускар болха бидн деер келвидн. Ахрар келхд, ямаран болв чигн кергиг государственн үүлдәчин хәләцтәһәр күцәдг төләдән Александр Борисович Очиров нерән туурулснь лавта. Эн күн КПСС_ин Хальмг Таңчин комитетин хойрдгч сегләтрин үүл дааҗ йовхдан бүклдән агропромыленн комплексин халх һардҗ йовла. Яшкулин районд эклсн кергән – услгддг һазрт малын хотын культурмуд тәрҗ урһалһиг цааранднь делгрүлсмн. Харм төрхд оңдаруллһна кемд эн керг-үүлвр тарад хуурв. Зуг ода эн дамшлтыг сергәҗ, һазр усллһиг шинәс босхҗана.
Анҗукан Ольга