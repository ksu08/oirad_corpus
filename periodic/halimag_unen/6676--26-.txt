Ноябрин 26-д Цугәрәсән диктант болх
14-11-2017, 10:06 
Алексей Ванькаевин келсәр, Хальмгт ноябрь сарин 26-д 12 часла зурһан талвңд Цугәрәсән географическ диктант болх. Эн җил энтн нарт-делкән акц болх. Юңгад гихлә энүнд Даниян, Киприн, Азербайджана, Арменийин улс болн нань чигн һазадын орн-нутгудын элчнр орлцҗана.
Мана орн-нутгт, тер тоод Хальмг Таңһчд иим керг-үүлдвр түрүн болҗ 2015 җилд бүрдәгдлә. РФ-н Президент, РГО-н тетклһнә Хүүвин ахлач Владимир Путинә нилчәр Цугәрәсән географическ диктант болсмн. Мана таңһчд болхла РК-н Толһач Алексей Орлов болн правительств эн сән кергиг дөңнв. Шидр Алексей Маратович олн әмтнлә хамдан эврән тиим диктант бичлә. Медрлән өргҗүллһнд эн керг-үүлдвр олнд ик туста.
Ноябрь сарин 26-д таңһчд, энтн Элст балһсна 4-ч тойгта дундын школд, МАЭП-ин Хальмг әңгин бәәрнд, үстин района Х.Сән-Белгинә нертә Барун селәнә дундын школд, Х.Кануковин нертә Элстин педколледжд, Октябрьск района Ик Царң селәнә 1-ч тойгта дундын школд, нефтин болн газин Хальмг колледжд әмтн цуглрад, диктант бичхмн. Күн болһнд эврә медрлән шинҗлх арһ өггдҗәнә. Диктант бичх улст шишлң тойг өггдх, теднә нер-усинь илднь бичшго. Тегәд әәх юмн уга. Цуһар диктантд ирҗ орлцтн!
Нидн таңһчд бас тиим диктант бүрдәгдлә. Тегәд РГО-н КРО-н ахлач Алексей Ванькаев эн керг-үүлдврин ашар Цугәрәсән географическ диктант бүрдәсн региональн талвңгин һардачнриг Ханлтын бичгүдәр ачлад йөрәв. Тер өдр Барун селәнә дундын школын директорин дарук Татьяна Даваева, Ик Царң селәнә 1-ч тойгта дундын школын географин багш Дельгр Буваева, КРИПКРО-н кафедрин ах багш Валентина Бовикова болн нань чигн улс тиим ачлвр авв. Ханлтын үг келсн багшнр эн диктантын ик чинринь темдглв.
РГО-н КРО-н гешүн Санал Годжуров эднә Хальмг әңгин седвәрәр таңһчд олн зүсн керг-үүлдврмүд бүрдәгдсинь келв. Таңһчин эргндк йиртмҗиг харлһна төрәр темдгтә көдлмш күцәгдсмн. Эдн субботникүд бүрдәһәд, хотл балһсан, селәдән ахулсмн. әмтн урһц модд суулһв. Тер өдр С.Годжуров Хальмг Таңһчин картд хамгин хол бәәх һазрмуд темдглгдсинь олнд келв. Делкәд нер һарсн күн, марафонд орлцач Дмитрий Ерохин таңһчин нег хамгин хол һазрас гүүҗ һарад, талдан хол һазрт күрсинь келв. Таңһчин седвәртә улс мөрд, темәд унад, эс гиҗ гүүһәд, тиим керг-төрт бас орлцҗ чадҗана гив.
БОСХМҖИН Валентина