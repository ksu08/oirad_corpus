Төвдин сойлын цутхлң
17-09-2014, 16:30 | Таңһчин зәңгс
Давсн долан хонгин чилгчәр Элст балһсна 5 микрорайонд Төвдин сойлын цутхлң секгдв. Бурхн Багшин Алтн сүмин зурхач Лобсанг Гьяцо эн цутхлң секх седвәр татсмн. Цутхлңгин ул деер бичкн музей үүлдҗәнә. Энд төвд келн әмтнә бәәдл-җирһллә, сойлла, тууль-тууҗла таньлдҗ болхмн. Цааранднь иигәрән төвдин нертә кесг зурачнр, көгҗмчнр, дуучнр, шүлгчнр ирх гиҗ зуралгҗана.
Цутхлң хойр давхр бәәшңгәс тогтсн бәәнә, хойрдгч давхрт дөрвн хора бәәнә. Музеяс нань цутхлңд мөргүлин хора бәәнә энд багшнр ном умшад, олн дунд цәәлһврин көдлмш давулхмн. Төвд кел дасхар седҗәх әмтн бас иигәрән ирҗ чадхмн. Цутхлң секлһнә байрт орлцсн, хурлын ламнр, болн Энткәс ирсн Дуге ринпоче ном умшцхав. Эн соньн керг-үүлдврт бурхн шаҗнд шүтдг әмтн орлцад халун, бүлән үгәрн йөрәв. Цутхлңгин һол күсл төвд болн хальмг әмтнә хоорндк хәрлцән батруллһн болҗана.