әмтнә бәәцин таал ясрулгдҗана
14-11-2017, 09:42 
Эндр өдр 4 муниципальн бүрдәцд олн давхр 19 герин орань ясгдсн бәәнә. 2 миңһн күүнә бәәцин кец-таалнь ясрулсмн. Ода намрин цагт салькн чаңһар көдлхлә, хур асхрад орхла, эднд әәһәд керг уга. Урдкла әдл хурла усн гермүдтнь ивтршго. Ясгдсн гермүдин оран аһунь ут турштан 18 миңһн дөрвлҗн метр тогтаҗана.
Ик Буурлд олн давхр нег герт капитальн ясвр кегдв. Лагань балһснд Баташовин уульнцд 12-ч тойгта гер, Жигулевин уульнцд 1-ч болн 7-ч тойгудта гермүдин орань ясгдв. Яшалтад болхла Трудовая уульнцд 2-ч, 4-ч, 13-ч, 27-ч тойгудта гермүдин ораһинь яссмн. Элстд
1-ч микрорайонд хуучн гермүд олн бәәнә. Тегәд чигн мел эн микрорайона гермүдт хамгин түрүнд ясвр кегдҗәнә. Җирдгч җилмүдт тосхгдсн 28-ч, 14-ч, 26-ч, 27-ч тойгудта гермүдин орань ясгдв. Тер мет хотл балһснд җирдгч җилмүдин чилгчәр, далдгч болн найдгч җилмүдин эклцәр эдлврт орулгдсн гермүдт капитальн ясвр кесн болдг. Эннь Клыковин уульнцд 132-ч тойгта герин, 2-ч микрорайонд 20-ч тойгта герин, Сусеевин уульнцд 9-ч тойгта герин, Губаревичин уульнцд 16-ч тойгта герин, 8-ч микрорайонд 9-ч тойгта герин, Ленинә уульнцд 271-ч тойгта герин ораһинь яссмн. Тегәд Ик Буурла, Лаганя болн Яшалтан райодын муниципальн бүрдәцст болн Элстд деер заагдсн гермүдин капитальн ясвриг иим тосхлтын организацс: "МАН" ООО (генеральн директор Н.Бембеев), "Водопроводсервис" ООО (генеральн директор Н.Мангаев), онц арһлач В.Малунов, "Альянс-Строй" ООО (В.Менкобушаев),
"Гарант-Строй" (генеральн директор А.Гаврилов), "Винклер" ООО (генеральн директор М.Сангаджиев), "Жилпромстрой" ООО (генеральн директор А.Трафимов), "Ремстрой" ООО (генеральн директор В.Муев) күцәсмн. Ясвр кегдсн олн давхр гермүдт бәәдг әмтн кесн
көдлмшинь таасҗ, тосхачнрт ханлтта седклән медүлв. Юңгад гихлә гермүдин ораһинь өдгә цагин сән чинртә, бат материал олзлҗ яссн болдг. Тегәд чигн хуучн гермүд шинрсн бәәдл һарч, цааранднь чигн олн җилдән зогсад бәәхнь маһд уга.
Элст балһсна 6-ч микрорайона 11-ч тойгта олн давхр герт лифт хамхрад, эдлврәс һарсмн. Эн йисн давхр герт медәтнр, бичкдүдтә өрк-бүлмүд, эрмдгтә улс чигн бәәнә. Ут цагин эргцд лифт көдлҗәдго учрар деерк давхрмудт, нег үлү 8-9-ч давхрмудт бәәдг ямаран зовлң эдлҗәхинь ухаллт. Өдр болһн хот-хоолан авхар лавкд одх кергтә. Тегәд чигн көгшн улст давшурар бууһад, дәкәд деегшән давшад һархд ямаран җаңһрта болна. 2017 җил төгстл 6-ч микрорайона 11-ч тойгта герт лифтин оборудованиг сольҗ, ясврин
көдлмш дуусх зөвтә. Тегәд эн герин әмтнд байрлх саам удлго эрк биш учрх гиҗ сангдна. Тер мет эн җил чилтл Яшалтад Трудовая уульнцд 6-ч тойгта герин ораһинь капитальн кевәр ясчана. 2017 җилд олн давхр гермүдт капитальн ясвр келһнә йовудыг тосхлтын халхар "Патриот" ООО гидг организац (генеральн директор Б.Немгиров) бүрткҗәнә.
Маргарита АРЗАЕВА