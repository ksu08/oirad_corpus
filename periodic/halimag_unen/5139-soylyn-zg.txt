\u0421\u043e\u0439\u043b\u044b\u043d \u0437әң\u0433
15-02-2017, 14:29 
Көглтин Даван өөнд нерәдв
Хальмг госуниверситетд шүлгләнә фестиваль болв. Хальмг улсин шүлгч Көглтин Даван йирн тавн җилин өөнд тернь нерәдгдв. Фестивалин кемҗәнд журналистикин факультетин оютнр Хальмг таңһчин ачта артистк, әрәсән олн дундын сурһуль-эрдмин күндтә көдләч Валентина Арсановала харһв. Көглтин Даван шүлгүд энүнә җирһлд ик орман эзлснә тускар, делкәд нер һарсн
шүлгчлә харһҗ йовсна тускар оютнрт эн келҗ өгв. Арвн нәәмн җилд 17-ч тойгта Элстин дундын школд урн үгин студий һардад, сурһульчнрт шүлгләнә сәәхн эрдмәс дасхҗ йовсн күндтә багшин болн нертә артисткин тодлвр болн умшҗ өгсн шүлгүднь оютнрт таасгдв. Профессор Раиса Дякиеван седвәрәр бүрдәгдсн шүлгләнә харһлт соньн болв. Көглтин Даван санлд нерәдгдҗ, үүдәвринь олн умшачнрт медүлҗ йовх билгтә артисткин сәәхн эрдмлә баһчудыг таньлдулв.

Шогч улсиг дөңнтн
"Хамдан" телеканалд шогчнриг йилһх соңсхвр эклҗәнә. КВН-д орлцҗ, олн дунд тааслт олсн баһчуд И.Сумьянов, А.Лиджиев болн А.Хулхачиев эдн шин төсв кех седвәр һарһв. Эдниг Элст балһсна администрацин баһчудын, туризмин болн спортын әңг дөңнв. Шогта келврмүдән
үзүлҗ командс тер төсвд орлцхмн. Элст балһсна болн таңһчин райодын школмудар йовад, эклц көдлмш кегдсмн. Тәвн күн орлцх гиҗ зуралгдҗана. Сурһульчнрас нань Саратовд болн Санкт-Петербургд сурчах оютнр орлцхмн гиҗ бүрдәһәчнр келнә. Келтә-амта болн шогч баһчуд хурц үгәрн болн нәрн шинҗәрн әмтнә оньг авлхар белдҗәнә. Эднә шог наад һурвн девсңгәр "Хамдан" телеканалд үзүлхмн. Шогин туст билгән йилһән сәәнәр үзүлсн команд 30 миңһн арслңга мөрә авхмн. Нань чигн орлцачнр мөрәлгдх гиҗ бүрдәһәчнр шиидсмн.

\u201cБаирчик болн энүнә үүрмүд\u201d
Телеканал "Хамдан" ода "Калмыкия" таңһчин зәңгллһнә агентствин медлд орсн бәәнә. Бичкдүдт нерәдсн соңсхвриг эдн эфирт үзүлхәр белдҗәнә. Тернь "Баирчик и его друзья" гиҗ нерәдгдхмн. әмтнә тоолврар иим соңсхвр йир кергтә болҗана. Дәкәд болхла әмтнә ик зунь соңсхврин һол дүриг Баир гиҗ дуудхмн гисн селвг өгчәнә. Тер учрар бичкдүдт нерәдсн соңсхвриг телеканалын көдләчнр белдҗәнә. Түрүн соңсхврнь бийән цевр-цер бәрлһнә төрт нерәдгдхмн. Баирчикла хамдан соңсхвр болһнд бичкдүд нег төрәр күүндҗ бийдән туста медрл авх гисн ицл бәәнә.

әмтиг соньмсулдг эрдм
Н.Пальмовин нертә Келн-улсин музейд дарани һәәхүл секгдв. "Дорд үзгин үнтә зөөр" гиҗ тер нерәдгднә. Японя болн Китдин искусствла таньлдулх һурвн зу һар кегдл болн үүдәвр эн һәәхүлд тәвҗ үзүлгдҗәнә.
Йириндән искусствд дурта болн ке-сәәхн тоотар соньмсдг улс Дорд үзгт кегдсн тоотар даңгин соньмсна. Мөөлүр шиләс болн үнтә нань чигн тоотас кегдсн сәәхн кегдлмүд дала цаг давсн бийнь әмтнә оньгиг эзләд бәәнә. Нәрн кевәр сиилвр һарһҗ, өңг-ширинь зүүцүлҗ кесн сав, нань чигн кегдлмүд күүнә нүднә хуҗриг хаңһана. Китдин Мин болн Цинь цагин кеерүлмүдлә, зургудла таньлдхд даңгин соньн болна. Ке-сәәхн тоотын чинр цаг давсн бийнь чинрән геелго һәәхмҗтә болдгинь японск урн билгтә улсин һарар кегдсн тоотыг хәләхлә медгдәд бәәнә. Торһн эд деегүр зургдсн зургуд йир соньн. Китдин урчнрин кезәнк үлд ямаран бәәсинь медхд, үзхд залу улст йир соньн болх. Ноһан өңгтә нефрит чолунас кесн кегдлмүд кезә чигн әмтнд таасгдҗ йовсмн. Дәкәд болхла нефритас кесн кегдл тана һарт туссн цагт тана бәәдл ясрна гиҗ тоолгдна. Тегәд Китд орн-нутгур одсн улс мел тиим чолунас кесн белг авч хәрхәр седнә. Соньн һәәхүл Элстд секгдв. Азийин хойр орн-нутгин һарин эрдмлә таньлдхар седҗәхлә, музейд одтн.

ҖИРһЛИН Кермн