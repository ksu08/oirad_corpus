Нег һазра улснь ханлтан өргнә
31-07-2018, 10:08 
Тиигәд наһц эгчиннь болн экиннь кергиг Наталья Менкеева цааранднь давулҗ йовна. Мел экән дурасн бас тиим шамдһа, шулун-шудрмг, арһта күүкд күн. Наталья хөр шаху җилин эргцд хулд-гүүлгәнә халхар көдлҗ йовна. Бийнь тоочин эрдмтә. Урднь Элстд Калмпотребсоюзин гүртм базд, онц эзнә лавкд олн җилдән көдлҗәлә. Тиигәд хулд-гүүлгәнә халхар ик дамшлт хоршаҗ авсмн. Зурһан җил хооран эврә керг секх шиидвр авч, үлдчн селәнд күүнә гер болн лавк хулдҗ авснь тер. Тиигәд баһ цагасн авн Элстд бәәһәд дасчксн баахн күүкд күн төрскн селәндән хәрү ирҗ бәәһәд, нег һазра улстан дөң-тусан күргҗәнә. Наталья әмтнд юн кергтәһинь, юуһар соньмсҗахинь учртан авч, олн зүсн эд-тавр авч ирнә. Тиигәд лавкд шин эд-тавр элвг болна. Дәкәд болхла Наталья сән чинртә хот-хол хулдна. Хулд кехәр ирсн күн болһнд оньган өгч, туслмҗ күргнә. Хулдачин көдлмш амр биш, өдр дуусн көл деерән бәәһәд, сууһад амрх цол болхш.
Селәнә әмтн лавкд ирхләрн, ю-бис күүндәд, шин зәңгәр хувалцад, адһм угаһар юм хулдҗ авна. Олнла ээлтә Наталья Михайловна даңгин эдниг байртаһар тосч, эднә неквринь сәәнәр хаңһахар шунна. Күүнд юн эс кергтә болна. Тегәд эн күүкд күн селәнә әмтнд кергтә болсн цагтнь компьютерәр цаас барлад өгнә, документсин харинь кенә, эрлһ чигн бичәд нөкд болна. Дәкәд болхла Наталья Михайловна сән чинртә эдәр орна девскр уяд хулдна.
Седвәртә күүкд күн күцсндән төвкнхш. Лавкаснь хол биш нег гер хулдҗ авад, тенд пекарнь секхәр бәәнә. Тер мет парикмахерск секәд, әмтнд туслмҗ күргхмн. Наталья Михайловна хойр күүктә, Айлана күүкнь Москвад деед сурһуль сурчана, Ангелина ода деерән бичкдүдин садт орна. Тегәд бичкн күүкнәннь төлә нааддг талвң бүрдәв. Терүгинь һартан өөтә дү күргнь Николай Антудинов тосхв. һанц күүкнь наадхм биш, селәнә бичкдүд бас наадхар нааран ирдг болв. Тиигәд дарунь эн талвңгин һазринь улм уудулад өргҗүлв, модд суулһад, тер һазриг төмрәр хашалв. Селәнә күүкдт нааддг шишлң орм уга, тегәд һаң халун уурад, серүн татад ирсн кемд бичкдүд энд олар хурна. Тиигхлә күүкдин шууган, җиңнсн дун, инәдн соңсгдна. Тиигәд арһлач Наталья Менкеева һанц бийиннь олз-ору хәәҗәхш, эврә селәнд таалмҗта бәәдл тогтаҗана. Тер мет бәәрн бичкдүдин садт болн селәнә гимназьд чигн буйнч седклин дөң күргнә.
Маргарита АРЗАЕВА