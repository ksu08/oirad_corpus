"Байруш" Гран-при шүүв
16-03-2017, 16:53 
Давсн амрлһна өдрмүдт Элстд үүдәгч төсвс бәәдл-җирһлд тохралһна "БлагоДа" гидг Цутхлңгин седвәрәр "Хальмгин сувсн" гидг
III Цугәрәсән марһан-фестиваль болв. Эн марһа давуллһнд Хальмг Таңһчин сурһуль-эрдмин болн номин, сойлын болн туризмин министерствс дөң-тусан күргсмн. П.Чонкушовин нертә искусствин колледжд болсн марһанд таңһчин булң болһнас бичкдүд ирв. Фестиваль олн номинацар давулгдв: һарин эрдмин, бииһин, дууна, классическ болн олн-әмтнә зевсгүдәр наадлһна, хореографическ билг-эрдм.
Олн-әмтнә зевсгүдәр наадсн бичкдүд дунд
Көтчнрә района бичкдүдин искусствин школын медлд үүлддг "Байруш" ансамбль (багшнь Гиляна Тикеева) ончрад, марһана ашар дииләчнрин тоод орв. 7-9 наста бичкдүд дунд болсн марһанд ансамблин бичкдүдин баг Гран-при, ах багнь болхла 1-ч орм эзләд, Дипломар болн медальмудар ачлгдв. Уйн наста домбрчнр хальмг айс цокад, жюрин гешүдин зүрк авлв.
Келхд, "Байруш" ансамбль таңһчин бәәтхә, Цугәрәсән марһаст күцәмҗтәһәр орлцна. Эдн Сочи, Санкт-Петербург балһсдт болсн фестивальмудт билг-эрдмән үзүлсмн. Селән һазрт бәәдг бичкдүд домбр цокдг дасад, марһас-фестивальмудт орлцҗ, билг-эрдмәрн нер һарч йовхд багш Гиляна Алексеевнан ик тәвц бәәнә. Дорас өсч йовх уйн билгтнр марһанд диилвр бәрснләнь эк-эцкнрнь болн үүрмүднь ик байрта бәәнә.

Мана зәңгч