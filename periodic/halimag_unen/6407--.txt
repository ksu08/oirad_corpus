"Кеедә" - бичкдүдт таасгдҗана
04-10-2017, 11:16 
Октябрин нег шинд Элстд бичкдүдин болн наснь дигт күрәд уга баһчудын театрмудын нарт-делкән фестиваль көдлмшән эклв. Эндрк һарц умшачнрин оньгт тусх кемлә фестивалин ик зунь давҗ одхмн. Болв иим ик чинртә йовдл яһҗ эклсинь бичлго бәәҗ болшго. Фестиваль ямаран соньн болҗахинь зуг хотл балһсна бичкдүд үзҗәнә. Таңһчин бичкдүд болхла, газет умшҗ, телевизор хәләҗ, ямаран нааддыг талдан келн улсин театрмуд үзүлдгинь медхмн.
Иигәд фестиваль ик байрин бәәдлд октябрин нег шинд эклв. Орлцхар зөвән өгсн театрмудын коллективс цугтан ирсн, зуг нег театр Казахстана Атыраусск областяс ирҗ чадсн уга. үдин хөөн Келн-улсин театрин өмнк талвңд кер һалзн хуцан унсн, өөрән дала хө дахулсн Кеедә өвгн гиичнриг тосҗ авв. Келн- улсин туулин соньн дүр билгтә артист Очр Такаевин бүрдәсн өвәрц болн сергмҗтә бәәдләрн әмтнд таасгдҗ, ик урмдта болв. Шогта, инәдтә Кеедә әмтиг, тер тоод талдан театрмудын артистнриг тосҗ авад, хальмг туулин делкәд тедниг орулсн болв. Дарунь цуг гиичнриг болн ирсн улсиг театрин залд орх үрвр кегдв.
Энд фестиваль байрин бәәдлд секгдв. Хальмг театрин ах үйин нерн деерәс әрәсән ачта артист Иван Уланов ирсн гиичнриг йөрәлин үгәр тосад, фестивалин үүлдврт цаһан хаалһ дурдв. Москваһас ирсн театральн нертә шалһач Валентина Федорова, Уфаһас ирсн Рустем Хакимов күндтә гиичнрин нерн деерәс фестивалин эклцлә цугтаг йөрәһәд, хамцу үүлдвр туста болтха гиҗ дурдв. Таңһчин сойлын болн туризмин министрин дарук Николай Санджиев фестивалин ик чинриг темдгләд, цуг эн үүлдвр үүдәгч күцәмҗәрн байн болтха, гиҗ йөрәв.
Басңга Баатрин нертә Келн-улсин драматическ театр әрәсән СТД-н грант шүүҗ авад, эн фестиваль давулҗана. әрәсән олн келн улсин драматургийла, театрмудла, искусствла таньлдулҗах фестивалин нилчнь йир ик болҗахиг фестивалин бүрдәһәч, Келн-улсин Хальмг театрин генеральн директор Галина Шураева ончлҗ темдгләд, өсҗ йовх үйнрт шагшавдын болн эстетическ сурһмҗ өглһнд фестиваль зөвтә тәвцән орулх гиҗ иткүлв.
Фестивальд орлцхар ирсн улст хальмг улсин билг-эрдмлә таньлдулсн концерт йир соньн болв. "Бамб цецг" ансамбль, "Өөрднр" бииһин театр, А. Цебековин нертә Государственн хор, бичкдүдин бииһин "Тюльпанчик" ансамбль концертд орлцв. Хальмг Таңһчин ачта артистк Наталья Гаданова концертиг һардҗ давулв.
"Театральн харһлтс" гидг нертәһәр болсн байрин нәәрт ирсн гиичнр болн тосҗ авчах театрин артистнр ду-бииһән биилҗ, хоорндан өөрхн таньлдҗ, сергмҗтәһәр амрв.
Фестивалин йовудт өдр болһн хойр наадн үзүлгдҗәв. Ар үзгин Осетин "Саби" театр "Жили-были" наадыг үзүлв. Уйн наста хәләһәчнрин Азербайджанск театрин "Майский жук" гидг наадн чигн Элстин бичкдүдт таасгдв. Саранск балһснас ирсн Келн-улсин драматическ театрин "Злой Тенгу" гидг көгҗмин туулиг бичкн хәләһәчнр оньган өгч хәләв. Мордовск эн театр фино-угорск келн-улсин түрүн фестиваль бүрдәсмн. Тиигәд нег-негән соляд, Басңга Баатрин нертә театрин тәәз деер Марийск, Чувашск театрмуд нааддан үзүлв.
Хальмгас хойр театр фестивалин йовудт билг-эрдмән үзүлв. Тернь - Басңга Баатрин нертә Келн-улсин театрин "Далн хойр худл" гидг наадн. Драмин болн шог наадна республиканск орс театрин Балакан Алексейин "Цветок волшебный Алтн зул" наадыг үзүлв.
Фестивалиг бүрдәсн театр асхн болһн эврә нааддан ирсн гиичнрт үзүлв. Тернь - "Араш", "Дождись меня\u2026", "Я - Будда" наадд. Гиичнр хальмг театральн искусствла таньлдв. Олн хәләһәчнр болхла, дурта театрин нааддыг дәкн нег үзх арһта болв.
Бичкн хәләһәчнриг олн келн улсин театрмудын нааддла таньлдх таал тогталһнд Келн-улсин театр Элст балһсна администрацин сурһуль-эрдмин заллтла өөрхн нөкцҗ үүлдв.
Фестивалин хойрдгч өдр "Калмыкия" РИА-д болсн пресс-конференцд театральн шалһач Валентина Федорова, Рустем Хакимов, Келн-улсин театрин художественн һардач Борис Манджиев, Мордовск театрас Светлана Дорогайкина, Ар үзгин Осетин театрас Андрей Кокоев, Марийск театрас Олег Иркабаев, Азербайджанск театрас Бахрам Османов орлцҗ, театрмудын тускар, авч ирсн нааддын тускар келҗ өгв.
Иргч үйнр цуг халхин медрлтә болн сән сурһмҗта болсн деерән ке-сәәхниг меддг болн шагшавдын чик хәләцтәһәр сурһлһнд театр ик чинр зүүдгиг фестиваль йилһән сәәнәр үзүлв. Эндрк бичкн хәләһәчнр маңһдурк орн-нутгин иргнмүд болҗах дааврин чинриг Элстд болсн "Кеедә" гидг бичкн хәләһәчнрин нарт-делкән фестиваль иткмҗтә кевәр үзүлҗәнә.

Галина ХЕЙЧИЕВА