Гермүдин эргндк бәәдл ясрулгдх
06-12-2017, 11:01 
Түрүләд дулаллһна кем яһҗ давҗахин тускар эн келҗ өгв. Урдк кевәрн эртәснь котельнсин, дулаллһна турвасин ясвр кегдв. Зуг "Коммунальник" гидг залврин компаньд һардач сольгдҗасн учрар эн организац иим дааврта кемд белдвр кесн уга бәәҗ. 6-ч, 7-ч, 8-ч микрорайодын кесг олн давхр гермүд дула уга үлдн гив. Республиканск залврин компань, нань чигн залврин компаньс октябрь сард дула өглһнә турвасинь ясҗ, үвлд белдсмн. Залврин компань мууһар көдлҗәнә, һардачинь көдлмшәснь сулдхтн гиҗ әмтн неквр тәвнә. Болв залврин компань туслмҗ өглһнә үүлдвр күцәдг зөвшәлин цаасинь хәрү авад, көдлдгинь уурулхд амр биш. Энтн ЖКХ-н туст бүртклһ кедг организацс эднә көдлмшиг шалһад, кесг дәкҗ зарһлцх кергтә болҗана. Олн давхр гермүдин әмтн цуглрад, олна хургт хоорндан үгцәд, оңдан залврин компань бийснь шүүҗ авч чадҗана. Элстд гер дотрнь киитн, дула мууһар өгчәнә гисн төрәр эрлһс әмтн ода деерән бичҗәхш.
Ниднәһәс авн Ик Буурлд болн Цаһан Амнд олн давхр гермүд автономн дулаһар экләд теткгдв. Ик Буурлд - 154 патьр, Цаһан Амнд - 200 патьр автономн кевәр дулалгдҗана. Энтн газ әрвнәр олзлгдна, һаза дулан болхла, газиг баһрулҗ болҗана. Болв экн авгтан эн селәдин олн давхр гермүдин әмтнә зәрмнь үнтә болв чигн урдк бәәдләрн патьрмудан дуладххар седв. Учрнь юундв гихлә, эннь централизованн дулаллһнд туслмҗин мөңгән эс өгв чигн патьринь дулалад бәәнә. Тегәд чигн кесг әмтн туслмҗин мөңгән өглго ик өр кесмн. Ик Буурла болн Цаһан Амна муниципальн бүрдәцс әмтиг дулаллһна оборудованяр теткв. Тиим оборудовань эс авч чадсн әмтнд электрокүчәр көдлдг дулаллһна оборудовань йилһҗ өгсмн.
Элстд усна турвас хуучн, эвдркә, кезә эдниг сольҗ шинрүлхмн гисн сурвр өггдв. Энтн йир нәрн төр. Эн төриг хаһлхин төләд кесг сай мөңгн кергтә. Эн туст федеральн бюджетәс дөңцл мөңг өгчәхш. Зуг инвестормуд эн кергт мөңгән һарһҗ, эн бәәдлиг ясрулҗ чадҗана. Болв эн туст үүлдх компаньс ода деерән олдгдҗахш. Эн җил "Элиставодоканал" МУП усар тетклһнә турвасин ясвр кев.
Мана таңһчд капитальн ясврин программ күцәлһнә йовудт 54 олн давхр гер ясгдв. Эн җил темдглсн зураһар 19 герин ораһинь яссмн. Ясврин көдлмшин төлә йилһсн мөңгн әрвнәр олзлгдад, дәкәд немр герт ясвр кех арһ учрв. Тегәд эн мөңгәр Яшалтад нег гер ясгдв. Тер мет эн программар Элстд 6-ч микрорайона 11-ч тойгта герт лифтс сольгдҗана.
Шин җилд Аршан селәнд ус орулхмн, бюджетәс эн кергт мөңгн йилһгдх. Зуурнь олн үртә өрк-бүлмүдт, нань чигн льготн багин улст йилһҗ өгсн һазрин участкуд бәәнә, тегәд эдн бас усар теткгдх чигн. Элстин ар үзгт бәәх уульнцсиг газар тетклһнә көдлмш цааранднь давулгдх. Лаганьд "әрәсән өмн үзг" гидг федеральн программар шин микрорайог тосхсмн. Болв эн программ төгсәд, мөңгн дәкҗ йилһгдҗәхш. Энд хату девскртә хаалһ уга. Кезә эн төр хаһлгдхнь медгдҗәхш, юңгад гихлә дала мөңгн кергтә. Болв "Балһснд сән кец-таалта бәәдл тогталһн" гидг государственн программар Лагань-сити микрорайонд олн давхр гермүдин эргндк бәәдлиг ясрулх арһ бәәнә.
Эн туст ирлцңгү программ батлгдсмн. Болв эн программд сольвр орулгдсн бәәнә. Эн җил программд орлцҗасн гермүдин әмтн бас ясврин көдлмшт орлцх зөвтә бәәсмн. Ирх җилд әмтн хүв мөңгән орулх зөвтә. Муниципальн бүрдәцс эн кергт йилһгдсн мөңгнә 2/3 хүвнь олн давхр гермүдин эргндк бәәдлинь ясруллһнд, 1/3 хүвнь олн әмтн амрдг һазриг ясруллһна көдлмшт һарһх зөвтә билә. Дарук җилд эн мөңгиг эврә шиидврәр хуваһад, эн кергиг күцәхмн гив.
Маргарита АРЗАЕВА