Оютнрин билг-эрдминь үнлв
04-04-2017, 15:28 
Хальмг университетд оютнрин медрлинь гүүдүллһнд, мергҗлтинь өөдлүллһнд һол оньган өгнә. Таңһчин һоллгч вузд сурчах баһчуд дамшлтан өргҗүлҗ белдврән ясрулҗана. Эн күцллә ирлцәтәһәр март сарин 29-д Хальмг ГУ-н номин библиотекд университет төгсәҗәх баһчудын төлә эрдмин мергҗлтин фестиваль болв. Цуг факультетмүд энүнд орлцҗана, тегәд эн керг-үүлдвр хойр өдртән болв. Педагогическ кадрмуд белдлһнә түрүн площадкин үүлдврт школмудын директормуд, олна болн профсоюзин организацсин элчнр, университетин багшнр болн оютнр орлцв.
Фестивалиг нүр үгәр таңһчин Улсин Хуралын (Парламентин) Ахлач Анатолий Козачко секәд, орлцачнриг йөрәв. Эндр эн фестивальд иргчдән олн зүсн предметәр багшин үүлдвр
күцәх 13 күн тооцаһан өгч, маднд билг-эрдмән болн хоршасн дамшлтан үзүлх. Ода медәтә багшнр ачта амрлһнд һарчана, тедниг баһчуд сольх зөвтә. Баһ наста багшнриг бидн дөңнх
зөвтәвидн. Элстд эднә төлә шин гермүд тосхх кергтә.
Дәкәд сурһуль-эрдмин министрин дарук Татьяна Питкиева үг авад, эн фестивалин чинринь онц темдглв. Баһ наста багшт тәвдг неквр җил ирвәс нәрдәд йовна. Тиим болв чигн эдн школын кесг керг-үүлдврт орлцҗ, сурһульчнрин билг-эрдминь цуг предметәр өөдлүлҗ, теднә белдвринь ясрулҗ сән күцәмҗ бәрҗ көдлҗәнә. Эдниг Хальмг ГУ-д сәәнәр дасхҗ белднә.
- Оютнрин, иргч специалистнрин профессиональн мергҗлтиг өөдлүлх зөвтә эн фестиваль хойр өдртән болҗ предприятьмүдин, учрежденьсин һардачнрт мана төгсәһәчнрин цуг халхин белдвриг үзүлх зөвтә, тер күцлтәһәр бидн кесг марһа эн фестивалин кемҗәнд чигн, сурһулин йовудт чигн бүрдәнәвидн, специалистиг цуг халхар белдлһнә һол күцлнь тер болҗана,- гиҗ Хальмг ГУ-н ректор Бадм Салаев келсн үгдән темдглв. Фестивальд райондас школмудын элчнр ирсн йовдл байрлулҗана. Оютнр үүдәлтин, шинҗллтин көдлмшин ямаран дамшлт авсан гиичнрт үзүлх гиҗ ректор келв.
Дарунь фестиваль-марһанд орлцҗах багшнр болх кесг факультетмүдин оютнр һарч ирәд девизән келәд, гиичнрт хөв-кишг дурдв. Цааранднь эдн неҗәдәр һарч ирәд, школд олзлх методическ эв-арһс, эрдмән яһҗ меддгән үзүлв.үлгүрнь, һазадын келнә филологин оютн Дельгир Санджиева өрәл җилдән китд кел Китдт дассмн, англь келнә багш чигн эн болҗана.
Орс келнә болн литературин багш болх Анжелика Гангуева селән һазрт көдлхәр бәәнә, яһад гихлә тенд күүкд һольшг, сән заңгта,багшин үгд оньган өгч, медрл авхар зүткнә гиҗ эн тоолҗана. Эврән Анжелика селән һазрт өсҗ боссмн. Хар һазра района Сарул селәнә школд багшин дамшлт авсмн. Марһанд медҗ авсн эв-арһан ирсн гиичнрт үзүлҗ сән белдврән медүлв.
Физикин, математикин болн зәңгллһнә технологийсин факультетин оютнр эн фестивальд шунмһаһар орлцҗ, күндтә гиичнрин сурврт дигтә хәрү өгв, кичәлд олзлдг кесг шин эв-арһла таньлдулв. үлгүрнь, 1-ч курсин магистр Байрта Боваева ода 18-ч тойгта школд көдлҗәнә, кичәлд эсв түргәр яһҗ кедгинь, шин төриг яһҗ цәәлһхинь үзүлв.
Эдниг үүрмүднь, багшнр, факультетин декан Елена Сумьянова фестивалин йовудт дөңнҗ күцәмҗ дурдҗасмн. Математикин болн физикин багшнр болх баһчудын медрлинь, белдвринь школын директормуд өөдәнәр үнлв. Ода школмудт математикин багшнр күртҗәхш, тегәд 3-ч курсин оютнр школд цаг зуур багшлна, тер учрар селәнд, балһснд чигн факультетин
төгсәһәчнриг теңкән угаһар күләҗәнә.
- Сурһульчнр баһ наста багшнрт дурта, тегәд кадрмудын төр ик чинр зүүнә. Болв мана школд ода 37 багш көдлҗәнә, кадрин төр манад сәәнәр хаһлгдсн бәәнә, тегәд сурһульчнрин медрл, кичәл өглһнә, немр занять келһнә чинр өөдләд йовна. Манад цуг багшнр үүдәгч кевәр
көдлнә, КГУ төгсәсн багшнр чигн бәәнә. Профилин сурһуль-эрдмин, багшин белдврин төр цаг ирвәс улм ик чинр зүүһәд бәәх,- гиҗ Элстин лицейин директор Ирина Кавкишева келв.
- Хальмг университетин һардврт бидн ханлтан өргхәр седләвидн, мана школын багшнр һоллгчдан Хальмг ГУ төгсәсн специалистнр. Җил болһн гилтә мана төрскн вуз төгсәсн баһчуд мана школд ирҗ көдлнә. Давсн җил англь болн орс келнә багшнр ирлә. Тегәд специалистнриг белдлһнә чинрнь мана һоллгч вузд йир сән, - гиҗ Элстин 15-ч школын директор Арслан Эрендженов келв.
Тиигәд фестивалин түрүн өдр давв. Эн өдр "Государственн болн муниципальн залвр", "Экономика" гидг профильмүдин болн дарук өдртнь, аграрн болн СПО-н (дундын профессиональн сурһулин) факультетмүд төгсәһәчнр университетин талдан площадкст авсн белдврән үзүлв. Предприятьмүдин һардачнр эднә дамшлтынь өөдәнәр үнлв, яһад гихлә оютнр производствла шахмар залһлдата, эдн кезә чигн производствд одҗ дамшлт хоршана. Тегәд фестиваль таңһчин һоллгч вузин болн производствин олн халхин нөкцлтиг бас нег медүлҗ специалистнриг белдлһн сән йовудтаһар күцәгдҗәхиг иткүлв.

ТүРВәН һуна
И.Березовскаян цоксн зург