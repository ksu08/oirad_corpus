Бичкдүдиг эмнхин төлә
14-06-2018, 10:48 
- Таңһчин бичкдүдин медицинск Цутхлңгин һардврла күүндәд, ямаран оборудовань кергтә болҗахин туст специалистнрин сүв-селвгиг учртан авч эн оборудовань хулдҗ авгдсмн. Энтн өөдән чинртә болн өдгә цага арвн һурвн оборудовань болҗана. Шин аппаратмуд зуурм төрҗ һарсн нилхдин эрүл-менд батруллһнд туста болх гиҗ ицҗәнәвидн. Болзгаснь урд төрҗ һарсн нилхд эрк биш специалистнрин хәләврт бәәх зөвтә, эднд шишлң эмнлһн кергтә болна. Цутхлңд көдлҗәх эмчнр өөдән дамшлтта специалистнр болна, ода эднд иим оборудовань олзлҗ көдлхд тааста болх,- гиҗ Марина Алексеевна хувалцв.
Медицинск Цутхлңгин көдләчнр күндтә гиичнрт ханлтан өргҗ, зуурм төрҗ һарсн нилхдин әм аврлһнд, эднә эрүл-менд батруллһнд туста болх гиҗ темдглв. Тиигәд, нидн 650, 720 грамм чиңнүртә нилхд төрҗ һарсн билә, цуһар эдн эмчнрин хәләврт чаңһрад, әмд-менд бәәнә. Ут тоодан давсн җилд иим 23 нилх эн Цутхлңд чинртә эмнлһ авв.
Эмнлһнә учрежденьд өдгә цага оборудовань бәрүлҗ өглһнә керг-үүлдврт таңһчин эрүл-менд харлһна министрин үүлиг цаг зуур дааҗах Юрий Кикенов орлцв.
Тер өдрин бийднь Е.Воронин болн М.Мукабенова "Бичкдүдин гер" гидг учрежденьд одад, халун усар тетклһнә шишлң оборудовань белглв. Учреждениг халун усар әәмшг угаһар тетклһнә оборудовань хулдҗ авлһнд 1 сай 200 миңһн арслң йилһгдсмн.

ДООҖАН Наталья