Шин школыг бүрткв
21-10-2017, 09:24 
- Школын герт дулан орулгдв, һаза стадиона өөр хаалһ тосхҗана, актов залд ә-шууга баһрулдг шишлң панельмүд углҗ тәвгдв, - гиҗ "Алексстрой" тосхлтын компаня һардач Александр Бамбушев цәәлһв.
Цааранднь правительствин Ахлач классмуд болн кабинетмүд, тер тоод химийин кабинет хәләв, энд бас сурһульчнрин суудг ширә болһнд усн орулгдсн бәәнә. Тиигчкәд нань чигн шишлң оборудовань энд углҗ тәвгдв, дәкәд чигн шин тоот нааран орулгдх.
Наадк йирин классмудт партмуд болн сандлмуд, интерактивн самбр, жалюзи, йирин самбр болн таблиц үзүлдг онц экран углҗ тәвгдсн бәәнә, классмуд цугтан у, сарул, энд сурхд йир таалта-таасмҗта болхмн. Тиим 42 интерактивн самбр цуг классмудт тәвгдсн бәәнә. һаза бәәдг стадиониг, географическ площадкиг, дорожксиг Игорь Зотов хәләв. Энд ода чигн көдлмш кегдә бәәнә. Удл уга энд урһа модд, тер тоод агч мод (клен), нань чигн урһмл суулһхмн, тиигхлә школын һазакнь улм сәәхрх. Ноһан бүркәцтә стадионд бичкдүд ирәд футбол наадна, удл уга болхла шин школын сурһульчнр энд олн зүсн марһаһан кеҗ, физкультурин кичәлд нааран ирх.
- Энтн 21-ч зун җилин школ болҗана, цугнь энд шин, өдгә цагин нәрн оборудовань, лингафона кабинетмүд энд тәгдҗәнә. Эн этнокультурн школд нег миңһн сурһульч сурх, ода деерән 800 сурһульч нааран ирҗ сурһуль сурх санаһан медүлсн бәәнә. Шин школд занять ноябрь сарин эклцәр, намрин амрлһна хөөн эклх, -гиҗ журналистнрт Игорь Александрович келв. Правительствин Ахлачин темдглсәр, шин школ таңһчин сурһуль-эрдмин нег ик цутхлңнь болхмн, энд багшнр дамшлтарн хувалцҗ, семинармуд, конференцс кех.
Тер мет Элст балһсна администрацин толһач Очир Нохашкиев журналистнрт тоолвран медүлв: "Балһсна школмудын спортивн кесг марһан энд бүрдәгдх, тегәд шин школ сурһульчнрин эрүл-менд батруллһна ик цутхлң болхнь лавта. Шин школын багшнрин хань тогтагдсн бәәнә. Тиим өдгә цагин кев-янзта сәәхн школмуд Элстд улм икәр тосххин төлә бидн цугинь кехвидн. Эн шин этнокультурн школын гер федеральн болн таңһчин бюджетин мөңгәр тосхгдҗана, тегәд иргчдән тиим школмуд цааранднь тосхгдх гиҗ нәәлҗәнәвидн.
үлгүрнь, Элстин өмн үзгин районд болн 4-5-ч микрорайодт бәәдг күүкдин төлә шин хойр школ тосхх кергтә. Ода деерән эднд эврә школ уга, тегәд эдн балһсна цутхлңгин 3-ч болн 4-ч микрорайона 21-ч тойгта сурһуль-эрдмин учрежденьст орна. Тернь ода баһдҗана, тегәд чигн бидн классическ гимназьд эклц классмуд секвидн. Удл уга эдлврт орх эн шин школ бас 8-ч микрорайона школмудт сурһульчнрин тоог баһрулҗ тенд сә таал тогтах арһ өгчәнә",- гиҗ хотл балһсна администрацин толһач темдглв.
Тер мет шин школыг сурһуль-эрдмин министрин дарук Татьяна Питкиева, балһсна администрацин толһачин дарук Денис Ишкеев болн Элстин сурһуль-эрдмин заллтын һардач Людмила Минькова хәләҗ, журналистнрин сурврмудт хәрү өгв.


ТүРВәН һуна