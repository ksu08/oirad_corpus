Төрскән харсач
22-02-2018, 13:54 
Таңһчд үүлддг әрәсән ФССП-н Заллтд көдлҗәх Арслң Коняевиг Төрскән харсачин Өдрлә хамгин түрүнд Анна авальнь, Арлтан болн Артем көвүднь йөрәҗ, белгән нерәдх. Дурта эрдмәрн көдлҗ, өрүнд көдлмшүрн адһҗ йовхла, асхнднь гертнь ниитә өрк-бүлнь көдлмшәснь күләдг болхла, тиим күн хөвтә гиҗ сангдна. Мел тиим улсин негнь Арслң Владимирович мөн.
Арслң Коняев 2004 җиләс авн зарһин приставмудын цергллтд көдлҗәнә. Бийнь үстин района Цаһан Амн селәнд төрсмн, тегәд Элстд деед сурһуль төгсәснә хөөн эврә һазртан хәрү ирҗ, ОУПДС-ин приставар экләд көдлв. Зарһин үүлдврин диг-дараг теткҗ үүлддг бәәсмн. Өдгә цагт болхла Элстд, таңһчд үүлддг ФССП-н Заллтын дежурн әңгд, көдлнә. Арслң Коняев дамшлтта, өөдән мергҗлттә, эврә кергән сәәнәр меддг көдләч. Төвшүн, сәәхн заңта, цаһан седклтә Арслңгиг хамдан көдлдг улс күндлнә. Эрдминнь халхар эн кезәд чигн физическ белдврән өөдлүлнә. Заллт бәәршлҗәх герт спортивн болн тренажерн зал бәәнә. Тегәд чигн энд көдләчнр цогц-махмудан батрулна. Арслң Владимирович Заллтын бүрдәсн цуг спортивн марһаст шунҗ орлцна. Эн кезәд чигн цогц-махмудан батрулна, эрүл-чик авг-бәрц бәрнә. Юңгад гихлә эн цергллтин элчнр эрүл-дорул, чадмг-чидмг, чаңһ-чиирг болх зөвтә.