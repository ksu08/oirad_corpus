Сәәхн седклин залян бичкдүдт белглнә
22-11-2018, 09:32 
Мана таңһчин школмудт олн җилин туршарт цуг арһ-чидлән өгәд, сәәнәр көдлҗ йовх багшнр олн бәәнә. Эднә негнь Элст балһсна Д.Н.Кугультиновин нертә дундын 17-ч тойгта школын хальмг келнә багш Валентина Бевикова мөн. Энүнә педагогическ стажнь 37 җил тогтаҗана. Валентина Байчеевна - билгтә, олн дунд тоомсрта багш.
Бийнь эн Баһ Дөрвдә Ханата селәнә өөр-шидр бәәх Шин гидг хотнд төрсмн, уңг-тохмарн Дунд Хурла күн. Шин хотнд 4 класс чиләҗ, Аршан Зелмн селәнә школд 5-ч класст орв. Тиигәд интернатд бәәһәд, энд сурад, школан төгсәснә хөөн Хальмг государственн университетд хальмг келнә әңгд орад сурв.
1981 җилд деед сурһуль төгсәҗ, хәрү Аршан Зелмн селәнд ирҗ, төрскн школдан күч-көлснә хаалһан эклҗ, 37 җилдән багшлв. Валентина Байчеевна үүдәгч кевәр көдлдг багш. Эн көдлмштән даңгин өдгә цагин сурһуль-эрдмин шин эв-арһ олзлхар зүткнә. Нер һарсн академик П.Эрдниевин үүдәсн УДЕ гидг педагогическ технологий бас таасҗ олзлна. Хальмг келнә кичәлмүд даңгин соньнар бүрдәгднә. Юңгад гихлә сән дидактическ материалмудыг, үзмр дөңцл багш кичәл болһнд эртәс белднә. Дәкәд кичәлмүд олн зүсн янзта болна. Энтн кичәл-марһан, кичәл-экскурсь болн нань чигн. Сурһульчнр кичәлин йовудт дала соньн юм медҗ авна.
Өдгә цагт селәнд көдлхд гиигн биш, энд сән таал уга. Эн учрар баһчуд селәнд көдлхәр седхш. Валентина Байчеевна селәнд баахн цагас авн экләд көдлсмн. Школд өдрин дуусн көдлчкәд, асхн ора гертән ирдмн. Селәнд бәәдг әмтнд һаза болн гер дотр кех көдлмш дала болдг. Тегәд энүг көдлмшәсн ирхинь күләлго герин көдлмшиг Александр Пюрвеевич авальнь болн күүкднь күцәчкдмн. Валентина Байчеевна болхла кичәлд белддг, сурһульчнрин девтрмүд хәләдг, темдгүд тәвдг. Дарунь кичәлд кергтә таблицс, зургуд чигн зурдг. Сө ора күртл, зәрмдән өр цәәтл чигн багш юм бичәд суудг билә. Өрүнднь багш дәкн школур адһдг. Йир дигтә даратаһар көдләд, олн җил давв.
Валентина Байчеевна шүүҗ авсн эрдмдән итклтә, бичкдүдт йир дурта. Сурһульчнриг соньмсулхар кичәлин йовудт хальмг ду дуулдг дасхдг билә. Классин һардач чигн болҗ күүкд-көвүдлә сәәнәр таарч, эднлә олн зүсн керг-үүлдврмүд бүрдәв. Соньн амрлһна асхн, ду-бииһин марһан, экскурсь, походт йовлһн болн нань чигн тоот күүкд-көвүдт уданд тодлгдснь лавта. "Җаңһр" баатрльг дуулвр даслһна болн домбр цокдг даслһна кружокудын занятьсиг чигн багш күүкдт таасгддгар бүрдәдг бәәсмн. Эн бичкдүдин ухан-седклинь медҗ, тедниг тевчҗ, цаһан седкләрн дөңгән күргнә. Сурһульч болһна билгинь цаглань илдкҗ, терүг цааранднь өргҗүлх арһ хәәдг багш. Келхд, энүнә сурһульч Бембя Манджиев таңһчин җаңһрчнрин марһанд нүүрлгч орм эзлдг билә. Тер мет өдгә цагт Əәдрхнә филармоньд көдлҗәх Няямн Шапиев үүдәгч марһаст ончрҗ йовла. Валентина Байчеевнан кесг сурһульчнрнь деед сурһульд орсн билә. Тедн дунд хальмг келнә багшин эрдм шүүҗ авсн күүкд бәәнә. Келхд, КалмГУ төгсәсн энүнә сурһульч Мира Эрдниева Элстд Хальмг этногимназьд хальмг келнә багшар көдлҗәнә. Багш Валентина Бевикован күч-көлснь өөдәнәр үнлгдв. Валентина Байчеевна Хальмг Таңһчин ачта багш, әрәсән олна сурһуль-эрдмин күндтә көдләчин нер зүүнә, олн зүсн Күндллһнә һашгудар ачлгдсмн.
Эн күүкд күн бийән хөвтәд тоолна. Наснаннь туршарт дурта эрдмәрн көдлнә, итклтә авальтаһан нег-негнәннь седкл медлцҗ, сән-сәәхн бәәнә, алтн болсн һурвн үрән өскҗ-босхҗ, кү кев. Ода эдн тавн ач-зеетә. Ууһн үрнь Баатр өрк-бүлтәһән Томск балһснд бәәнә, инженер-программистын эрдмтә, хамдан көдлдг улс дунд тоомср эзлнә. Пүрвә көвүнь һазадын орн-нутгт йовна. Кермн экләһән әдл багшин эрдмтә. Түрүләд хальмг келнә багшар көдлҗәсмн, хөөннь авалян дахад Москваһур йовҗ одсмн, ода тенд бас сурһуль-эрдмин халхд көдлҗ йовна.
Валентина Байчеевнан авальнь Александр Пюрвеевич һартан өөтә күн. Багшт юн чигн кергтә болна. Урднь селәнд көдлҗ йовсн цагт кабинетд эс гиҗ ямр нег керг-үүлдврт кергтә болдг хамг тоотынь авальнь кечкдмн. Александр Пюрвеевич нөкд болад, ишкә гер чигн кеһәд, көдлмштнь даңгин нөкд болдг билә. Баатр көвүнь хол һазрт йовв чигн компьютерар керг-үүлдврин презентац кеһәд һарһчкдмн. Эрдем ач көвүнь цуг марһаст, керг-үүлдврмүдт шунҗ орлцдмн. Тиигәд өрк-бүлнь Валентина Байчеевнаг кезәд чигн дөңндмн.
Ниднәһә Бевиковихнә өрк-бүл Элстүр нүүҗ ирв. Өдгә цагт Валентина Байчеевна балһсна 17-ч тойгта дундын школд эклц классмудын сурһульчнрт хальмг кел дасхна.
Валентина Байчеевна седвәртә, шунмһа, төрскн келндән хару күн. Элстүр нүүҗ ирхләрн "Хальмг келнә асхн" гидг клубд ордг болв. Хальмг кел хадһллһна болн делгрүллһнә Саңгин гешүд олна керг-үүлдврмүдт орлцҗ дөң болхиг сурна. Тегәд Валентина Байчеевна Цаһан Сарин өмн өргнд "Маленькие Эйнштейны" клубд ордг бичкдүдин төлә боорцг келһнә мастер-класс давулв. Цаһан Сарин байрин тускар тодрхаһар келҗ өгв. Дарунь һуйр элдәд, Цаһана зүсн-зүүл боорцгуд кеҗ, терүнә нердин учр-утхинь цәәлһв. Тер мет Валентина Байчеевна Москвад күрәд, тенд бәәх хальмг баахн өрк-бүлмүдин төлә бас тиим керг-үүлдвр давулв. Намрар хальмг келнә клубин үрврәр Санкт-Петербург балһснур одҗ, тенд баһчудт болн бичкдүдт Зулын өмн өргнд эн байрла залһлдата авъясин тускар келҗ, яһҗ эн байриг темдглдгиг, насна оңһц яһҗ кедгиг үзүлх.
Валентина Байчеевна "Маленькие Эйнштейны" клубла бат залһлда бәрнә. Эн зунар клубин ул деер секгдсн амрлһна лагерьт бичкдүдин төлә "Хальмг Таңһч - мини Төрскн" гидг төрәр хальмг келнә занятьс давулв. Арвн өдрин эргцд лагерьт орсн бичкдүд хальмгаһар сәәхн келдг дасв. Баахн улс үрн-садтан төрскн кел дасхар шунҗахнь энтн ончта, күндтә йовдл мөн. Төрскн келндән хару Валентина Байчеевна бийнь олнла ээлтә, һо-һольшг авг-бәрцтә, тиньгр заңта күн, бичкдүдлә олн зүсн наадд давулҗ, ду дуулҗ, төрскн келәр соньмсулхар зүткнә. Күүкд-көвүд таастаһар энүнә занятьст орҗ, хальмг кел дасна.

Маргарита АРЗАЕВА