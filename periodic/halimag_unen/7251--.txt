Нертә номтын санлынь тевчәд
06-02-2018, 09:54 
Урубджур Эрдниев, нойнахна уңг-тохма күн, бичкн цагтан өнчрәд, му үзәд йовҗ өсәд-босад тахшад ирсмн. Бичкнәсн авн медрл авхар, сурһуль дасхар зүткҗ йовла. Сурһульта, эрдмтә болад, олн әмтнд ач-тусан күргх әрүн күслтә бәәсмн. Номт болхас урд энтн хальмг гисн нерән өөдән бәрҗ, дәәнә, цааҗллһна күчр-күндиг дааҗ һарсн болдг. Өдгә цагт нег һазра улс - нойнахн нертә номт, этнограф, хальмг тууҗин номин улынь тәвсн Урубджур Эрдниевар омг авч, бахмҗ кенә.
Школын багшнр болн сурһульчнр директор С.Д.Нюдльчиевин һардврт Урубджур Эрдниевин насн-җирһлин болн номин үүлдврин туск соньн экспозиц белдҗ, олна оньгт тусхав.
Шатрин марһа секлһнд номтын ачнр-зеенр Баатр Боромангнаев болн Герман Максимов орлцад, эврә аавиннь тускар ахрар келҗ өгәд, школд белг белглв. Тер мет спортын ветеранмуд, нойнахн Тимофей Найминов, Сергей Босхомджиев, һашун Бурһстын СМО-н толһач Анатолий Зунов, селәнә депутатнрин Хургин ахлач Виктор Бадмаев, Көтчнрә РМО-н администрацин баһчудын керг-төрин специалист Александр Обшиев, Ергенинск дундын школын багш Александр Овкаджиев, Троицк селәнәс ирсн спортын үүлдәч Баатр Потаев ахта үг келҗ, нертә номт Урубджур Эрдниевин тускар тодлврмударн хувалцв.
Эн түрүн турнирт Көтчнрә, Сарпан, Целинн райодын уйн шатрчнр орлцв. Марһана эклцәснь авн күүкд-көвүд тоолвртаһар, болһамҗтаһар наадв. Кен-негнь цөөкн минутд дөрлдҗәсн үүртән шүүгдв, наадкснь әдлдән наадҗ, кенәс чигн дор болшгоһар шунв. Бичкдүд соньн, зүткәтә наад үзүлв. Марһана йовудт эдн шатр наадлһар медрлән гүүдүлҗ, дамшлт авч, тал-талдан һазрас ирсн күүкдлә таньлдҗ, шин үүрмүд олҗ авснь лавта. Дамшлтта, мергҗлттә шатрчнр-тренермүд С.Левгеев, А.Овкаджиев болн Э.Чумудов турнирин зарһчнр болв.
Марһана ашар Целинн района Троицк селәнә дундын школын команд нүүрт һарв. Сарпа селәнә дундын школын сурһульчнр хойрдгч орм эзлв. Бас Целинн района Прудовск дундын школын команд күндтә һурвдгч ормд һарв. Багшнр дунд эн кезәңк наадар соньмсдг улс харһна. Эдн бас хоорндан дөрлдәд, хамгин мергҗлтәнь йилһгдв. Эннь Сарпаһас ирсн Борис Цабдыров, Шарнутын элч Валерий Даваев болн һашун Бурһстын бәәрн күн Сергей Нюдльчиев болҗ һарв. Бичкдүд дунд онц аш дигллһнә тооһар йилһән сән шатрчнр йилһгдв. Эннь Сарпан школас Баатр Кекеев, Троицк селәнә школас Байсана Пюрбеева, Прудовск школас Майя Филоненко болн Ергенинск школас Майя Джалаева. Тер мет бичкн шатрчнр Прудовск школас Нарн Сосаев болн Мингиян Болдырев, Троицкас Даян Чудяев болн Нарн Дорджиев, Көтчнрә гимназист Андрей Цеденов ахта соньн, сәәхн наад үзүлҗ, үзмҗтәһәр наадв.
Шатрар болсн ил турнирин дииләчнр болн орлцачнр Күндллһнә һашгудар, медальмудар болн белгүдәр ачлгдв.Тер мет марһана хамгин бичкн орлцач һашун Бурһста селәнә дундын школын 1-ч классин сурһульч Нимгр Манджиевд болн Шарнут селәнәс ирсн спортын ветеран Валерий Даваевд белгүд бәрүлҗ өгв. Турнирин бүрдәмҗин комитет марһа давуллһнд дөң-нөкд болсн номтын өрк-бүлд, Хальмг университетин ректор Бадм Салаевд, хамдан көдлҗ йовсн тууҗин факультетин номтнрт, Көтчнрә РМО-н толһач Валерий Очировд, һашун Бурһстын СМО-н толһач Анатолий Зуновд, элгн-садн Борис Маркаевд, Сергей Босхомджиевд, Джавуш Дорджиевд, Анатолий Нюдльчиевд болн Санҗ Нюдльчиевд әрүн седкләсн ханлтан өргҗәнә.
Киштя ГОДЖУРОВА