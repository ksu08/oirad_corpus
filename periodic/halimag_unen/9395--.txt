Иньгллтин концерт
05-12-2018, 09:46 
Зулын байрин өмн өргнд П.Чонкушовин нертә искусствин колледжин залд әрәсән искусствин ачта үүлдәч, Хальмг Таңһчин ачта артист, Хальмгин Герой, "Өөрднр" бииһин театрин художественн һардач Петр Надбитовин 80 җилин өөнд нерәдгдсн иньгллтин концерт болв. Терүнд "Өөрднр" театрин медлд үүлддг бичкдүдин студин болн Москва балһснас ирсн "Московия" ду-бииһин коллективин уйн наста артистнр орлцв.
Концертин эклцәр "Московия" коллективин һардач, әрәсән олн әмтнә артист Валерий Нестеров болн Петр Тимофеевич тәәз деер һарч, эдн олн җилдән нег-негән медҗ үүрлҗ йовхин тускар келв. Эдн сойлын институтд хамдан сурч йовсмн, нег-негнәннь үүлдврәр соньмсҗ, иньглгч залһлда бәрҗ йовна. Тиигәд, В.Нестеров "Танцуй и пой, Россия молодая" гидг фестивалин президент болна, тегәд энүнә үрврәр эн җил П.Надбитов марһана жюрин ханьд орсмн, "Өөрднр" театрин коллектив билг-эрдмән үзүлсмн. "Московия" коллектив дөч шаху җилдән үүлдҗәнә, терүнд 5-с авн 17 күртл наста күүкд орна. Коллектив әрәсән регионмудын сойл делгрүлҗәнә, эдн хуучн дуд дуулна, олн зүсн би биилнә.
Москваһас ирсн коллектив концертиг секв, дарунь бичкдүдин студин хамгин бичкн күүкд-көвүд сәәхн би биилҗ, күндтә гиичнрт цаһан хадг татв. Тиигәд хальмг авъясар иньгллтин концерт экләд, хойр часин туршарт болв. Орс, хальмг ду-би эн асхн олн хәләһәчнриг байрлулв. Дорас өсч йовх бичкдүд келн-улсин сойл хадһлҗ, билг-эрдмән делгрүлҗ үүдәгч халхар үүлдҗәхнь олн әмтнд байр-бахмҗ үүдәв.

Мана зәңгч