Мана теегин дууч
11-04-2018, 09:31 
Күндтә умшачнр, би таднд хальмг улсин ачта бичәч Балакан Алексейин тускар келҗ тадна санлытн сергәхәр седҗәнәв. Бичәч 1928 җилд, лу сарин 10-д Яндһа Мацга нутгт Шикрт хотнд төрсмн. Төрскән харсгч дән экхлд Алексей арвн һурвта бәәҗ. Хар көдлмш баһ насндан эклҗ кесмн. Моторист чигн, урч чигн, һосч чигн, зург цокач болҗ чигн цагтан көдлҗ йовсмн. Нам төмр хаалһд стрелочник болҗ бәәсмн.
Бичкндән сурһуль дасхар, медрл авхар икәр шундг бәәҗ. Киитн Сиврүр туугдсн хальмгуд дунд арвн тавта көвүн Алексей эктәһән, хойр дүүтәһән йовсмн. Тенд кесг түрү-зүдүлә харһсн бийнь, бичәч болх күсл зүүсмн, тер кергт энүнд нертә бичәч Сергей Сартаков дөң болҗасмн. Тиигҗ Балакан Алексей "Красноярский рабочий" газетд бичдг болв.
1957 җилд Алексей Гучинович хальмг теегүрн ирв. "Хальмг үнн" газетд литературн көдләч болв. Дәкәд хальмг дегтр һарһачин редактор болсмн. "Түрүн ишкдл" гидг очеркәр Балакан Алексей литературн хаалһан эклсмн. 1957 җиләс авн бичсн шүлгүднь, очеркснь, түүкснь хальмг болн орс келәр барлгдна. Түрүн шүлгүдин хураңһунь "Түрүн дун" гиһәд 1959 җилд барас һарсмн. 1963 җилд Советск Союзин баһчудын төлә һарчасн "Юность" журналд "һурвн зург" гидг түүкнь барлгдсмн.
Эн түүк делкән 24 келнд орчулад барлгдсмн. әмән өгн йовҗ Боря көвүн бичкн орс күүкиг үкләс һарһсмн. Хальмг көвүнә зөрмг йовдл олн умшачнрин зүрк авлна. Эн түүк 1994 җил хальмг келәр барас һарла. Орс келәр хойр дәкҗ арвн миңһн тиражтаһар һарсн болдг. Балакан Алексей олн шүлгүдин хураңһун, романмудын, түүкин, поэмсин болн наадн-пьесин түүрвәч мөн. Ут турштан зу һар үүдәвр бичҗ умшачнртан үлдәсн болҗана. "Җивртә баһ насн", "һольшг дун", "Түрүн дун", "Тег-мини эк" болн шүлгүдин нань чигн хураңһу барас һарсмн. Киитн Сиврин туск төрәр иим шүлгүд бичәч бичсмн: "Ханлт", "Атх һазр", "Ээҗ, сурҗанав" болн нань чигн үүдәврмүд.
Балакан Алексейин бичсн кесг шүлгүдт айс тогтагдад, дуунд тохрсмн: "Башанта - мана дурн", "Занда", "Бичкн космонавт", "Дарцг", "Элстин вальс" гидг дууднь олнд икәр темдгтә. "Элстин вальс" гидг дууг Балакан Алексей 1958 җилд бичсмн.
Элстин вальс, баһчудын вальс
Эргәд биилхд таалта айс,
Эңкр Элст зүркндм өөр
Эн балһсн - мини зөөр\u2026
Эн дууна тууҗнь иим: нег дәкҗ кинотеатрин өөр Балакан Алексей көгҗмч Чонкуша Петрла харһна. Элстин тускар шүлг-вальс бичх ухаһан Алексей келнә. Тиигхлә Чонкуша Петр бас эврә санаһан келәд, маңһдуртнь эн хойр билгтә улс "Элстин вальс" гидг ду бичәд һарһна. Эн дууг ода күртл әмтн дурлҗ дуулна. Бичәч Балакан Алексей иим романмуд бичсн болдг: "Алтн бумб", "Залу-зөрг", "Хаврин халун салькн", "Арвн һурвн өдр, арвн һурвн җил", "Буурл теегт", "Народный генерал" (Басан Бадьминович Городовиковин тускар). "Басан Городовиков" гидг марш бичнә, айсинь Эрднин Андрей үүдәсн мөн. Театрин төлә кесг наад-пьес бичҗ үлдәсмн.
Балакан Алексей кесг түүксин түүрвәч, тер тоод "Зарһим эврән кетн", "Түрүн дурн", "Саглр", "В степи орлиной" болн нань чигн тоот үүдәсмн. Цуг үүдәврмүдиннь һол төрнь - төрскн тег, олн әмтн. Тиигәд чигн Алексей Гучиновичиг теегин дууч гиҗ әмтн нерәднә, билг-эрдмнь хурц гиҗ медхмн. Цуг бичсн үүдәврмүднь онц эврә неквртә, олна җирһләс иштә үүдсн болдг. 1961 җиләс авн бичәчнрин Цугсоюзн ниицәнә гешүн болсмн.
Балакан Алексей - драматург: арвн дөрвн наадна түүрвәч. үлгүрнь, "Элстин вальс" - хальмг көгҗмин түрүн шог наадн. "Экин зүркн", "Иткл", "Правительствин даалһвр" "Спецпереселенцнр" болн нань чигн пьесмүд үүдәсмн. Бичәч - драматургчин бичсн зәрм наадд Барнаул, Улан-Удэ, Əәдрхн, Казань, Омск, Свердловск, Хабаровск, Ачинск, Абакан болн нань чигн балһсдын театрин тәәз деер тәвгдсмн.
1997 җилд хулһн сарин 17-д Элстд бәәдг Баруна улсан цуһараһинь эврәннь һазр-усн тал автобусар Балакан Алексей ачҗ йовла. Учрнь иим билә:Баруна нег ут-өргн уульнцд бичәч Балакан Алексейин нерн өггдсмн. Тиигхд тенд байрин ик митинг болсмн. Баруна цуг әмтн бәәрн кафед хурад, хот-хоолан ууһад-эдләд, җирһәд, Алексейд ханлтан өргсмн.
Барун селәнд Балакан Алексейиг урднь Сиврүр туухин өмн сурһҗ йовсн түрүн багшнь Полина Ивановна Новикова ирҗ йөрәлин үг келсмн. Тер үгән иигҗ эклсмн: "Я горжусь тобой, Алеша!" Тер саамд Барунд 1997 җилин октябрин 26-д дала гиичнр ирсмн, тедн дунд мана таңһчас болн Əәдрхнә областяс делегатнр. Йөрәлин үгән келҗ Балакан Алексейиг йөрәсмн.
Барун селән - йир сәәхн бәәрн. Тенд олн келн-улс бәәнә: хальмгуд, орсмуд, маңһд, хасгуд, даргинцнр болн нань чигн улс. Арвн-хөрн җил хооран Барунд хальмгуд йир олн бәәсмн, йисн зуунд өөрхн. Ода тонь баһрв гиҗ келх кергтә. Кесгнь элгн-садан темцәд, Хальмг Таңһчин һазрт ирҗ бәәршлҗәнә. "Цаг негәр бәәдго" гидг үлгүрин ашнь тер болҗана. Болв бидн төрсн һазран мартхшвидн: җил болһн одад, һазр-усндан мөргдвидн. Тенд элгн-садн бас дала бәәнә. "Барунаннь нер туурулҗ йовх бичәч Балакан Алексейиг бидн кезә чигн мартшговидн, оньдин зүркндән хадһлхувидн", - гиҗ тедн келцхәнә.
Хальмг улс келдг: "Гемәс күн ахлҗ чаддго". Тиигәд гемин учрар бичәч Балакан Алексей сәәһән хәәсмн. Өңгрсмн, сәәһән хәәсмн гиҗ давҗ одсн цагар келхд йир күчр. Зүркн хорсна. Өңгрәд хөрн җил болв, ах-дүүднь, элгн-саднднь, өңг-үүрмүдтнь бичәч Балакан Алексей мадн дунд бәәсн болад бәәнә. Маңхасн оварта цогцнь, зург болсн бәәдл-зүснь, ил җөөлн хәләцнь, тиньгр өргн маңнань, атхр нигт үснь оньдин мана нүднд үзгдәд бәәнә.
Иим ахмидн мана уханас һаршго. Келсн үгнь, хоолас һарсн әнь чикнд одачн соңсгдад бәәнә. Эн мини үнн-седкләсн келсн үгмүдиг медҗәнәв гиснь медх. Балакан Алексейин бичсн тоот - үүдәврмүдиг умшсн улс ухандан санад, мартлго йовх гиҗ сангдна. Бичәчин үүдәврмүднь умшачнрт таасгдна, умшхд йир урмдта, келнь амр. Тиигәдчн энүнә үлдәсн үүдәлтин алтн зөөрнь олна зүркнд бәәлә, бәәнә, бәәх гиҗ иткх кергтә. Балакан Алексей эврәннь хальмг теегтән, әмтндән, Хальмг Таңһчдан дурта билә. Тер дурнь бийднь җивр урһаҗасмн.

ОЛЬЗәН Софья,
әрәсән болн
Хальмг Таңһчин ачта багш