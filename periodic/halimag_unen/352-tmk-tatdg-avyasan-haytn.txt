Тәмк татдг авъясан хайтн!
12-09-2014, 23:42 | Таңһчин зәңгс
Күн болһн эврәннь эрүл-мендиннь тускар ухалх зөвтә. Тәмк татлго, әрк-чаһр уулго, наркотик олзллго, нань чигн му авъяст авгдлго бәәх кергтә. Келхд, әрәсә хамгин икәр тәмк татдг орн-нутг гиҗ тоолгдна. әрәсәд ут тоодан әмтнә 40 процентнь әмтн тәмк татна, эннь 56 сай күн. Эднә ик зунь 19-45 наста улс. Тәмк татдг күүнә өөр бәәсн күн бас хордна. Эмчнрин кесн то-дигәр мана делкә деер 6,5 секундд нег күн тәмкәс көлтә учрдг гемәс хорна. Тәмк татлһнас иштә кесг гем әмтнд хальдна. Эннь оошкин, хоолын, зүркнә, нань чигн гем. Тегәд иим бәәдлиг уурулхин төлә әрәсән һардвр «О защите здоровья населения от последствий потребления табака» гидг шин зака батлсмн. Эн җиләс авн кафед, сурһуль-эрдмин, нань чигн социальн учрежденьсин өөр, әмтн олар хурдг һазрт тәмк татҗ болшго.
Мана таңһчд чигн олн әмтн тәмк татна гиҗ Элстд үүлддг «Сулда» №2 РЦСВМП» гидг эрүл-мендин профилактическ цутхлңгин ах специалист Галина Очирова келв. Мана орн-нутгт тәмк дала үнтә биш, кемр үнтә бәәсн болхла, тәмк татдг улс баһ болх билә. үлгүрнь, Румынь, Турц, Болгарь орн-нутгудт тәмк йир үнтә, тегәд чигн энд тәмк татдг улсин то кесг холванд баһ болдг деерән гемтә улс баһ. өдгә цагт шин заканла ирлцәтәһәр тәмк зуг лавкст хулдгдх, ларекмудт хулдгдшго. Бичкдүдин садмудын, школмудын, нань чигн учрежденьсин өөр тәмк татсн әмтн ялла харһулгдхмн. 2013 җилд әмтн дунд кесн сурлһна ашар бөдүн улсин 24 процентнь болн сурһульчнрин, оютнрин 4,5 процентнь тәмк татдг болҗ һарв.
Тәмк татлһн болн татҗах күүнә өөр бәәлһн кесг күнд гемәр гемнлһниг икдүлнә. Тәмк татсн улсин өөр бәәсн күн һурвн сигаретин ута үнршлдич. Хө мөстә бичкдүдин өөр тәмк татхла, шиигүл өвчн (астма), оошкин гем тер дарунь хальддич.
«Сулда» цутхлңгин эмчнр эн туст кесг җилин туршарт әмтн дунд цәәлһврин көдлмш давулна. Т.Хахлынован нертә медицинск колледжин оютнриг иим му авъясас гетлүлхин төлә цәәлһвр көдлмш кенә. Оютнрла хамдан лекцс, фильмс бүрдәнә. Терүгән хөөннь сурһульчнрт, бичкдүдт үзүлнә. Саата күүкд улс тәмк татдг авъясан хайтха гиһәд, тәмк үрнднь ямаран хорлтан күргдгин туск зургуд, фильмс үзүлнә. Тәмкәс тус уга, тегәд эрүл-мендән баһасн авн әрвлх кергтә. Кемрҗән таднд эн авъясиг хайхд җаңһрта болхла, цутхлңгур ирәд, эмчнрлә хамдан эн төриг хаһлҗ чадҗанат,- гиҗ Галина Очирова сүв-селвгән өгчәнә. әәх юмн уга, тәмк татдган хайҗ чадхт. Юңгад гихлә эрүл-мендәс деер зөөр һазр деер уга.