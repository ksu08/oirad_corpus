Регионмудын элчнрин съезд болв
07-10-2014, 08:13 | Таңһчин зәңгс
6 октября 2014 җилин октябрин 6-д Москва балһснд әрәсән субъектст бичкдүдин зөв харсдг күцц зөвтә элчнрин X съезд болв. Бичкдүдиг сурһмҗллһна шаңһа политикиг тогталһн – өрк-бүлин, обществин болн государствин һоллгч керг» гидг төрәр специалистнр тоолрврарн хувалцв. Хальмг Таңһчас бичкдүдин зөв харсдг күцц зөвтә элч Ольга Умгаева болн терүнә нөкд, сурһуль эрдмин болн номин министерствин әңгин һардач орлцв.
Бичкдүдин сул цагиг бүрдәлһнә, сойлын учрежденсин сурһмҗин нилчиг өөдлүллһнә, шагшавдын - психологическ әәмшг уга бәәлһнә төрәр өргн күүндвр болв.
өрк - бүлд өгдг сурһмҗин, арвтнрин социализацин, тедниг иргч бәәдл-җирһлд белдлһнә, бичкдүдин туст дадаврта хәләц зүүлһлһнә болн нань чигн төрәр тодрха күүндвр болв.
өнчн бичкдүдиг, эрмдгтә арвтнриг, аср-азд, тер тоод колоньд болн түүрмд бәәдг көвүд-күүкдиг сурһмҗллһна шишлң эв-арһ яһҗ олзлҗ болхин тускар съезд орлцачнр дамшлтарн хувалцв. Региональн организацсин специалистнр чигн тоолврарн хувалцҗ сүв - селвгән орулв.
Съездин көдлмшт әрәсән Федеральн Хургин, федеральн министерствин болн ведомствин, Москва балһсна правительствин элчнр, арвтнрт сурһмҗ өгдг специалистнр болн экспертмүд, олна болн шаҗна организацсин элчнр орлцҗ үг келв.