Школд белдхин төлә кедү мөңгн кергтә?
15-08-2018, 09:44 
Городовиковск района әмтнә социальн теткврин комплексн цутхлңгин һардач Любовь Хавлякован келсәр, җил болһн эдн баһ тетквртә, җирһлин күнд таалд туссн өрк-бүлмүдт школд күүкдән белдхд дөң-тусан күргнә. Эн буйнч керг-үүлдврт района арһлачнр А.Аздоров, Ю.Губский, В.Джинцанов, Л.Курсинова, А.Чурюмов болн нань чигн улс демән күргҗ, күүкд-көвүдт школднь кергтә тоотар теткнә. Авъяст тохрсар сурһулин җил эклхин өмн эдн бичкдүдиг әмтәхн хот-хоолар тооһад, школын эд-тавр, хувц-хунр бәрүлҗ өгнә. Олн үртә, көдлмш уга улст күүкдән школд белдхд күнд болна, тегәд олна демәр бичкдүдт байр үүдәҗ эн керг бүрдәгднә.

ДООҖАН Наталья
ЗУРГТ: эн өдрмүдт Элстин лавкст күүкдән школд
белдҗәх улс дала
И.Музраеван цоксн зург