Олна күчәр кергән делгрүлхмн
29-08-2017, 12:44 
Удл уга сурһулин шин җил эклх. Эн ончта йовдлын өмн өргнд Элстд, "РИА "Калмыкия" зәңгллһнә агентствин герт, таңһчин сурһуль-эрдмин министр Николай Манцаев, эн салврин көдләчнрин таңһчин профсоюзин ахлач Антонина Коокуева, баһ наста багшнрин хүүвин ахлач Надежда Миндеева болн Элстин 21-ч школын эк-эцкнрин комитетин ахлач Елена Карелина тоолврарн хувалцҗ, журналистнрин сурврмудт хәрү өгв.
Хамгин түрүнд Николай Гаряевич цуг улсиг өөрдҗ йовх Медрлин өдрлә, шин сурһулин җиллә йөрәҗ цугтаднь күцәмҗ болн сән ашта көдлмш дурдв. Сурһуль-эрдмин организацсин үүлдвр цуг олна бүртклһнә, ил таалд күцәгдх зөвтә сурһуль-эрдмин кесг төр ода обществд күүндгдҗәнә. Тегәд сентябрь сарас авн эк-эцкнрлә, талдан олна организацсла бидн нөкцлтән батрулад бәәхвидн. Эк-эцкнр бас сурһуль-эрдмин йовцин орлцачнр болҗана, сурһмҗин кесг
төриг школла, багшнрла хамдан хаһлх зөвтә, тегәд эн туст нөкцлт өсәд-өргҗәд йовхнь лавта. Тиигхлә сурһульчнр сән сурһмҗ болн гүн медрл авч сән таалд школд сурхмн.
Өдгә цагт таңһчин школмудт күүкд-көвүдин то өсәд йовна, тегәд цуг систем дигтә-даратаһар, сән олзта-орутаһар көдлҗәхнь эн то-диг иткүлҗәнә. үлгүрнь, Элстин школмудт 800 сурһульч эн җил немгдв, тиигчкәд, зуг эклц биш, ах классмудт чигн. Аштнь талдан регионмудас чигн сурһульчнр Элстүр, таңһчин райодт ирҗ сурчана, яһад гихлә энд сән медрл өгнә, көвүд-күүкд ЕГЭ- сәәнәр өгнә, гиҗ министр темдглв.
- Школмудт баһ наста багшнрт көдлмшин сән таал тогтах кергтә, тиигхлә эдн школд олар ирҗ көдлх үүдәгч кевәр көдлдгиг дасҗ авхмн. Сүл һурвн җилд бидн баһ наста багшнриг профсоюзин организацд яһҗ көдлдгинь дасхнавидн, тернь эднә шунлтыг өөдлүллһнд бас ик нилчән күргнә. Зуг государствин дөңгәр бәәхмн биш, багшнрин болн эк-эцкнрин олна организацс дигтә-даратаһар үүлдх зөвтә, үүдәгч сән таал тогтаҗ, сурһуль-эрдмин системиг делгрүлҗәнәвидн, - гиҗ Антонина Коокуева тоолвран келв.
Профсоюзмудла бидн бас сән нөкцлт бәрнәвидн, мана хамцу үүлдврин ашт сурһуль-эрдмин системин олз-ору бас өсәд йовна гиҗ министр темдглв. Сентябрин нег шинд болх
керг-үүлдврин тускар чигн эн тодрхаһар келв. үлгүрнь, школмудар 9 часла линейкс эклх, энд хамцу кичәл болхмн, иргчин тускар терүнд күүндвр болхмн. Мана бәәдл-җирһлиг шинрүлхин, делгрулхин төлә ода экономикд болн йирин җирһлд ямаран үүлдвр күцәгдҗәхин, ямаран производств делгрҗәхин тускар сурһульчнрт келҗ өгхмн.
9-11-ч классмудт болхла - профессиональн навигацин, иргчдән ямаран эрдм шүүҗ авхла сән болх гисн төрәр дистанционн кичәлд номтнр, специалистнр, әрәсән Президент Владимир Путин тоолвран Интернетәр келх. Сентябрин 3-д терроризмлә ноолдлһна өдр болхмн - энд бас классин часмуд, нань чигн керг-үүлдвр болхмн.
Сентябрин 5-д келн-улсин бичмрин өдриг бидн темдглхвидн. Китдәс болн Моңһлас күндтә мана гиичнр ирх, эдн Тод бичгиг сурһульчнр яһҗ меднә гиһәд марһа кехмн.
Сентябрин нег шинәс авн цуг школмуд болн бичкдүдин садмуд экләд көдлх. Сентябрин 5-с авн ЕГЭ эс өгсн сурһульчнр шинәс шүүврән өгх. Йирин эн җил ЕГЭ-г таңһчин сурһульчнр сәәнәр өгв. 8 предметәр дундын балл өөдлв, 50 күн 100 балл авв, тернь давсн җилин ашас хойр дам ик. Кесг сурһульчнр орн-нутгин сән гисн вузмудт орв, тер тоод МГУ-н юридическ факультетд - 8 күн, тер мет МГИМО-д, МГЮА-д болн нертә нань чигн вузмудт таңһчин сурһульчнр орв. Удл уга эн төрәр бидн онц күүндвр кехвидн.
Баһ наста багшнрин советин көдлмшин тускар Надежда Миндеева келҗ өгв. Эдн балһсна болн таңһчин багшнрин конференцст олна күүндврт орлцҗ бас эврәннь дамшлтарн хувалцв. Тиим советмүд ода район болһнд көдлҗәнә, гиҗ эн келв. Ветеранмудын дамшлт бас тоод авгдх зөвтә гиҗ министр темдглв.
Дарунь партмудар тетклһнә тускар келгдв. 1-7-ч классин сурһульчнр шин партар теткгдх
зөвтә, ода деерән 3800 парт ирсн бәәнә, ут турштан 5 миңһн парт ирх зөвтә гиҗ министр темдглв. Учебникүдин тускар келхлә, эдниг хулдҗ авлһна кергиг зуг региона бюджетәс күцәҗ теткнә.
Давсн җил министерств издательствслә учебникүдәр тетклһнә бооца батлв, тегәд тедниг далдар эс гиҗ хооран сааҗ хулдҗ авлһна тускар министерств үгцв, тегәд учебник оруллһн
3 холванд икдв. Болв учебникүд түргәр хуучрна, государствин федеральн диг-даран бас сольгдад йовна. Тер диг-даранд ордго учебникиг бидн авх зөв угавидн. Ода диг-даранд
1600 учебник орҗана. Государствин программар эн керг-үүлдвр күцәгдҗәнә. Школмудын материальн-техническ улнь батрулгдх зөвтә, хамгин түрүнд химийин, физикин, биологийин кабинетмүд шинрүлх кергтә гиҗ министр келв.
Хойрдгч селгә уурулх арһ бәәнү гиҗ журналистнр сурв. Эн җил Элстд шин школ эдлврт орх, болв хойрдгч селгәнәс сулдҗ болшго, яһад гихлә 1 миңһ шаху сурһульч Элстин школмудт немгдв. Троицк селәнд бас шин школ тосхгдхмн.
Багшнрин тускар келхлә, хамгин түрүнд физикин болн һазадын келнә багшнр күртҗәхш. Тиим болв чигн баһ наста специалистнр ирнә.Селән һазрт эднд коммунальн һарунь даңцагдна. Цуг багшнрт җалвнь цаглань өггднә, эн җил шиңгәҗәх мөңгнь зөвәр өсв, октябрь сард бас дәкнәс җалвин кемҗәһинь өөдлүлх. Кадрмудын төр давсн җилин то-дигәр дүңцүлхлә улм сән аштаһар күцәгдҗәнә гиҗ пресс-конференцд ашлвр кегдв.

ТүРВәН һуна