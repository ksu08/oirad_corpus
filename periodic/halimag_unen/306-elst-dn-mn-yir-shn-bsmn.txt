Элст дәәнә өмн йир сәәхн бәәсмн
09-09-2014, 21:42 | Таңһчин зәңгс
- Элст дәәнә өмн йир сәәхн балһсн бәәсмн, цугнь шинәс тосхгдҗала, урһасн сад - моднь, паркуд балһсиг кеерүлҗәлә. әмтн чигн му биш бәәлә, тосхлтд, олн зүсн предприятьмүдт көдләд мөңгән шиңгәҗәсмн. «Родина» кинотеатрт хамгин шин фильмс үзүлҗәлә, Элстд 1936 җилд Хальмг драматическ театр секгдсмн, тенд хальмг бичәчнрин наадд тәвҗәсмн, Москвад театральн институт төгсәсн баһ наста билгтә артистнр тенд наачала.
Көгҗмчнр кесг сәәхн ду бичҗәсмн, зурачнр Элстдән, хальмг теегтән, йиртмҗдән нерәдсн зургудан зурҗасмн. Лавкд элстихн болн теднә гиичнр кесг эд-тавр, хот- хол хулдҗ авчала. Йир сәәхн цаг тер бәәсмн, - гиҗ дәәнә өмнк цагиг, сәәхрәд йовсн хотл Элст балһсиг мана элгн - садн, таньл - үзл тодлҗ тер холҗад йовх цаг санҗасмн. Ода тер цаг тодлдг әмтнә тонь цөөкрәд йовна.
Элстин тускар би түрүн болҗ 1940 җилд соңслав. Тиигхд би Башантан сельхозтехникумд негдгч курст эрдм дасҗалав, тегәд мана хотл балһсна тускар нанла хамдан сурчасн Басан Гучинович Хонгоров келҗ өглә. « Элстд ик парк, зуна театр бәәнә, Ленинә уульнцар автобус йовна, тернь мана хотл балһсна хамгин өврмҗтә юмн гиҗ келҗ болҗана. әмтн асхлад кинод, театрт одна, тустаһар амрна, Элстд нанд ик гидгәр таасгдв»,- гиҗ Басан нанла санаһарн хувалцсмн. Хөөннь мини үр Басан Хонгоров дәәнә һалвд орад, Сталинградск дәәлдәнд әмнәсн хаһцла.
Элст баахн балһсн, энүг 1865 җил булгин әмтәхн цегән уста, ода бәәдг «Иньгллт» паркин һазрт тогтасмн, тиигхд Элст бичкн селән бәәсмн. Болв Советин йосн ирсн цагла 1928 -1929 җилмүдт Элстиг экләд ик кемҗәтәһәр тосхла. Хальмг Таңһчин хотл балһсн энд болх гиҗ тиигхд зуралҗала. Ахр болзгт Советин гер (ЦИК) тосхгдла, терүнд драматическ театр чигн бәәршлҗәлә, ода энд КГУ-н 1-ч корпус бәәнә. Тер мет «Улан гер», «Родина» кинотеатр, школмуд, больниц, пошт, телеграф, банк, типографь, ведомствин болн министерствин административн гер, әмтн бәәдг гермүд, онц эзн улсин гермүд олар тосхгдла.
Тер мет Элстд дундын шишлң сурһулин заведеньс, педагогическ техникум, медицинск техникум, багшнрин институт, ФЗО, общежитьс ик тоотаһар эдлврт орулгдла.
Болв дән ирәд немш церг Элстиг 1942 җилин август сард эзлсмн. Тер җилин чилгчәр декабрин 31 - д- 1943 җилин январин нег шинд 28 -ч тойгта әәрмин цергчнр Элстиг сулдхсмн. Таңһчин талдан чигн райодас хортыг көөҗ һарһсмн. үлгүрнь, мана бәәсн Деед үзгин райог болн Башанта селәг Онц Хальмг мөрн цергә 110-ч тойгта дивизин дәәчнр Ставропольск крайин захас орад сулдхсмн.
Би Элстиг түрүн болҗ 1957 җилин июль сард үзүв. Цугнь нурсн, хамхрсн бәәсмн, дән ода минь чилсн кевтәһәр. Тегәд хальмг улс тууврт бәәсн 13 җилин туршарт Элстд шин юмн тосхгдҗасн уга. Дәәнә өмн босхгдсн йосна органмудын, сурһулин заведеньсин гермүдиг фашистнр уга кеһәд хамхлчксмн. Мана таңһчиг сулхдсна хөөн Элстд РСФСР -ин Олн улсин Комиссармудын Советин (СНК) государственн комиссь көдлҗәсмн, кедү һару һарсинь, кедү юмн хамхлгдсинь комиссь эврәннь шинҗллтдән зааҗ.
үлгүрнь, 1943 җилин февралин 19-д кесн актд хамхлгдсн тер ик сәәхн гермүдин то йилһгдв, тер тоод тавн школ, коммерческ банк, НКВД-н гер, терүнә көдләчнр бәәсн гер,нилхд төрлһнә гер, финансин нарком, 1,2,3-ч,4-ч,5-ч болн 6-ч тойгта әмтн бәәсн сәәхн гермүд, пошт, телеграф, юстицин наркоматын гер, гостиницин тускар тер 167-ч тойгта документд келгдҗәсмн.
1940 -ч җилмүдин дундурар йиртмҗиг хүврүллһнә туск закан орн -нутгт батлгдсмн. һазрин тәрәг харсхин төлә өмн үзгт Саратовас авн Элст (тиигхд Степной балһсн) күртл урһа модна дел (лесополоса) суулһх шиидвр авгдсмн. Роза Люксембургин уульнцд (ода Сусеевин нер зүүнә) ө-шуһу модна дамшлтын станц бүрдәгдсмн, терүнә административн гермүд тосхгдла, әмтн бәәдг гермүд, гиичлүр, мастерскойс бәргдв. Украинә хотл Киев балһснас урһа мод суллһдг специалистнр, тер тоод Богун, Матлаш, Боришполь болн нань чигн өрк-бүлмүд ирв. Тегәд зуг эднә участок дигтә-даратаһар хадһлгдҗасмн.
Тууврин хөөн ирсн әмтн сарад бәәһәд, көдлмшин хөөн саманас гермүдән бәрҗәсмн. Тиигҗ Элст шинәс тосхгдҗасмн.