Пушкин болн хальмгуд
11-06-2019, 11:40 | Таңһчин зәңгс » Сойл
Алдр шүлгч Александр Пушкинә 220 җилин өөн мана орн-нутгт йир өргәр темдглҗәнә. Орс литературн келнә ул тәвсн, шүлгүдәрн болн олн нань чигн үүдәврмүдәрн орс литературин нериг цуг делкәд туурулсн бичәч болн цецн ухатл хальмгудын тускар, «теегин иньг – хальмг» гиҗ «Бумб» гидг шүлгтән орулснь чилшго ик бахмҗ болҗана. Хальмгудын тууҗар соньмсҗ, тууль-түүксинь үүдәврмүдтән орулҗ бичсн, теегин сәәхләг шүлгтән мөңкрүлсн алдр шүлгчин бумбд күрч, күндллһән медүлсн хальмгудын то йир олн. җил болһн шин үйин хальмгуд алдр шүлгчин үүдәврмүдиг дәкнәс амлҗ, амрар тодлгддг гүн утхта үгмүдәрнь бахмҗ кеҗ, Пушкинә һарсн өдриг темдглнә.
Июнь сарин 6-д Элстд Пушкинә бумбин өөр күңкл шүлгчин 220 җилин өөнд нерәдсн ик байр болв. А. Амур-Санана нертә Келн-улсин библиотек тер байриг белдҗ давулв. Казанск кафедральн чонҗин нарн өдрә «Байр» гидг нертә бичкдүдин дууна коллектив дуулсн дун цуглрсн улсиг шүлгләнә сәәхн делкәд орулв. Хальмгин бичәчнрин Ниицәнә ахлач Николай Санджиев, Хальмг улсин шүлгч Григорий Кукарека шүлгүдән умшв. Шүлгч Иван Бадма-Халгаев хальмг келнд орчулсн Пушкинә шүлгүдиг умшснь әмтнд таасгдв.
«Бичкн Эйнштейнмүд» гидг клубд ордг Катя Васильева, Эвелина Манжеева хальмг келәр Пушкина шүлгүдиг умшҗ өгв. Эдниг Гилян Муджиева белдсмн.
Пушкиниг олн тууль бичсәрнь бичкдүд меднә. Тиим нег туулярнь - Хатн күүкнә болн долан баатрин туск тууляр «Солнышко» театральн студин орлцачнр Хальмг Таңһчин ачта артистк Тамара Параеван һардврт тәвсн наадн цуглрсн улст сергмҗ үүдәв.
Элстин лицейин сурһульчнр эн байрас дутсн уга. Нарн Мандеев, Вениамин Манжиков, Карина Каминова, Арслан Манасян дурта шүлгүдән умшҗ өгснь тодлгдв.
Тиигәд Хальмг госуниверситетин оютн Сурей Саятова, Хальмг Таңһчин ачта артистк Елена Бицунова, Элстин 3-ч тойгта дундын школын сурһульч Андрей Лалыко, «Надежда» литературн клубд орлцачнр, Хальмг Таңһчин сойлын ачта көдләч Валентина Хулхачиева, Вера Фоменко, Элстин искусствин колледжин оютнр эн өдр Пушкина шүлгүдиг умшҗ, алдр бичәчин 220 җилин өөниг темдглв. Тер мет сәәхн эн асхн Пушкина цагт дуулгдҗ йовсн романсмуд бас соңсгдв. Даргомыжскийин болн Рубинштейна романсмудыг дууч Наталья Тапкинова дуулв. Көгҗминь Хальмг Таңһчин ачта артистк Валентина Сергунова татҗ өгв.
«Теегин иньг – хальмг» гиҗ мөңкрүлсн алдр шүлгчин 220 җилин өөнд нерәдәд, А. Амур-Санана нертә Келн-улсин библиотекин көдләчнр «Пушкинә мөңкрсн нерн» гидг урн-үгин соньн һарц орс болн хальмг келәр белдв. Хальмгин шүлгч, бичәч болһн алдр шүлгчин үүдәврмүдт оньган өгч, терүнд шүлгән нерәдснь темдгтә. өөнләнь ирлцүлҗ тер шүлгүднь шишлң хураңһуст барлгдҗ йовсмн. Цуг тернь ода библиографическ ховр һарцс болв. Мана һоллгч библиотек белдҗ һарһсн һарцд цуг тедн олн улсин оньгт тусхагдҗана.
Бүклднь үнләд келхлә, тернь йоста «Хальмг пушкиниан» болҗана гиҗ келх кергтә. Түрүн әңгднь А. Пушкин хальмг улсин тускар, теднә тууҗин тускар бичсн үүдәврмүд болн шүлгүд орҗана. Пушкинд нерәдҗ хальмг бичәчнр болн шүлгчнр бичсн үүдәврмүд болн шүлгүд орҗана. Орс болн делкән литературт ик нилчән күргсн күңкл шүлгчин туск литературн шинҗллтс, очеркс болн нань чигн публицистическ үүдәврмүд болн статьяс эн һарцд орҗана. Шүлгчин болн умшачнрин күүндвр тасрлго үйәс үйдән амлгдҗ йовхнь цецн үгин болн йоста шүлгчин евәлнь оньдин мадниг харҗ, җивр өгч йовх болҗ медгднә. Пушкинә болн хальмгудын хоорндк залһлдан тиигәд зун җилмүд дамҗад, мадниг җирһлин хаалһар көтләд, цецн үгин чинрәрн мана зүркиг халулҗ йовна.
Галина ХЕЙЧИЕВА