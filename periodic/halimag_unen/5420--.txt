үүдәлтин делкәд герлтсн хурц селмтә "Хальмг үнн"
30-03-2017, 11:49 
Нүр үгин ормд: Миңһәд-миңһәд
җилмүдин туршарт
Мөңкрх Хальмгин үрн
болҗах "Хальмг үнн" газет эн җилин ноябрин 15-д 100 җилин өөнән өргәр темдглхмн. Тегәд эн ончта йовдлыг угтҗ мана таңһчд чинртә, кесг керг-үүлдвр давулгдҗана. Дигтә 100 җил хооран хальмг газетин түрүн тойг Əәдрхн балһснд барлгдсн учрар чигн бидн март сарин 4-д энд болсн ик нәәрт орлцҗ, олн гиичнриг эврә барин һарцин тууҗла өөрхнәр таньлдулҗ, соньн һәәхүл үзүлснь орта болв.
Давсн долан хонгт болхла, март сарин 23-д, райодар давулгдх "Хальмг үннә" Өдрмүдиг Ик-Буурлас эклҗ, эврә умшачнрла газетин итклтә үүрмүдлә харһвидн.

Хурһднь алтн билгтә күүкд улс
әрәсән сойлын көдләчин сән Өдрин өмн өргнд Ик-Буурлд "үүдәлтин делкә" гисн бәәрн билгтнрин района һәәхүл түрүн болҗ бүрдәгдҗ, мана газетин байрла зерглҗ темдглгдснь басл ончта болв. Мана селәдәр бәәдг күүкд улс ямр ик билгтә гиһит! Хөөнә ноос, ямана бүл ээрәд, ке-сәәхн хувц-хунр өлгәд һарһдгасн давад, ода нам үүрмг өңгтә чолуһар, көвңгәр, цаасар, товчар, утцар, пластмассар чигн эдн ю эс кеҗ һарһна! Цуг эн кегдлмүдиг Ик-Буурла "Алтн гасн" нертә баһчудын Цутхлңд бүрдәгдсн һәәхүлд үзҗ болхмн билә. Района толһач Виктор Санджиев болн эн байрт орлцсн хальмг улсин шүлгч Владимир Нуров байрин бәәдлд эн һәәхүлиг секснә хөөн ирсн олн гиичнр энд үзүлгдсиг соньмсҗ хәләв.
"Сойлын болн искусствин олн халхин Цутхлң" гидг муниципальн бюджетн учрежденя директор Нина Аджадыкован келсәр, һәәхүлд района цуг селәдәс 24 билгт 200 шаху кегдлән үзүлв." һартан урн улсиг цуглулҗ, эднә үүдәврмүдиг олнд үзүлҗ медүлх күсл кезәнә үүдлә, тегәд эн өдр мана санан күцснд байрта бәәнәв", - гиҗ Нина Николаевна эврәксән буульҗ магтв.
Пластик болһад, наадһас кедгинь тадн, мана күндтә умшачнр, урднь соңсҗ йовлт? Би нам Ик-Буурлд түрүн болҗ соңсх бәәтхә, Южный селәнә дундын школд көдлҗәх урч Людмила Манжос кеҗ һарһсн ке-сәәхн наадһас үзәд кесгтән өврәд бәәвв. Энүнә кегдлмүд нам лавкинәс кесг холван деер гиҗ иткүлҗ чадхв. Тегәд Людмила Ивановна таңһчд болдг кесг һәәхүлмүдин дииләчин нер зүүҗәхнь чигн зөвтә.
Байрта Малашеван үүдәгч көдлмшнь бас олн әмтиг икәр соньмсулв. Хоосн шилмүдиг һаза һарһад хайдг йовдлмудыг кен эс меднә? Байрта Бамбаевна болхла, иим шилмүдиг сәәхнәр кеерүләд олн-зүсн сав кеҗ һарһна. Зургуд тәвдг рамксиг, хәәрцгүдиг нүдән авлго хәләҗ, йосндан һәәхнәч.
Хальмг улсин алдр дуулвр "Җаңһрин" баатрмудыг хатхсн хатхмрнь Лидия Полтавскаян нериг олнд медүлснь лавта. Орһахна дундын школын багш Валентина Уланкиева чаңһар орачксн утцар гер-бүүриг кеерүлх сәәхн кегдлмүд гүрәд һарһҗ. Маныч поселкд үүлдҗәдг арһлач Ирина Эдгеева үүрмг чолуһар хатхмр хатххин төлә бас сул цаг олдгчн. Района библиотекч Ирина Сангаджиева болхла арсар болн гипсәр кеҗ һарһсн кегдлмүдән һәәхүлд үзүлв. Ик-Буурла РМО-д аппаратын һардачар үүлддг Байрта Миньясован үүдәлт нег үлү үүрмүдиннь
төлә ик өврмҗ үүдәв. Тедү сәәхн зургуд хатхҗ, өңгтә шир, үүрмг чолу эвтәһәр олзлдгинь бидн нам меддго биләвидн гиҗ хамдан көдлҗәдг Вячеслав Маслов Байрта Алексеевнад бүлән үгмүдән нерәдв.
Зуг туслң намаг болхла, Зултрһн селәнә дундын школын "Очумелые ручки" кружокд орлцачнр газетин цаасиг мошкад, ширдәд, лакар бүркәд кесн корзинкс ик гидгәр өврүлв. Энүг кедг арһ маднд, редакцд көдлҗәдг күүкд улст, юңгад уга болхмб, айджа, сул цагтан иим кегдлмүд кеҗ һарһдг эв-арһ дасҗ авсв гиҗ дотран ухалҗ, йосндан энүгәр соньмсув.
Төрскн келнәннь айсинь чиңнәд\u2026
Эн соньн һәәхүлиг нүр үгәд сексн района толһач Виктор Санджиев залд цуглрсн сойлын көдләчнриг, бәәрн билгтнриг йөрәсн деерән келн-улсин авъяс, заңшал делгрүлҗәдг "Хальмг үннә" чинринь бас нег темдглҗ, газетин ах редактор Менке Конеевд үг өгв. Эн өдр сойлын
көдләчнрлә хамдан мана умшачнрин төлә чигн ик байр болҗахнь темдгтә гиҗ келәд, эднә
дөң-нөкдәр, газетин батта үр-дүңгин орлцлһтаһар "Хальмг үнн" өдр ирвәс өсәд-өргҗәд йовхинь онц заав. Тегәд йөрәлин үгмүдән эңкр үүрмүдтән нерәдсн деерән района күүкд улсин билг-эрдмәр эн бахтв. Олн җилмүдин туршарт эврә газетән бичүлҗ, байр-зовлңгарн хувалцҗ йовх улстан Менке Элистович Ханлтын бичгүд болн белгүд бәрүлҗ өгснь ке болв.
Дөчн шаху җилдән "Хальмг үннлә" элглцҗәх района ветеран Надежда Новикова болн Ик Буурл селәнә дундын школын багш Намҗл Нармаева цуг умшачнрин нерн деерәс төрскн газетән ончта өөнләнь йөрәҗ, цаарандан чигн олн дунд эврә сойл, кел делгрүлҗ йовхинь дурдв. Эн саамд А.О-Г.Цебековин нертә Хальмгин Государственн хорин дууч Нарн Довдунов "Хальмг үннә" ветеранмуд Җимбин Андрей болн Эрднин Андрей газетдән нерәдсн частриг өргмҗтәһәр дуулхлань цуглрсн әмтн төрскн келнәннь айсинь чиңнсн болҗ медгдв.
Ик Буурла күргн болсар
Нуура Владимир бәәрн күүкд улсин өкәр чирә-зүсәрнь бахтҗ, цугтаһаснь ухата, медрлтә, билгтә, гиҗ эдниг зогслго магтад бәәв кевтә. "Тәвн нәәмн җил хооран "Хальмг үннд" ирҗ
көдлләв, ода шүлгч-бичәч болсндан төрскн газетдән ханлтта бәәнәв. Тана буйнта, кишгтә һазрт Хальмгин нертә үрд: Анҗур Пюрбеев, Анҗа Тачиев, Морхаҗ Нармаев эдн өсҗ-боссмн. Энд урднь хурлмуд үүлдҗәсмн, тенд ик сурһальта шаҗна багшнр, ламнр церглҗәсмн. Тегәд Советск Союзин Герой Басан Городовиковин седвәрәр бүрдәгдсн Ик-Буурла района улс байрта-бахта, элвг-делвг бәәтхә, олз-орунь икдәд йовтха", - гиҗ авалиннь төрсн һазрт гиичлҗәсн шүлгч өөрхн улсан бүләнәр йөрәв.
һәәхүлд үзүлгдсн кегдлмүдиг Владимир Дорджиевич өөдәнәр үнлҗ, энүнд орлцачнриг нам ода чигн әрәсән зурачнрин Ниицәнд орулҗ болхмн гиҗ бахтв. Кен медхв, ик буурлахниг, тер дотр эднә күүкд улсиг, магтҗах шүлгч эдндән эврә үүдәврән нерәдх чигн биз. Эн өдр болхла эн олн җилдән хальмг газетин редакцд көдлҗәсн Ченкалин Бадмд нерәдсн шүлгән олнд соңсхҗ умшв. Тачин Анҗан "Хальмг келн" гидг шүлгнь болхла нег үлү нег һазра улсиннь седклинь үүмүлҗ, бахмҗ үүдәснь лавта.
Келхд, эн нәәрт Тачин Анҗан зе күүкн, улсин үүдәлтин Республиканск Герин әңгин ахлач Долорес Андрюшкеева, орлцснь бас темдгтә болв. Аавиннь һарсн нутг-әәмгт гиичлҗәхдән икәр байрлҗ, таңһчин сойлын болн туризмин министерствин нерн деерәс эн цугтаһинь
йөрәһәд, күцәмҗтәһәр көдлҗәснднь ачлврмуд бәрүлҗ өгв.
"Торһан" дун җиңнҗ нистхә!
Күүнә кесн ачинь хәрүлх кергтә гисәр, района толһач В. Санджиев һәәхүлин ашиг диглхләрн, түрүләд Орһахн селәнә сойлын Герин директор Н. Черкасоваг болн Баһ Буурл селәнә библиотекд көдлҗәдг Н. Ралдугинаг Күндллһнә һашгудар ачлв. һәәхүлд орлцачнрт бас нег ханлтан өргҗ, диилвр бәрсн Людмила Манжосиг, Байрта Малашеваг болн Лидия Полтавскаяг мөрәлв. Темдглхәс, Ик-Буурла РМО-н болн Элстин "Начин" нертә харулын онц эзнә организацин генеральн директор В. Бадаевин бүрдәсн саңгас билгтә цуг күүкд улст
мөңгнә мөрәс бәрүлҗ өггдв. Района сойлын әңгин специалистнр Эрднь Мушаев болн Альма Финагенова эн керг-үүлдвриг чадмгар һардҗ давулсинь бас темдглхмн.
Хамгин медәтә гисн орлцач, Зунда Толһа селәнә школд багшлҗасн найта Мария Эрендженовна Плетнева ду дуулад, цугтаһинь йөрәҗ, һәәхүлиг бүрдәсн улст ханлтан өргв. Дарунь болсн концертд бас өврх саам учрв гихв. Эн районд үүлдҗәдг залу улсин хор бүкл таңһчд темдгтәч, эднә дуулсн дуд соңсхла чикнә хуҗр хаңһад, йосндан санамрднач.
"Хальмг үннә" Өдрмүдт орлцсн "Бамб цецг" дууна болн бииһин Государственн ансамблин дуучнрин болн "үрс Сар" гидг Т. Хахлынован нертә Хальмг медицинск колледжин ансамблин биичнрин концертиг ик буурлахн бүләнәр тосв. Маднд болхла бәәрн "Торһа" нертә улсин хореографическ ансамблин артистнрин үүдәлт йир соньн болҗ медгдв. Тегәд "Торһан" дунь кезә чигн җиңнҗ, ик буурла һазрнь делгрәд-байҗад йовтха!

Любовь ПЮРВЕЕВА
Н. Горяевин цоксн зургуд