Дөрвн өөрд - нег саадгин сумн, нег эцкин көвүн
15-05-2018, 10:07 
Түрүн болҗ эн фестиваль 2006 җилд Моңһл орн-нутгин Увс әәмгт, Уург нуурин көвәд, давсмн. Җил болһн тенд давулгддг билә, эн җил болхла "Өөрд түмн" түрүн болҗ меҗә һатлад манаһур ирсн учрар нег цусн, нег махн ахнр-дүүнрин сойлла таньлдх арһ маднд учрв.
Хойр өдрин эргцд орлцачнр билг-эрдмән болн эв-дован үзүлҗ, хоорндан дөрлдҗ әмтиг байрлулсмн. Таңһчин район болһн, гиичнр, Н.Пальмовин нертә Келн-улсин музей ишкә гермүдән босхад, хальмг хотна җирһл дүрклв. Хальмгудас нань эн байрт Моңһлын Увс әәмгәс, Улан-Баатрас, Китдин Шинҗәнәс, Алтай, Тыва, Бурять болн Саха (Якутия) республикүдәс гиичнр орлцв.
Хальмг Таңһчин правительствин Ахлачин дарук Боова Бадмаев, таңһчин Толһачин администрацин һардач Артур Дорджиев, Улсин Хуралын (Парламентин) Ахлачин дарук Николай Нуров, Орн-нутгин Хүүвин депутатнр Батор Адучиев болн Марина Мукабенова, Хальмг Таңһчин сойлын болн туризмин министр Хонгор Эльбиков, Моңһлын Увс әәмгин губернатор Дайвийням Батсайхан, "Өөрд түмн" олна ниицәнә һардач Җалав Батсух, Увс әәмгин спортын болн физкультурин әңгин ахлач Баяндорж Ганболд, Тыва Республикин сойлын министр Алдар Тамдын, нань чигн өөдән цолта, дааврта улс орлцв.
"Фестиваль йир сәәхн, нарта өдр болҗана. Теңгр чигн мана байриг хувалцҗана. Хол һазрас ирсн гиичнрән, ахнр-дүүнрән тоссндан мадн ик байрта бәәнәвидн. Правительствин нерн деерәс эн сәәхн керг-үүлдвриг давулхд тәвцән орулсн күн болһнд ханлтан өргҗәнәв", - гиҗ Хальмг Таңһчин правительствин Ахлачин дарук Боова Бадмаев фестивалиг секхләрн келв.
Миңһ шаху артистнр ут дууна, шавашин, магталын, мөрн хуур татлһна болн нань чигн олн зүүлин эрдмән үзүлцхәв.
Бас олар цуглрсн спортсменмүд бөк бәрлдәд болн сум харвад дөрлдв. Олн хәләһәчнр зогсалын һазриг дүүргәд, өврмҗтә наад һәәхсмн. Фестивалин эклцәр орлцачнрин парад болв. Дарунь артистнр мөр, темә унад, би бииләд, наадан үзүлцхәв. "Өөрднр минь, мана харһлтын цаг ирв", - гиҗ тәәз деерәс соңсгдв. Хәрнь, эн цагиг бидн кезәнәс нааран күләдг биләвидн. Тууҗд түрүн болҗ хальмг теегт Иҗлин, Шинҗәнә, Барун Моңһлын, Алтайин чигн өөрднр цуглрцхав. Сәәхн хувц-хунрарн, цевр хальмг келәрн, ду-бииһәрн эдн әмтнә нүднә, чикнә хуҗр хаңһасмн. Тәәз деер Хальмгин, Моңһлын, Шинҗәнә, Алтайин, Тыван, Бурятин, Якутин делегацсин элчнр нег-негән соляд, билг-эрдмән үзүләд марһлдв. Эдниг номтнр орлцсн жюри шалһв. Эн жюриг "Моңһл улсин сойлын зөөр" нертә нарт-делкән номин цутхлңгин директор, профессор Евдокия Хабунова толһалсмн.
"Нааран, Хальмг Таңһчур, эврә театрин ханьд 2014 җилд түрүн болҗ ирләв. Тер җилд мадн концерт тәвәд, хальмг һазриг һәәхләвидн. Хальмгин тег йир сәәхн. Шинәс нааран ирх арһ учрснд ик гидгәр байрлҗанав. "Өөрд түмнд" эклцәснь авн арвн җилин туршарт тасрлт угаһар орлцҗанав", - гиҗ "Өөрд" театрин биич Тамирийн Сэргэлэн келв. Ирсн гиичнр цуһар хаврин хальмг теегин сәәхн бәәдләр бахмҗ кев. һол тәәз деер концерт болҗах цагт ишкә гермүдин өөр бас нәр-наад һарһад әмтн гиичнрән тосв. Октябрьск района элч Эрднь Канкаев эврә делегацин тускар келҗ өгв. "Эн ик керг-үүлдвр, һанцхн мана района, һанцхн Хальмг Таңһчин чигн биш, олн улсин, нарт-делкән байр гиҗ келҗ болна. Эс орлцх зөв угавидн, тегәд хамгин сәәхн ишкә гермүд, өлг-эд авад, хамгин сән артистнриг дахулад ирүвидн. Хальмгин болн Увс әәмгин ахлачнр мана ишкә гермүдт гиичлв. Иигәд цуһар хурад, иим фестиваль кеснь йир сән, ончта йовдл болҗана", - гиҗ Э.Канкаев келв. Ишкә гер болһнд әмтн кезәңк ааһ-сав, һарин эрдмчнрин кегдлмүд һәәхәд, нүүдл улсин сойлар соньмсв. Алтайас ирсн делегац авч ирсн Чиңгс хаанас күртсн өөрднрин сүлдин үзүриг әмтн соньмсч һәәхәд, зәрмнь шүтәд әдс авцхав.
"Мадн, таңһчин олн әмтн, тиим сәәхн наад кесгәс нааран үзәд угавидн. Олн зун җилдән салу бәәвчн, өөрд ястнр хоорндан ни-негн бәәҗ, сойлын хаалһар хамдан йовх йоста. Тегәд нарт-делкән өөрднриг негдүлдг фестиваль мана теегт давулгдҗахнь - ончта йовдл болҗана", - гиҗ Яшкулин района делегацин ханьд орсн нертә җаңһрч Дмитрий Шараев темдглв. Орлцачнрас нань хәләһәчнр чигн бас чадсарн наадыг сәәхрүлв. үлгүрнь, үлдчнәс ирсн үлмҗин Иван эврә әәмгин тугта ирәд, Моңһлын болн Шинҗәнә гиичнрлә таньлдад, седклән хаңһав.
Дәкәд болхла келн-улсин хувцна, һарин эрдмчнрин, ишкә гермүдин марһас болв. Спортын халхар болхла, бөк бәрлдән болн саадг харвлһн давулгдв. Келхд, бөк бәрлдәнд, харвлһнд чигн мел хальмг орлцачнр диилвр бәрцхәв. Ямр нег марһанд диилвр бәрсн билгтнриг, спортсменмүдиг, һарин эрдмчнриг Күндллһнә һашгудар болн үнтә белгүдәр ачлв. Зуг хамгин үнтә мөрә - фестивалин һол бүрдәһәч, "Өөрд түмн" гидг олна Ниицәнә толһач Җалав Батсухин һарас авсн алтн "пайцза".
Давсн долан хонгин туршарт бүркг өдрмүд билә, фестиваль эклхлә, генткн нарн һарад дулан болсмн. Өөрднрин нәр-наадн төгсх кемд үүлн хурад, бичкн хур орв. Сер-сер гисн салькта, бүр-бүр хурта асхн болв, йоста Бумбин орн. Фестиваль төгссн бийнь ик - баһ уга герүрн хәрхәр адһсн уга. Кесгтән дууһан дуулад, бииһән бииләд әмтн тарсн уга. Эн ахнр-дүүнрин харһлт седкләс һаршго, уданд тодлгдх. Җалав Батсухин келсәр, мадн нег-негнәннь үүдәлт хәләһәд, дамшлтарн хувалцад, эн наадна хөөн сойлан болн келән босхад, улм сәәнәр делгрүлхмн.
МАНҖИН Санл
(Цааранднь 3-ч халхд умштн)