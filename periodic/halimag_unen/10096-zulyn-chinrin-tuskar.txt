Зулын чинрин тускар
04-12-2019, 11:19 | Таңһчин зәңгс » Бурхн-шаҗна төрәр
Бурхн Багшин Алтн сүмин гелң Санан шаҗнд шүтдг улсин дунд цәәлһврин ик көдлмш кедгинь меднәвидн. Дәкәд болхла, төрскнч седклтә эн күн баһчудыг төрскн келнднь орулхар, тууҗан, сойлын, шаҗна туск медрл эднд өгхәр чидлән нөөлго үүлднә. Буйнч седклин саң тогтаһад, терүнә үүлдврт олн күүкд-көвүдиг Санан гелң орлцулв. Цутхлң хурлд хальмг келнә курсмуд бүрдәлһнд орлцад, терүнә ул деер бурхн-шаҗна эклц медрлиг баһчудт дасххар эн шунна. Зулыг угтгч мөргүлмүд эклхин өмн бидн харһҗ күүндвидн.
- Санан гелң, Зулыг угтгч мөргүлмүдин тускар бидн зәңглвидн. Болв чигн эн керг-үүлдврин учр-утхин тускар тодрхаһар келтн гиҗ сурҗанавидн.
- җил төгсхдән өөрдҗ йовна. Давсн җилин ашан диглҗ, шин җилд кех тоотан темдглх цаг ирв. Ухан-седклән батлҗ авч, чик шиидвр авхд, иргч җилд зеткрәс, хаҗһр шиидврәс саглулхин эрүл-менд бәәхин төлә әмтн Зулын өмн насан утдуллһна мөргүлд орлцна. Насан утдулна гисн иргчдән темдглҗ авсн тоотан күцәхин төлә саалтг бичә һартха, хаалһ цаһан болтха гиҗ әмтн зальврна. Тернь чик өрк-бүлиннь төлә зальврсн деерән таңһчиннь амулң җирһлин төлә цугтан ном умшхла цуг әмтнд, цуг делкәд бәәдл ясрхмн болҗана. Чик седкләр бәәхлә ямаран чигн керг күцәд бәәхмн. Мел һанцарн чик бәәхәр седхмн биш. өнчн-өвү улст дөң болҗ, таңһчд цуг тоот дигтә сәәнәр делгртхә гиҗ үүлдх кергтә. Күн болһна седкләс цугнь ирлцхмн.
- Санан гелң, тана тоолврар, ирх җил бүклдән ямаран болх? Зул өргнә гисн үүлдврин учрнь юундв?
- Йириндән Хулһн җил төвкнүн, дала ик үүмән уга болдмн. Болв цуг арвн хойр җилә зурхаг удлго бүклднь барлхвидн. Хурлд ирәд, гелңгүдин номд орад, онц харһад, күн болһн җил ямаран болхинь медҗ авч чадҗана. Онц харһҗ, ном умшулснь деер гиҗ кесгнь санна. Болв гелңгүд оларн ном умшсн цагт тер номин күчнь холванд ик болна.
Зул өргнә гисн үүлдврин учрнь юундв. Көвңгәр һол кеһәд, шар тос кеһәд, цөгцд терүгән залҗ тәвәд, һал орулнавидн. Зулын һолнь мадниг хооран татҗах му тоот болҗана. Тернь шатад, кесг хаҗһр юмнас бидн бийән саглнавидн. һолыг эргүлҗәх шар тосн болхла, күн болһнд учрдг зовлңта йовдл болҗана. Цөгцд һол шатад, зовлң баһ-бичкнәр уурулгдад, му, хаҗһр заң-авцасн гетлҗәх болҗанавидн. Ямаранчн му заңгин учр-утхинь медҗ авад, терүнәс саглх хаалһ олдхмн болҗана. Иигәд хулха кенә гисн күн хармч, дегәд ховдг болад тиим му йовдл һарһна. үлү үзнә гисн күүнд деерлкдг седклин үүл болҗана. Тиигәд ямаран чигн заңгин учринь медх кергтә. Тер цагт бәәдлиг ясч болхмн.
- Сүл цагт Москва балһснд шаҗна үүлдвр күцәһәд, тенд сурһуль сурчах, көдлҗәх баһчудла харһнат. Зулын өмн тиигәрән йовх санан бәәнү?
- Эрк биш йовхув. Тенд олн хальмгуд бәәнә. Бурхн–шаҗан мартшгоһар тедн ик көдлмш кенә. Шаҗна болн буйнч седклин үүлдвр күцәдг баһчудла би өөрхн залһлда бәрнәв. Бидн иигәд тавн җилин туршарт хальмгудын сән өдриг тенд кенәвидн. Көдлмш хәәһәд баһчудын ик зунь талдан һазр орҗана. Бәәдл тиим. Болв чигн альд йоввчн хальмгуд эврә келән, авъясан, тууҗан, сойлан мартх зөв уга. Уңган геехлә, эннь маднд йир әәмшгтә. Бидн тооһарн йир баахн улс болҗанавидн. 2017 җилд кесн то-дигәр мадна то 175 миңһн бәәсмн. Тер цагас давсн җилмүдт кедү күн һазрасн һарч йовсн болх. Кедү күн әркин үүләр әмнәсн хаһцсн болх. Тегәд кедү күн мана зергләнд бәәхнь медхд һундлта болх. Тиигчкәд төрскн келәрн келдго ямаран әмтн болҗахмб?
- Та чик үг келҗәнәт. Баһчуд дунд күүндврмүд кесн болхла ик туста болхмн. Нег үлү әркин үүләр учрҗах му йовдлмудын тускар тоомсрта улсас соңсхла, туснь холванд ик болх гиҗ сангдна.
- әркин хорна тускар, кедү күүнә әмнд тер күрчәхин тускар даңгин келнәв. Шидр нег зеткртә йовдл хаалһд учрв. Маши залачнр әрк уусн учрар тиим йовдл учрв. Дәкәд нег йовдл – Саратовд сурчах баһ наста оютн әркин үүләр әмнәсн хаһцв. әркин хорар толһаһан геесн йовдлмуд олн. Мана иргч болҗах баһчуд иигәд әркәс көлтә ухаһан алдад, әмәрн шордҗахнь саднд йир әәмшгтә йовдл болҗана. Иим йовдлла тесҗ болшго. Цугтан хамдан ухалхмн, үүлдхмн, чидлән хамцулхмн.
- Санан гелң, олн дунд цәәлһврин көдлмш келһәр цааранднь ямаран зура бәәнә?
- Хальмгт сойлын-гегәрлтин Цутхлң секх күсл кесгәс нааран нанд амр өглго билә. Терүг күцәлһнд өөрдәд ирчквидн. Урһҗах җилин хаврар терүг секхәр белдвр кеҗәнәвидн. Күүкд-көвүдт бичкнәснь авн төрскн кел дасхх седкл бәәнә. Гертән, көдлмштән, хоорндан хальмгуд төрскн келәрн келхш. Тегәд школд дассан, эс гиҗ Цутхлң хурлын курсмудт дассан күн җирһлд олзлҗ чадҗахш. Тегәд хальмгарн күүндлһн әмсхл мет йирини йовдл болдгиг күцх санан бәәнә. Мана цутхлңд күүкд-көвүдиг насна кемҗәһәрнь багмудт хуваһад дасххмн. Иим төсвиг күцәхәр бәәнәв.
Сансн кергтн цаһан хаалһта болтха!
җИРһЛИН Кермн