Чик хаалһ шүүҗ авхла күцлдән күрдг.Батлсн бооцана ул деер әрәсән вузмудла болн номин саңгудла нөкцлт өсәд-өргҗәд йовх
05-12-2017, 10:38 
Хамгин түрүнд форумд орлцсн сурһульчнрин тускар күүндвр болв. Эднә тускар Хальмг ГУ-н инновационн әңгин һардач Раим Файзиев келв, тер саамд "Сурһульч" гидг номин-техническ төсвсин марһана ашинь диглв. Ут-турштан 20 төсв ирв, теднә түүрвәчнрин ик зунь райодын элчнр. Тиигчкәд тедн эднә төрскн селәнд, районд күцәҗ болх төсвиг шүүҗ авч, бәәрн төрмүдиг хаһллһнд дөң болхар седҗәнә. 20 төсвәс Хальмг ГУ-н экспертмүд 10-нь шүүҗ авв, эднә күцәлһиг таңһчин һоллгч вуз финансарн дөң болҗ теткх. Ода школмудла бооцан батлгдҗана. Сурһульчнр түрүн җилин эргцд шинҗллтән кех, дәкәд тер көдлмшин тускар тооцаһан өгх, терүнә
хөөн төсвд мөңгн йилһгдх гиҗ Раим Мусаевич заав.
Цааранднь предприятьмүдин болн компаньсин, банкудын элчнр Цугәрәсән "УМНИК" марһанд орлцҗах Хальмг ГУ-н оютнрин ямаран төсв эднд таасгдсинь, кениг ачлҗахан келв. Тер тоод "МегаФон" компаня һардач Игорь Малиев физикин, эсвин болн зәңглгч технологийин факультетин 4-ч курсин оютн Валерий Алкеанийин аһариг цеврлһнә төсвиг дөңнҗәхән келәд оютнд белг бәрүлҗ өгв. Тер мет Сбербанкин элч Эрдни Лиджиев марһанд үзүлсн цуг төсвс, тер тоод Адыгейин оютнрин төсвс таасгдв гиҗ темдглв. Тиим болв чигн Хальмг ГУ-н оютн Виктория Шинкарук белдсн төсвиг онц темдгләд белгән бәрүлҗ өгв. Баһ предприятьд автоматизациг икдүллһнә төрәр Виктория шинҗллт кев. Талдан чигн билгтә оютнр форумин ашлгч байрин хургт ачлгдв.
Цааранднь Хальмг ГУ-н ректор Бадм Салаев болн "Андроидная техника" номин-производствин негдлтин директор Регина Цыганкова нөкцлтин туск бооца батлв. "Мана НПО-н көдләчнр номин ик шинҗллт кенә, тер тоод сенсорн техник болн робототехник үүдәнә болн нәрн талдан чигн оборудовань һарһна. Хальмг университетлә эклҗәх нөкцлтән бидн цааранднь йовудтаһар делгрүлхвидн", - гиҗ Регина Сергеевна келв. Тер мет "Экономическ делгрлтиг түргдүллһнә Рыбаков-саңгла" бооцан батлгдв. Терүг ректор Б.Салаев болн Рыбаков-саңгин элч Игорь Кожелин батлв. "Тана Хальмг Таңһч байн-зөөртә һазр - энд билгтә, ухата баһчуд баһ биш бәәнә, эврәннь билг-эрдмән эдн "УМНИК" марһана йовудт ул-сүүртә, өдгә цагин төсвән үзүлв. Эдн ЮФО-н, бүклдән әрәсән оютнрт сән үлгүр болҗана. Бидн бооца батлад, сән йовудта, ик орута нөкцлт эклхвидн гиҗ нәәлҗәнәв. Баһчудт болхла шин төсвс белдҗәх кергтә, бизнесменмүдәс, арһлачнрас, багшнрас селвг суртн, тиигхлә тана үүлдвр эрк биш сән күцәмҗтә болх",- гиҗ Игорь Владимирович келв.
Тер мет Рыбаков-саңгин элч хальмг оютнрин төлә арһлачнриг өскдг "Преактум" гидг лидермүдин ниицәнә мастер-класс хойр өдрин эргцд өгсмн. Энд экономическ, инженерн-технологическ факультетмүдин оютнр орлцҗ соньн олн тоот медҗ авв. Кергән эклҗәх күүг "баһ наста арһлач" гиҗ нерәдхм, 3 җил давхла баһ наста гиҗ тоолхмн биш гисн селвгән Игорь Кожевин орулв. Баһ наста арһлачнриг цуглулдг һазр кергтә, Краснодарт одахн тиим шин цутхлң бүрдәсмн, тиигәрән баһчуд ирҗ таньлдна, тоолврарн хувалцна. Тиим кевәр эврәннь кергән секхәр бәәх, арһлач болхар седҗәх күн эрк биш эв-арһан олҗ баһ предприятян секх гиҗ би бат ицгтә бәәнәв гиҗ эксперт келв.
Дәкәд Хальмг ГУ болн әрәсән Президентин медлд бәәдг "әрәсән олн улсин эдл-ахун болн государственн академь (РАНХ)" гидг университет хоорнд бооцан батлгдв, терүг ректор Бадм Салаев болн социальн седвәрин Акселераторин директор Роман Лукшин батлв. Тер мет Роман Сергеевич социальн кергүдт дөң болдг арһлачнрин төлә мастер-класс өгв. "Бидн негдгч курсин оютнрла занять келәвидн. Цугтан эдн онц командс бүрдәһәд хоорндан дөрлдв. Тавн багд хувагдад тавн социальн төсв эдн үүдәв. Тер тоод хальмг кел бичкнәснь авн дасхлһна төсвәр күүндвр болв.
Тер мет оютнриг кимд усар теткхин төлә ус цеврлдг бичкн конструкцин төсвиг эдн хәләв. Эзн угаһар үлдсн ноха-миисин, герт бәәдг нань чигн аң-аһрусна төлә хорһдх һазр-приют тосхлһна төсв олна оньг авлв. Дәкәд ода таңһчд туристнр олар ирдг болв, тегәд Хальмг Таңһчд бәәдг келн улсин сойлыг, тууҗиг, авъяс-бәрциг гиичнрт үзүлхин төлә бичкн хальмг хотн-селә тосххмн гисн төсвән оютнр олна оньгт тусхав. Хойр өдрин эргцд оютнр кесг тоот дасв. Эврәннь төсвән нилх күүкдиг кевтәһәр цааранднь өскх кергтә гиҗ эдн медв гиҗ Роман Лукшин товчлв.
Хальмг Таңһчд бичкдүдин техническ үүдәлтиг делгрүллһнә төрәр Форсайт сессиг Волгоградын техническ университетин медлд бәәдг инновацин болн технологийин нарт-делкән цутхлңгин директор Антон Тюков күцәв. Иргчдән эн керг яһҗ делгрхин тускар эн келҗ шин технологийсин дамшлтар хувалцв.Терүнә мастер-класст бас кесг оютнр, физикин болн эсвин багшнр, магистрантнр орлцв. Баһчудын болн бичкдүдин инновационн цутхлңгин тускар энд күүндвр болв,
көдлхдән дурта, седвәртә баһчуд нааран орх зөвтә. үүрмүдтән юм дасхҗ өгхд, олн зүсн программ үүдәхдән дурта, физикәр соньмсдг күн нааран ирх зөв авх.
Эн цутхлң олн зүсн эрдм дасхдг программс үүдәнә, нарт-делкән грантмуд авхин төлә үүлдвр күцәнә. Сән кадрмуд белдәд олн зүсн саалтыг уурулҗ болҗана, тиим
үүлдвр күцәхлә цутхлң йоста сән кевәр делгрҗ чадх гиҗ номт ашлвр кев, тер тоотыг оютнр болн багшнр бас дасч авв.
Тиим цутхлңгиг бичкдүдин болн баһчудын төлә бидн 2018-2019 җилмүдт бүрдәх зөвтәвидн, - гиҗ Хальмг ГУ-н ректор Бадм Салаев ашлҗ келв. Цуг эн төсвс региона болн федеральн бюджетин дөңгәр күцәгдх. Университетин номтнр болн оютнр эн кергт орлцх, мана күндтә гиичнрт маднд дөң болх седкл бәәхлә бидн эднлә нөкцлтхд белн бәәнәвидн, тегәд чигн шин бооцас батллавидн гиҗ ректор товчлв.
ТүРВәН һуна