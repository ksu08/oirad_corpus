Игорь Лазаревин "Көгҗмин академь"
13-02-2018, 13:09 
Тернь "Көгҗмин академь" гиҗ нерәдгдҗәнә. Таңһчин райодар йовад, билгтә бичкдүдт дөң болх күслтәһәр сойлын эн төсвиг нертә артист күцәҗәнә. Энүнлә хамдан эн төсв күцәлһнд таңһчин сойлын учрежденьсин специалистнр орлцҗана. Ахр цагин дотр февралин 7-с авн эдн зурһан районд одв. Тенд искусствин школмудар, көгҗмин школд одад, сурһульчнрла болн багшнрла харһад, мастер-классмуд эдн бүрдәв. Багшнрла дамшлтарн хувалцв. Сурһульчнриг болхла соңсад, кен ямаран халхар билгтәһәр үүлдҗәхинь диглҗ авв. Игорь Лазаревин келсәр, райодар билгтә бичкдүд олн. Тедниг олад, цаглань дөң болад, билгинь делгрүлхд мана саң дөң болҗана. Эн йовлһндан Приютна, Городовиковск, Яшалтан, Сарпан, Яшкулин райодт саңгин үүлдәчнр күрв. Февралин 10-д эдн Ик-Буурла района сойлын болн искусствин олн халхта цутхлңд мастер-класс давулв.
Эн җилин май сард төсвин ашнь диглгдҗ, ик гала-концерт болхмн. Райодас билгтә бичкдүд ирҗ терүнд орлцҗ, дууна болн көгҗмин эрдмән үзүлхмн.