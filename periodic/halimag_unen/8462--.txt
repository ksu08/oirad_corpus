Мергҗлтән Ланчжоуд өөдлүлв
15-08-2018, 09:47 
Тер керг-үүлдврт орлцсн институтын 3-ч курсин оютн Александр Сельдиков Элстд ирснә хөөн Китд орн-нутгт бәәснә тускар келҗ өгв. Тер фестивальд эдн китдин болн нань чигн орн-нутгудын сойлла өөрхнәр таньлдв, оютнрин биилсн сәәхн би үзв, әрәсән болн Хальмг Таңһчин тускар келҗ өгәд сурврт хәрү өгв.
Эднә бәәсн Ланчжоу балһсна тускар келхлә - энтн - Ганьсу провинцин хотл балһсн, Хуанхэ һолын көвәд эн бәәршлҗәнә, Алдр Китд Эрсәс хол биш гиҗ Александр келҗ өгв. Кесг зун җил хооран Алдр Торһн зам улан хаалһар йовдг зелмүдин (караванмудын) төлә амрлһна зогсалын ик һазрнь бәәсмн.
Ода Ланчжоуд 5 сай күн бәәнә, энд промышленн кесг предприять көдлнә, сурһулин олн вузмуд, школмуд, училищмүд бәәнә. Энд исламд шүтдг кесг сай күн бәәнә, тегәд мусульман улсин провинц гиҗ энүг нерәднә. Тегәд чигн Ланчжоуд шар шажна сүмлә дегц мусульман улсин мечеть үзҗ болхмн.
Талдан орн-нутгудас ирсн улсиг бәәрн әмтн икәр күндлнә гиҗ Александр тоолна. Китд орнд болсн стажировкин кемд хальмг оютн кесг керг-үүлдврт орлцҗ, һазадын орна оютнр дунд болсн иероглифмүд бичлһнә марһанд һурвдгч орм эзлв. Ар-деед үзгин педагогическ университетд Пакистан, Гана, Перу, Моңһлас оютнр сурна, эдн сән таалд бәәнә, номин шинҗллт кенә. Кабинет болһнд медиаоборудовань бәәнә, библиотек сө 22.00 күртл көдлнә.
Ар-деед үзгин университет Китдин хамгин сән 100 вузин тоод орна. һазадые орна оютнрт багшнр һол оньган өгнә. әрәсә болн Китд орн-нутгудын хоорнд тогтсн үр-иньгин сән хәрлцәг энд өөдәнәр үнлнә. Хот-хоолын тускар чигн Александр тодрхаһар келҗ өгв. "Би буршта хотд дуртав, тегәд китдин хот-хол нанд икәр таасгдв. Болв китдин хот-хол эврә онц янзта, тегәд күн болһнд цань угаһар таасгдх гиҗ келҗ болшго",- гиҗ эн келнә.
Китд улс тасрхан угаһар сурһуль сурна гиҗ орн-нутгин тускар эврәннь санаһан Александр келнә. Эдн эврә дурар медрлән икдүлхәр седнә, тегәд университетд ик сән белдвртәһәр ирнә, цааранднь чигн улм ик күцәмҗ бәрхәр зүткнә. Тегәд сө 22 час күртл библиотекд суулһн - энтн китд улсин авъяс болҗана.
үзх, соньмсх тоот Ланчжоуд дала. Ганьсу музейд Алдр Торһн зам улан хаалһин тууҗин тускар кесг соньн тоот олҗ авч болҗана. Китдин ар-деед үзгин бичкдүдин төлә тогтасн хамгин ик парк бәәнә, йирдән энд олн зүсн эврә кец-авцта парк бәәнә. Тер мет экин болн үрнә бумб Ланчжоуд үзҗ болхмн, энтн әмтнә седклиг хамгин икәр авлсн бумб болҗана.
Китд орн-нутгт бән бәәҗ А. Сельдиков кесг зуульчлһнд орлцв. Тер тоод "Торһн хаалһ" гидг фестивальд орлцв (Дингси балһсн), Пинляньд болсн марһанд уул деер яһҗ һардгин туск эв-арһ дасч авсмн.
Тиим олн керг-үүлдврт орлцҗ китд кел сәәнәр дасч авв. Тиим арһиг "Академия мобильности" программ өгнә, тиигчкәд Александр Сельдиков сурһулян сәәнәр сурна. Тер мет Александрин сурчах баг түрүн болҗ китд кел дасхин төлә Китд орн-нутгур һарч йовсмн. Талдан чигн багмуд иргчдән эн туста йовлһнд орлцхнь лавта.
Җаахан һуна