Хальдврта гемәс саглтн
30-01-2020, 12:02 | Таңһчин зәңгс » Эндрк өдрин төрәр
Йириндән җил болһн намрар таңһчд поликлиникүдт гриппәс гетлүлхин төләд әмтнд эмин тәрлһ кенә. Тәрлһ эс кехлә, грипп хальдх әәмшг бәәнә. Гриппәр күндәр гемтхлә, күүнә эрүл-мендин бәәдлнь зөвәр муурна. Тегәд чигн грипп тавн нас күрәд уга бичкдүдт, саата күүкд улст, зүркнә болн оошгнь гемтә улст, медәтнрт әәмшг учрадмн.
Ода үвл гүргүдән орсн бәәнә. Йириндән үвлин кемд бичкдүд, бөдүн улс чигн царцад гемтнә. Бичкдүдин садт, сурһулин учрежденьст өдр болһн күүкд гемтлһнә туст тогтсн бәәдлиг шинҗлнә. Кемр күүкдин 20 процентнь гемнсн болхла, тиигхлә сурһулин занятьс зогсана. Ода Элстин хойр гимназьд болн һурвн школд күүкд ОРВИ гемәр гемтсн учрар 19 класс хаагдв. Эн классмудын сурһульчнр долан хонгт школд орлго гертән бәәхмн.
Таңһчд үүлддг Роспотребнадзорин Заллтын зәңглсәр, январь сарас авн грипп экләд түгҗәнә. Шин җил эклснәс нааран гриппәр гемтсн 13 йовдл темдглгдв. Давсн долан хонгин эргцд ОРВИ гемәр гемтсн 767 йовдл темдглгдв. Тегәд чигн хальдврта гемәс бийән саглх кергтә. һаза йовхла, амн-хамран халхлдг маск зүүһәд йовхмн. Гер дотр терз секәд хораһан серүцүлхмн. Олн улс хурдг һазрт йовад керг уга. Тегәд чигн хальдврта гемәр гемтшгон төлә бийән саглснь деер.
Маргарита АРЗАЕВА