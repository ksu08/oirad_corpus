Элстәр немр 10 автобус йовх
30-08-2014, 11:04 | Таңһчин зәңгс
Таңһчин Толһачин үүлиг дав зуур дааҗах А.Орловин седвәрәр болн дөңнлһәр олна көлгн-күчиг делгрүллһнә төсв йовудтаһар күцәгдҗәнә. өцклдүр Элстд шин автобусмуд эдлврт оруллһна байрин керг-үүлдвр болв. Терүнд Хальмг Таңһчин Толһачин үүлиг дав зуур дааҗах Алексей Орлов, таңһчин тосхлтын, көлгн-күчнә болн хаалһин эдл-ахун министр Кирилл Ботов, Элст балһсна администрацин толһач Артур Дорджиев, таңһчд үүлддг МВД-н ГИБДД-н заллтын ахлачин дарук Андрей Сюкеев, әәдрхнә областяр болн Хальмг Таңһчар УГАДН-а территориальн әңгин ахлач Геннадий Шунгурцыков ахта орлцв.
- Дигтә җил хооран олна көлгн-күчиг делгрүллһнә төсв экләд күцәгдәд, түрүн автобусмуд Элстд әмтиг зөөдг болв. Эндр өдр таңһчин тосхлтын, көлгн-күчнә болн хаалһин эдл-ахун министерств дәкәд арвн автобус хулдҗ авв. Тегәд ода 26 автобус балһсна әмтиг зөөхмн. Балһсна цутхлңгас ууҗмд бәәдг улс чигн сән таалта автобусар йовх арһта болв. Шин автобусмуд 15-ч, 19-ч, 25-ч, 26-ч маршрутмудар йовхмн. өөрхн иргчд олна көлгн-күчнә то улм икдүлхәр бәәнәвидн. Хойр җилин эргцд 50 автобус балһсар йовулхар зуралҗанавидн. Тер мет Элстин болн райодын хоорнд йовдг олна көлгн-күчнә төр хаһлгдхмн. Одахн гилтә Элст болн Городовиковск хоорнд автобус йовдг болв.
әмтн таасҗ олна көлгн-күчәр йовна. Социальн льготта улсин төлә хаалһин мөңгиг хойр холванд өөдлүлвидн. җолачнр зеткрлә харһлго, көлгн-күчиг сәәнәр залхиг, әмтн әәмшг угаһар, сән таалта автобусар йовхиг дурдаҗанав гиҗ Алексей Орлов келв.
Дарунь тосхлтын, көлгн-күчнә болн хаалһин эдл-ахун министрин дарук Юрий Ользеев байрин бәәдлд «Информационное-правовое агентство» гидг шаңһа предприятин җолачнрт автобусмудын түлкүрмүд бәрүлҗ өгв. Эн предприятин һардач Убуш Бараев олна көлгн-күчиг делгрүллһнә төсв күцәмҗтәһәр делгрүлҗәх А. Орловд ханлтан өргв. Көлгн-күчнә то икдәд, предприять өргҗәд, шин немр көдлмшч 64 орм бүрдәгдв гиҗ эн темдглв.
Керг-үүлдврин чилгчәр Алексей Орлов автобусмудын җолачнрла зурган цокулв.