Кесг күүнд җирһл белглв
19-04-2018, 10:06 
Мана таңһчд донорск җисә делгрүллһнә специалист - эмч Батр Анюшевин келсәр, мана таңһчд әрәсән ачта донорин нер зүүҗәх 1100 күн бәәнә. Цуһар эдн эврә сән дурар цусан өгч, түрүн дуудврар әмтнд дөң күргхәр адһна. Теднә негнь Яшкулин района Кормовой селәнә фельдшерск-акушерск пунктд олн җилдән көдлҗ йовсн Нина Хатаевна Базырева болна. 1970 җилд Т.Хахлынован нертә медицинск училищ төгсәснә дару баахн Нина Яшкулин района Гашун селәнә 3-ч тойгта фермд фельдшер болҗ күч-көлснә хаалһан эклв. Дигтә тер җилмүдт Яшкуль районд давулгдсн цус авлһна керг-үүлдврт эрүл-менд харлһна көдләчнр цуһар шунмһаһар орлцсмн. Теднә дунд Нина Хатаевна чигн.
Баахн, бичкн цогцта бер түрүн болҗ цусан өгхәсн әәсн уга. Талдан әмтнлә зерглҗ 400 мл цусан өгәд, эн хәрү көдлмштән одв. Тер цагас авн эн донормудын тоод орад, җил болһн цусан өгдг болв. Келхд, Нина Хатаевнаһас үлгүр авад, энүнлә хамдан ФАП-д көдлҗ йовсн Любовь Дорджиевна Эдлеева болн Октябрина Горяевна Берикова бас донормуд болв. Эдн бас әрәсән ачта донормуд болна. Хөөннь Мирослава күүкнь бас цусан өгдг болв.
- Цусан өгдг улс цуһар чик авг-бәрцәр бәәнә, бидн әрк-чаһр эдлхшвидн, тәмк татхшвидн. Эрүл-мендән дару-дарунь шинҗлҗ, бийән цаглань эмнүлнәвидн. Дәкәд цусан өгхлә күүнә цогц-махмуд шинрлгднә, чидл урһҗ, чаң-чиирг болнавидн, - гиҗ Нина Хатаевна келнә.
Хөр һар җилдән селән һазрт фельдшер болҗ әмтнә эрүл-менд харлһнд үнн-чик седклтәһәр үүлдҗ йовсн деерән Н.Базырева цусан өгәд кесг күүнә әм аврсн болҗана. Дала үг уга, цаһан седклтә, номһн күүкд күн энүнә тускар газетд бичхиг медәд нам эмәһәд бәәв. Энүнә тоолврар, эн зөрмг йовдл һарһсн уга, көдлмшән даавртаһар күцәдг билә, һурвн үрндән чик сурһмҗ өгв. Май сард Нина Хатаевна 70 җилин өөнән темдглх. әрәсән ачта донорин нер зүүҗәхәс талдан өөдән ачлвр энүнд уга. Болв эн һазр деер кедү күүнд энүнә цусн кергтә болсн? Кедү күүнд эн нар үзҗ өөрхн улстан түшг болҗ йовхин төлә җирһл белглсн болхв гиҗ сангдна.