Делкән седкл авлсн наадн
14-06-2018, 10:57 
- Би бичкн цагас авн футбол наадхдан дуртав. Ода нарт-делкән чемпионатла Москва балһснд болх футболын наад хәләхүв. Хотл балһснд хамдан церглҗ йовсн хойр үр-көвүн бәәнә. Тедн эртәр нанд болн авальдм билет авчкла, тиигәд мадн Москва балһснд гиичлхвидн. Футболистнрәс кен сән гихлә, нанд Лионель Месси таасгдна. Роналду болн Месси - билгтә футболистнр. Делкән чемпионатла Германя команд түрүн орм эзлх гиҗ санҗанав, яһад гихлә теднә командд ик зуудан баһчуд.
Бадма Колдаев: "Спорт 08"газетин ах редактор:
- Мини хәләцәр болхла эн марһанд Бразилин команд шүүх гиҗәнәв, яһад гихлә эднә командд сән футболистнр дала: Неймар, Р.Фирмино, Марсело, Виллиан болн нань чигн. Нанд Неймар футболист таасгдна. Рио-Де-Жанейро балһснд бәәҗәһәд би стадионд одад, яһҗ Неймар нааддгиг нүдәрн үзләв, йир билгтә, күчтә футболист. Би 4-5 матч хәләхәр шиидҗәнәв: Москва, Ростов, Аһш балһсдт.
Анатолий Джамбинов, арһлач:
- Би Аргентинән болн Англин командын наад седклән зоваҗ хәләдүв. Ода сулдхвр авад, футбол хәләхәр йовнав. Эн чемпионатд делкән күчтә командс ирҗ, сәәхн наад үзүлх зөвтә. Нанд Аргентинә футболистнрин наадн йир таасгдна. Эднә команд ниитә, шунмһа футболистнртә: Месси, Дибала болн нань чигн.

Эренцен Бюрчиев