Таалмҗта бәәдл тогтахар
08-12-2018, 09:22 
Одахн Элстд, правительствин конференц-залд, балһсна эргндк бәәдл ясруллһна төрмүд хаһллһна региональн цутхлңгуд тогталһна туст дизайна ухан-тоолврин стратегическ сессь давв. "Балһснд сән кец-таалта бәәдл тогталһн" гидг эркн төсв күцәлһнә йовудт таңһчд иим Цутхлң секлһнә төр ик чинр зүүҗәнә. Иим Цутхлң муниципальн бүрдәцст дизайн-төсвс ухалҗ белдлһнд, техническ күцл тогталһнд нөкд болхмн, тер мет экспертн ниицәг орлцулҗ, методическ дөң күргхмн. Экспертмүдин ниицәнд билгтә архитектормудыг, дизайнермүдиг, проектировщикүдиг, тер мет шунмһа баһчудыг цуглулҗ хамцулх саната.
Эн стратегическ сессиг таңһчин жилищн-коммунальн эдл-ахун болн энергетикин министерств һардҗ давулв. Керг-үүлдврт Хальмгин архитектормуд болн проектировщикүд, 2019 җилд балһсна таалмҗта бәәдл тогталһна программд орлцх муниципальн бүрдәцс, эн халхин экспертмүд болн эн зөрүллтин факультетмүдин оютнр орлцсмн.
Керг-үүлдвриг таңһчин ЖКХ-н болн энергетикин министр Нелли Ткачева һардҗ давулв. Нелли Анатольевна нүр үг келв. 2017 җиләс авн "Балһснд сән кец-таал тогталһн" гидг эркн төсв әрәсәд, тер мет Хальмг Таңһчд, экләд күцәгдҗәнә. Мана таңһчд эн төсвд һурвн балһсн, хөрн долан муниципальн бүрдәц, тер дотр райодын цутхлң селәд болн миңһн күн бәәх селәд чигн орлцх арһта болҗана. 2017 җилд эн төсвд Элст балһсн, Ик Буурла болн Яшалтан РМО-с орлцсн болдг. Эн җил Элстд, Лаганьд, Городовиковскд, Ик Буурлд, Приютнд болн Яшалтад эн төсв күцәгдв. Дарук җилд Элстд болн эн РМО-ст төсв күцәлһнә йовудт эргндк һазр ясруллһна көдлмш цааранднь давулгдх. Тер мет дәкәд чигн талдан РМО-с эн программд орхмн. Келхд, ирх җилд үстин района Цаһан Амн поселкд эн төсвд орлцх.
Кемр федеральн бюджетәс йилһгдҗәх мөңгнә кемҗәһинь икдүлсн болхла, җил болһн муниципальн бүрдәц болһнд олн улс хурҗ амрлһна 7-8 чигн ормин бәәдлиг ясрулҗ болхмн билә. Тегәд чигн йилһгдҗәх мөңгнә кирцәһәр, олн улс амрдг 2-3 ормиг җилд ясч болна.
Ямаран һазрт ясруллһна көдлмш кехиг әмтн эврән шүүҗ авна. Тегәд балһсдын болн селәдин әмтн урдаснь эн төрәр кесн суңһлһна керг-үүлдврт орлцҗ, ямр нег һазрин төлә дууһан өгнә. Тер мет ясруллһна көдлмшин дизайн-төсвиг олна оньгт тусхана. әмтн бас дизайн-төсвин туст ухан-тоолвран медүлнә. Олн давхр гермүдт бәәдг әмтн эврә хаша-хаацин эргнд ямаран зүсн-зүүл көдлмш кехин туст бийснь шиидвр авна. Дәкәд болхла гермүдин эргндк һазриг ясруллһна көдлмшт чигн орлцна. Тегәд чигн программ күцәсн цуг балһсдт болн селәдт әмтн эн төсвиг бәәдл-җирһлд тохралһна кергт шунмһаһар орлцв гиҗ эн темдглв.
Дарунь Ик-Буурла РМО-н толһачин үүлиг дав зуур дааҗах Вячеслав Маслов, Приютна СМО-н толһач Александр Полонский "Балһснд сән кец-таалта бәәдл тогталһн" гидг төсв күцәлһнә ашин туск презентац үзүлв. Тер мет Цаһан Амн селәнә муниципальн бүрдәцин толһач Эдуард Кутуров 2019 җилд төсв күцәлһнә йовудт кех көдлмшин зуран тускар зәңглв.
Керг-үүлдврин йовудт "Балһснд сән кец-таал тогталһн" гидг төсв күцәлһнә төрәр өргн күүндвр болв. Хальмгин архитектормуд күүндврт орлцҗ, эн туст эврә ухан-тоолвран медүлв.
Маргарита АРЗАЕВА