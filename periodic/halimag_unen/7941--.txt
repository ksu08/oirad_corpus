Делкән улсиг әәмшгәс гетлгв
26-04-2018, 08:57 
Орн-нутгиннь даалһвр
даавртаһар күцәв
Целинн района Троицк селәнд бәәдг Алексей Боваевич Лиджиев теднә негнь. Сүл тавн җил эн района чернобыльцнрин олна организац һардҗана. Кедү күн ода района организацин тоод бәәнә гиҗ сурхлам, эн цеерләд келсн уга. Кедү күн бәәнә, кедүнь ода уга гиҗ тоолхдан дургов. Тер аюлын уршгиг уга келһнд орлцсн күн болһна тускар ухалх, санх кергтә гиҗ эн тоолна. Кесгнь гемин уршгар сәәһән хәәв, болв эднә өөрхн элгн-саднь бәәнә, эднә залу-зөрмг йовдл мартгдшго.
- Намаг Чернобыльск аюлын уршг уга келһнд 1988 җилин апрель сард йовулсн билә. Тиигхд би "Коммунхозд" җолачар көдлҗәләв, цергә комиссариатас цаасн ирхлә, орн-нутгиннь даалһвр күцәхәр һарад йовув. Би тер цагт гертә-малта,хойр үртә һучн һурвта баахн залу биләв. Келхд, тиигәрән хойр үртә залу улсиг йовулдг бәәсмн. Йовшгов гиҗ келҗ болшго, цуһар цергт церглсн төләдән Төрскнәннь дуудврар түрүн зергләнд ирх дааврта бәәсмн. Би өрәл җилдән тенд биләв. Советск Союзин таңһч, балһсн болһнас әмтн билә. Одесск, Прибалтийск, Киевск, Уральск гиҗ нерәдгдсн полкин нерәр орн-нутгин цуг һарзрас әмтн ирсиг медҗ болхмн билә. Би реакторас һучн дууна һазрт биләв, болв хойр-һурв дәкҗ тиигәрән бас одлав. Одесск полкд 800 күн билә, түрүләд би материальн теткврин ротд, хөөннь ясврин батальонд церглләв. Түрүн кемд бидн тас уга болад, цогц-махмуд зоваһад бәәв, зуг дарунь иҗлдәд, гем уга болвидн. Баһ насн гидг тер болҗана, бийән саглҗ әәмшг уга бәәдлин тускар ухалдго биләвидн,- гиҗ тер цагиг тодлҗ Алексей Боваевич келнә.
Өдр болһн эдн радиацин кемҗәг шинҗлҗ, шишлң приборар бүрткдг бәәсмн. Болв эднә хувц-хунрт, һоснд, хот-хоолд, көлгн-күчнд радиацин кемҗән бичкн болв чигн илдкгддг билә гиҗ эн тодлна. Тер цагт эдн саглҗ бийиннь тускар ухалдго бәәсмн. Дәкәд цуг эргндк һазрт харшлт күрггдснә хөөн цевр тоот уга бәәснь эдн меддг бәәсн чигн болх.
Байр-зовлңган
әдл хувалцна
Цуг Советск Союзин булң болһнас ирсн улс әәмшгтә көдлмш күцәҗәхән медәд, нег-негндән дөң-түшг болҗ, ниитә кевәр бәәсиг А.Лиджиев темдглнә. Хамдан церглҗ йовсн улсин тускар эн бүләнәр тодлҗ, кен ямаран заңта бәәсинь, ямаран йовдлмуд эдн дунд учрсиг тодлна. Ода санаторьт амрсн цагтан талдан регионмудас ирсн чернобыльцнрла эдн тер цагиг тодлҗ, таньл-үзл улсиг олҗ, кен ямаран йовхинь медҗ, бәәдл-җирһләрнь соньмсна. Келхд, Алексей Боваевичин келсәр, зәрм регионмудт чернобыльцнрин төрмүдт һол оньг өггдхш, эдн хоорндан бат залһлда бәрхш.
- Мана олна организац җил болһн спортивн марһас, харһлтс бүрдәж давулна, мана үүрмүдин санлд Троицк селәнд бумб тәвгдв. Района муниципальн бүрдәцин администрацин, әмтнә социальн харслтын органмудын көдләчнр мана төрмүдәр соньмсҗ, ямр нег керг-үүлдвр бүрдәлһңд дөң-тусан күргнә. Бидн "Сайгачонок" гидг района лагерьт футболар, саадг халһар, шатрар, волейболар марһа давулнавидн. Апрелин 26-д митинг давуллһн болн харһлт бүрдәлһн сән авъяст тохрв, - гиҗ Алексей Боваевич келв.
Одахн Деед Яшкуль селәнд бәәдг Александр Настиновд гер-бүүрин сертификат бәрүлҗ өггдв. Эн бас 1988 җилд апрель сарас авн август сар күртл Чернобыльск аюлын уршг уга келһнд орлцҗ, әәмшгтә керг күцәлһңд залу-зөрмгән үзүлсмн. "Гер-бүүр" гидг программар энүнд йилһгдсн сертификатар эн бүүрин таалан ясрулҗ чадхмн. Чернобыльск аюлын уршг уга келһнд орлцсн улсин ач-тус хәрүлҗәхнь эднд урмд өгнә.
Эмчнрин хәләврт бәәдг болв чигн\u2026
Чернобыльск аюлын уршг уга келһнд орлцсн улс ода цуһар гемтә-шалтгта, эдн эмчнрин хәләврт бәәнә. Тегәд Алексей Боваевич эмчнрин тускар эрк биш бүләнәр бичҗ, мадна нерн деерәс цугтаднь ханлт өргтн гиҗ намаг сурв. Района больницд терапевтар көдлҗәх баахн эмч Альмана Дмитриевна Убушиеван, дунд медицинск көдләч Ольга Анатольевна Скрынникован, П.Жемчуевин нертә таңһчин больницин невропатолог Татьяна Цереновна Лиджиеван тускар эн ханлттаһар келҗ, эдн кергән сәәнәр меддг, цаһан седклтә улс гиҗ темдглв. Хальмг Таңһчин эрүл-менд харлһна министерствин әңгин һардач Елена Николаевна Бамбаеван тускар бас эн буульмҗтаһар келҗ, чернобыльцнрт санаторн-курортн путьевк йилһҗ өглһнә төриг эн даавртаһар хаһлна гив. Келхд, Алексей Лиджиев бийнь чик авг-бәрцтә күн, Цигун гидг кииһин гимнастикәр соньмсна. Йирдгч җилмүдин чилгчәр эн хальмг ламнрла таньлдад, дорд үзгин медицинәр соньмсдг болв. Тер цагт эн зун киил татдг бәәсмн, цусна дарлтнь өсәд, бийнь тас уга болдг билә. Сүл хөрн шаху җилин туршарт эн шишлң гимнастик кеҗ, чик авг-бәрцәр бәәнә. Дәкәд эн туста хот-хол эдлхәр шунна, өдмг, колбас идхш, өрүн болһн хаш биийдән чанна. Асхн арвн нәәмн часин хөөн хот уухш, эн өдр болһн унтхиннь өмн кефир ууна. "Мана өвкнр цецн ухата бәәсмн. Өөктә мах иддг төләдән эдн өдр болһн чигә уудг бәәснь йир чик. Чигән күүнә эрүл-мендд йир туста хот-хол болҗахнь маһд уга",- гиҗ эн тоолна.
Мадн кесгтән Алексей Боваевичлә энүнә бәәдл-җирһлин, авг-бәрцин, Чернобыльд давулсн цагин тускар күүндвидн. Сүл цагт энүнә эрүл-менд дор унв, шарх-шавнь зоваҗ энүнд харшлтан күргҗәхнь лавта. Болв инәмсг, шогта-наадта, эврә хәләцтә болн тоолврта залу күн ямаран чигн зовлңд даргдлго, сәәнинь өргәд өмәрән зөрҗ йовна.
Наталья ДАВАЕВА
Э.Бюрчиевин цоксн болн олна
организацин архивәс авсн зургуд

Дуудвр
Залу-зөрмг йовдл һарһсн улст
Апрель сарин 26-д - радиацта аварийин болн зеткртә йовдлын әәмшгиг ууруллһнд орлцачнрин болн тер зеткрәс көлтә әмнәсн хаһцсн улсин туск санлын Өдр. Эн һашута өдрлә ирлцүлҗ таңһчин Толһач Алексей Орлов дуудвран батлв. "1986 җилин апрелин 26 - эн һашута өдр мана орн-нутгин тууҗд орсмн. Цуг делкә эн өдриг темдглнә, эн өдр күмн-әмтнә өдгә цагин тууҗд хамгин ик техногенн аюлын - Чернобылин атомн электростанцд учрсн зеткртә йовдлын темдгнь болсмн.
Тер һашута өдрмүдәс нааран 32 җил давв, болв давсн зун җилин ик гидг аюлын хөөтк әәмшг ода чигн чинрән гееһәд уга. Чернобылин АЭС-т болсн зеткрин әәмшгиг ууруллһнд орлцсн әмтнә залу-зөргинь бидн кезә чигн седклдән хадһлхвидн. Эднәс кесгнь, тер тоод мана һазра зууһад улс күнд гем-шалтгта болв, кесгнь эндр өдр күртл бәәҗ чадсн уга.
Эн өдр бидн эврәннь җирһлән болн эрүл-мендән барад, саяд улсин әминь харссн, цуг делкән келн-улсин җирһлин болн сән-сәәхн иргчин төлә әмән өгсн баатрмудын санлынь тевчнәвидн. Тиим әәмшг дәкҗ бичә учртха, тана баатр йовдлын, залу-зөргин төлә ханлтан өргҗәнәвидн!" -гиҗ дуудврт келгдҗәнә.
Тер мет эн һашута өдрлә ирлцүлҗ дуудвран таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов батлҗ Чернобылин аюлыг ууруллһнд орлцсн баатрмудын санлынь тевчв.