Бәәцин таалан ясрулҗ чадх
28-08-2019, 11:39 | Таңһчин зәңгс » Жилищн-коммунальн эдл-ахун
өдгә цагт таңһчд хуучн, эвдркә гермүдт бәәдг әмтиг шин бүүрәр тетклһн чинвртә төр болҗ тоолгдҗана. Болв энтн цуг орн-нутгт нәрн төр. Эн керг-төриг 2008 җиләс авн экләд хаһлҗана. Федеральн программла ирлцүлҗ, ЖКХ-н хүврүллһиг дөңнллһнә саңгин нилчәр 2008-2017 җилмүдт Элстд 77 хуучн герәс 3108 күн нүүлһгдҗ, шин бүүрт орв. Эн кергт 1 җува һар арслң йилһгдсмн, тер тоод саңгин мөңгн – 576 сай арслң, таңһчин бюджетәс – 168 сай арслң болн балһсна – 606 сай арслң.
Эндр өдр «Гер-бүүр болн балһсна бәәдл» гидг келн-улсин төсвин йовудт «әмтнд бәәҗ болшго гер-бүүрин саңгиг баһруллһн» («Устойчивое сокращение непригодное для проживания жилищного фонда») гидг региональн төсв күцәгдҗәнә. Эн күслтәһәр таңһчин правительств 2019 җилин апрель сарин нег шинд «2019-2025 җилмүдт Хальмг Таңһчин әмтиг эвдркә гер-бүүрин саңгас нүүлһлһн» гидг шишлң программ батлв. Эн программиг күцәлһнә туст таңһчин ЖКХ-н болн энергетикин министерств дааврта болҗана. әмтиг эвдркә гер-бүүрәс нүүлһлһнә программ 2019-2025 җилмүдт үүлдхмн.
Эн программ зурһан девсңд хувагдҗ күцәгдхмн, ут тоодан 217,5 сай арслң һарһгдх зөвтә, тер тоод ЖКХ-н хүврүллһиг дөңнллһнә саңгас - 180,8 сай арслң болн таңһчин бюджетәс – 36,6 сай арслң. Эн программар Элстин болн таңһчин һурвн района: Лаганя, үстин болн Яшалтан райодын хуучн, эвдркә гермүдәс 284 күн нүүлһгдҗ, шин патьр авх.
Элст балһсна администрацин толһачин дарук Виктория Эрднееван темдглсәр, хотл балһсн региональн программин тавн девсңд орлцхмн. 2020-2025 җилмүдт 4 хуучн, нурҗах герин 77 патьрас ут тоодан 212 күн нүүлһгдҗ, шин бүүрәр теткгдхмн. Эннь балһсна 3-ч микрорайон 5-ч герин, 6-ч микрорайон 53-ч тойгта болн 54-ч тойгта герин, Горькийин уульнцд 8-ч тойгта герин әмтн шин патьр авхмн. Элст балһсна администрац программин түрүн девсңгин йовудт 3-ч микрорайонд бәәдг 5-ч тойгта эвдркә герин 42 күүнә төлә 17 патьр хулдҗ авхар зуралҗана. Хуучн, эвдркә гер-бүүрәс әмтиг нүүлһлһнә программин дарук девсңгин йовудт гермүд тосхх саната. 2020 җилд 3-ч микрорайона 5-ч тойгта хуучн герт бәәдг дәкәд 46 күн шин бүүрт орх. 6-ч микрорайона 53-ч болн 54-ч тойгудта гермүдт бәәдг 42 күн 2022 җилд патьр авх. Тиигәд 2024 җил төгстл эн шишлң программ күцәгдхмн.
Маргарита АРЗАЕВА