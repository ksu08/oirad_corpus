Медрлән гүүдүлҗ олимпиадт орлцна
16-01-2017, 16:48 
Мана Элстин олн профильтә гимназьд билгтә сурһульчнр баһ биш. Эдн орн-нутгин сурһулин марһаст йилһрнә. Тер тоод МГУ, экономикин ах школ (ВШЭ) болн Москван государственн юридическ академь (МГЮА)
бүрдәдг олимпиадмудт күцәмҗтәһәр орлцна, нертә вузмудын эн марһасиг әрәсән сурһуль-эрдмин министерств һардҗ бүрткнә.
Кутафинск (МГЮА) болн деер заагдсн олнд темдгтә вузмудын олимпиадт диилвр бәрсн эс гиҗ призер болсн сурһульчнрт сертификат өггднә. Кемр эдн ЕГЭ-н шүүвриг 75 баллас
үлү аштаһар өгхлә эдн тер сертификатан олзлад, ямаран чигн юридическ вузд эс гиҗ факультетд шүүвр угаһар орҗ чадна, яһад гихлә сертификат 100 баллд үнлгднә.
Мана школын 10-ч классин сурһульч Алина Годаева Кутафинск олимпиадын товчлгч девсңд орлцад призер болв. Одахн болхла энүнлә хамдан нег класст сурдг Евгения Абушинова "Экономикин ах школ" гидг келн-улсин шинҗллтин университетин (ВШЭ) "Высшая проба" гидг сурһульчнрин зөвин төрәр болдг Цугәрәсән олимпиадт орлцад, сән ашт күрв. Энүнд цуг орн-нутгас 1815 сурһульч орлцв, эднәс зуг 223 күн шүүҗ авгдв, тер тоод мана олн профильтә гимназин элч Евгения Абушинова йовна. Тиим кевәр Москвад болх товчлгч девсңд мини билгтә сурһульч орлцх, тернь йир өөдән ашнь болҗана. Би бас теднлә хамдан йовнав, теднд баран болад, белдвртнь хамгин чинртә сүл девсңднь дөң болнав, эн саамд багшин дөңнгч үг ик чинр зүүдгнь маһд уга.
Олимпиадын даалһврнь йир күнд. Би эврән терүг хәләләв. Философин, социологин, тууҗин кесг төрәр сурвр өггднә. үлгүрнь, философин үүдәврин тасрха өгнә, терүнә түүрвәчиг зааһад, дәкәд түүрвәчиг бурушаҗах тоолвран бичх кергтә.
Евгения үүрмүдләһән, ут-турштан тавн күн, муниципальн (Элст балһсна) олимпиадын призермүд бас болв. Ода эдн зөвин предметәр болх таңһчин марһанд орлцх. Мана сурһульчнрт күцәмҗ дурдҗанавидн.

Софья АНЖИРОВА,
Элстин олн профильтә гимназин
тууҗин болн зөвин багш