Сәәхн байрлань йөрәҗәнәвидн!
26-05-2017, 15:13 
Мана орн-нутгт җил болһн май сарин 27-д библиотекүдин Цугәрәсән Өдр темдглгднә. Урднь РФ-н Президентин үүлд бәәсн Борис Ельцин 1995 җилд эврә зәрлгәр эн байр батлла. "\u2026 әрәсән библиотекүд Төрскнә улсин гегәрлтд, номин, сойлын өргҗлтд ик тәвцән орулсмн. Эднә үүлдвр обществд, улсин бәәдл-җирһл ясруллһнд цааранднь чигн ик чинртә болн туста болх", - гиҗ зәрлгт келгдҗәнә.
Эн байриг май сарин 27-д темдглдгнь учрта. 1795 җилд дигтә эн өдр мана орн-нутгт Императорск олна библиотек (өдгә цагт энтн әрәсән келн-улсин библиотек) секгдлә.
Эндр әрәсәд, тер тоод Хальмг Таңһчд олн
зүсн янзта библиотекүдт соньн керг-үүлдврмүд болҗана. Дегтрмүд улсин социальн-политическ, тууҗлгч-сойлын бәәдл-җирһлд ик туста. Библиотекарьмуд әмтнә некврмүдиг һол оньгтан авад, эднд олн халхар сән нөкд болҗана. Келхд, РК-н А.Амр-Санана нертә Келн-улсин библиотекин көдләчнр олн әмтн дунд өргн
көдлмш кенә. Энд сән специалистнр баһ биш. Теднә негнь шунмһа библиотекарь Ирина Никитина. Эн школд орад уга болн эклц классмудт сурчах күүкд-көвүдиг тетклһнә әңгд
көдлнә. Эднә әңгин керг-үүлдврмүдт ик-бичкн уга соньмсҗ орлцна.
Ирина Ивановна библиотечн халхар 19 җилин туршарт көдлҗәнә. Эн мана университетин педагогическ факультетин МНО-н әңг төгсәһәд, Очра Номтын нертә таңһчин бичкдүдин библиотекд күч-көлснә үүлдврән экллә. Хөөннь эн учреждень таңһчин А. Амр-Санана нертә Келн-улсин библиотекин структурн әңг болсмн. Энд специалист шунҗ көдләд, ик дамшлт хоршав. Библиотечн көдлмшин халхар медрлән өөдлүлхин төлә специалистнриг шин эрдмәр белддг Москва балһсна академьд сурад һарсмн.
Ирина Никитина көдлҗәх әңг бичкдүдин болн уйн баһчудын зәңгллһнә болн сурһуль-эрдмин Цутхлңд орна. Терүг һардҗах Надежда Николаевна Кетчинова энүнд сүв-селвгәрн болн ил кергәрн туслна. Ирина Ивановнан келсәр, эднә коллектив йир ниитәһәр көдлнә. Цутхлңд ик зуудан дамшлтта улс үүлднә. Цуһар көдлмшән тохнятаһар күцәнә. Эдн олн зүсн эв-арһс олзлна.
Библиотекарьмуд олн әмтнә төлә цаган әрвллго көдлнә. Бичкдүдин әңгин медлд өрк-бүлин умшлһна гостиная үүлднә. Тиигәрән өрк-бүләрн ирсн улс соньн дегтрмүд умшсн деерән олн зүсн наад наадна, видеофильмс хәләнә. Бичкдүдт мультфильмс, сюжетн зургуд болн нань чигн тоот таасгдна. Эднд нертә көгҗмчнрлә, шүлгчнрлә, зурачнрла чигн харһҗ күүндх арһ учрна. Амрлһна өдрмүдт бичкдүдин төлә наадһасин театр үүлднә. Библиотекарьмуд эврән наадд тәвнә.
Июнь сарин нег шинд - бичкдүдиг харслһна нарт-делкән Өдр энд бас кесг соньн керг-үүлдврмүд болх. Элст балһсна школмудын медлд өдрәр көдлдг бичкдүдин лагерьмүдт орлцачнр библиотекд ирәд, цаган бас сергмҗтәһәр давулх. Энтн сән авъяст тохрв. Бичкдүд дуулад, бииләд, нәр-наад үзүлнә. Эдн дегтрмүдин учр-утхар бүрдәсн марһаст чигн орлцна.
Тегәд товчлад келхлә, библиотекд чинртә көдлмш күцәгдҗәнә. Олн әмтнд учрежденя сән таал таасгдна. Дәкәд энд көдлҗәх улсин ик килмҗ эднә седкл авлна. Ирина Никитина библиотекин директор Надежда Бадмаевна Уластаеван һардврт эднә коллектив уралан зөрҗ йовхинь бас темдглв.
Бидн таңһчин цуг библиотекүдин көдләчнриг сәәхн байрла әрүн седкләсн йөрәҗәнәвидн, эднд хөв-кишг болн ик күцәмҗс дурдҗанавидн.

БОСХМҖИН Валентина