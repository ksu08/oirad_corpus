Сарул гермүд тосхнав, Санамр әмтн амрг
07-08-2014, 16:10 | Таңһчин зәңгс
Җил болһн август сарин хойрдгч нарн өдр мана орн-нутгт тосхачин өдр темдглгднә. Сән өдр угтҗ, байрин керг-үүлдврмүд бүрдәгдҗ, тосхлтд көдлҗәх улсиг болн эн халхин ветеранмудыг мадн йөрәнәвидн. Эндр Элстд бас тосхачин өдрт нерәдгдсн байрин хург болх. Энүнд күч-көлсәрн ончрсн көдләчнриг йөрәҗ, ачлврмуд бәрүлҗ өгх. Тедн дунд «АлексСтрой» ООО-н модна урч А.Джембушевиг Хальмг Таңһчин правительствин Күндллһнә һашгар ачлхмн.
Аркадий Джембушев баһ цагас авн тосхлтын халхд көдлҗәнә. 1990-ч җилмүдин эклцәр «ПМК-1» тосхлтын организацд күч-көлснә хаалһан эклсн билә. Дарунь «Строитель» тосхлтын фирмд көдлмшт орад, энд арвн җилдән көдлв. 2003 җилд «АлексСтрой» ООО бүрдәгдсмн. Эн тосхлтын организац үүлдснә түрүн өдрәс авн Аркадий Андреевич көдлҗәнә.
Аркадий Джембушев тосхлтын объектд хамдан көдлҗәсн ширдәч Галина Андреевнала таньлдҗ, седклнь тусҗ, эдн ханьцсмн. Ода эдн хоюрн «АлексСтрой» ООО-д көдлҗәнә. Залу гергн хойр ниитәһәр бәәҗ, нег-негән күндлҗ, гертән болн көдлмштән чигн оньдин хамдан, кезәд чигн нег-негнәсн салхш. Аркадий болн Галина Джембушевихн һурвн үрән өскҗ-босхад, җирһлин сарул хаалһд орулв. Ууһн көвүнь Павел бас тосхлтын халхд электрик болҗ көдлҗәнә. Людмила күүкнь инженер-тосхачин эрдм дасв, бас эк-эцкин үлгүрәр гермүд тосхлһна кергт орлцхнь лавта. Отхн күүкнь Ангелина юристин эрдмтә.
Аркадий болн Галина Джембушевихн күч-көлсч коллективдән тоомср олсн бәәнә. Галина Андреевна уйн наснасн авн ширдәч болҗ тосхлтд көдлв. өдгә цагт ширдәчнрин бригад толһалҗ, хамдан көдлдг улстан үлгүр-үзмҗ болна. Аркадий Андреевич таңһчд кесг чинртә объектс тосхлһнд орлцсн күн мөн. Урднь «Строитель» фирмд көдлҗәсн цагтан Элстд Пенсионн саңгин шин гериг бас тосхла. Тер мет «АлексСтрой» ООО таңһчд олн социальн объектсин тосхлтын болн ясврин көдлмшт шунҗ орлцсмн. Хар һазра района Комсомольск селәнд района больницд болн бичкдүдин үүдәлтин Бәәшңд капитальн ясвр кесмн. Тер мет Сарпан района Садовое селәнд поликлиникиг болн бичкдүдин больнициг ясҗ шинрүлсмн. Элстд Деед зарһин үзмҗтә гериг тосхҗ, эдлврт орулсмн. Дәкәд болхла Аркадий Андреевич хамдан көдлдг улстаһан Комсомольск селәнд хурл тосхҗ, буй хоршаҗ, әрүн керг бүтәсмн.
Сүл җилмүдин эргцд мана таңһчд социальн гер-бүүр икәр тосхгдҗана. әмтиг хуучн, эвдрсн гермүдәс нүүлһлһнә программ күцәлһнә йовудт «АлексСтрой» ООО Элстд 3-ч, 2 микрорайодт гермүд тосхсн билә. Эн җил Калачинская уульнцд 108 патьрта олн давхр герин нег корпусиг тосхад эдлврт орулсн билә. Дәкәд болхла Ипподромн уульнцд өнчәр өссн улсин төлә түрүн гер тосхгдв. Ода эн тосхлтын организац балһсна 4-ч микрорайонд МВД-н көдләчнрин төлә олн давхр гер, Ипподромн уульнцд 25 патьрта гер тосхҗана.
Модна урч Аркадий Джембушев гермүд тосхлһна кергт шунҗ орлцна. Йир даавртаһар, дигтә-тагтаһар, седклән тәвҗ, өөдән чинртәһәр көдлмшән күцәнә. Аркадий Андреевич цөн үгтә, һольшг, сән заңта, тогтун күн болдг төләднь хамдан көдлдг әмтн энүг күндлнә. «Урна урл тоста» гидг хальмг кезәңк үлгүр бәәдг биший. Түүшң һартан урн Аркадий Джембушев арһ-чидлән әрвллго күч-көлсән һарһҗ, өрк-бүлән асрҗ, бәәдл-җирһлинь ясрулҗ, амулң менд, сән-сәәхн бәәнә, үзмҗтә көдлмшәрн олн дунд тоомср эзлҗәнә. Энүнә тосхсн гермүднь таңһчин хотл балһсиг болн селәдиг кеерүлнә. Балһсар йовҗ йовад тосхсн ке-сәәхн гермүдән үзхлә, тосхачнрин седклнь байрар дүүрнә.