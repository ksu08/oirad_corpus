Нидн сәәнәр көдлцхәв
17-03-2017, 16:46 
Одахн Элстд, таңһчин правительствин сүүрин залд, Хальмг Таңһчд үүлддг әрәсән ФССП-н Заллтын коллегийин өргн сүүр болв. Сүүр деер Хальмгин ах зарһин пристав Владимир Евстигнеев 2016 җилд ведомствин кесн
көдлмшин болн эн җилд күцәх зуран туск илдкл кев.
Давсн җилд үүлдвриннь кесг зөрүллтин халхар күцәмҗ бәрв.Темдглхд, Заллтд 150 миңһ һар керг-үүл бәәсмн, эннь 2015 җиләс дорхнь 10,9 процентд өөдлсмн. 93 миңһн керг-үүл төгсәгдв эс гиҗ уурулгдв. Зарһин приставмуд урдк җиләс дорхнь 1,7 холванд икәр мөңг некҗ авсмн, ут тоодан 946,9 сай арслң. Консолидированн бюджетд 313 сай арслң орулгдв. 1066 күцәгч керг-үүл күцәлһнә йовудт өртә улсин 436 сай һар арслңга өлг-эд бәрәнд авгдв.Таңһчд үүлддг Росимуществин территориальн заллтар дамҗулад хулдгдх өлг-эдин үн 140,5 сай арслң тогтав, өрән некҗәх улст өгсн өлг-эдин үн - 35 сай арслң.
4 миңһн 700 өртә күн орн-нутгин меҗә һатц һарад йовх арһ уга болв, юңгад гихлә цаг зуур эднә зөвнь хасгдв. Энүнә ашт һазадын нутгудур йовхар бәәх улс 27 сай арслңга өрән өгсн болдг. Зарһин приставмуд әмтнәс өринь некхәр олн зүсн эв-арһ олзлна. Электронн эв-арһар дамҗад мөңгинь бәрҗ авад, 31 миңһ һар күцәгч керг-үүл төгсәгдв. Банксин тооцана тойгудас өртә улсин мөңгинь бәрҗ авлһна туск 95 миңһн тогтавр, көлгинь то-дигд авлһиг ууруллһна туск 24 миңһн тогтавр батлгдсмн.
Зарһин приставмуд социальн чинр зүүҗәх үүлдвр күцәҗәнә. Харм төрхд, үрн-садан мартад, эдндән килмҗән тусхадго эк-эцкнр олн бәәнә. Ичр уга иим улсин туст 1569 күцәгч керг-үүл
бүтәгдсн ашар күүкдин төлә 29 сай арслңга алимент некҗ авгдв.
Давсн җилин эргцд тер кевәрн зарһчнрин болн зарһд орлцачнрин төлә әәмшг уга бәәдл теткгдв. Таңһчин олн зүсн зарһд бачм йовдлмуд учрсн уга.
Коллегийин сүүрин йовудт олн җилдән үнн-чик седкләрн көдлҗ йовх улс ведомствин ачлврмудар болн Ханлтын бичгүдәр ачлгдв. Тер мет давсн җилин ашар Заллтын хамгин сән подразделеньс йилһгдв. Эннь Ик Буурла, Яшкулин болн Лаганя райодын зарһин приставмудын әңгүд болв.

Барт белдснь МАНҖИН Амулң