Баһчудын төрмүдәр күүндв
30-09-2014, 09:45 | Таңһчин зәңгс
Одахн Элстд Хальмг Таңһчин Олна палатын медлд үүлдҗәх эрүл-менд харлһна, номин, сурһуль-эрдмин, сойлын болн баһчудын политикин комиссин дарани өргн сүүр болв. Сүүрт РФ-н баһчудын политикин шанһа улын төсв шинҗллһнә болн терүнд эврә сүв-селвгән оруллһна хойр төр хәләгдв. Чинртә керг-үүлдврт комиссин һардач Мария Басхаева, Хальмг Таңһчин спортын, туризмин болн баһчудын политикин министрин дарук Дмитрий Халхинов, «Молодая гвардия» КРО ВОО-н ахлач Эдуард Дорджинов, таңһчин баһчудын Цутхлңгин һардач Борис Муджиков, Хальмг Таңһчин Улсин Хуралын (Парламентин) медлд ордг баһчудын политикин гешүн Бадма Артемов, нань чигн баһчуд орлцв.
Сүүриг комиссин һардач Мария Басхаева һардад әрәсән Федерацин Президентин медлд үүлдҗәх келн-улсин хәрлцәнә Советин сүүрин ашар баһчудын седвәриг дөңнхин төлә баһчудын кергүдәр үүлддг федеральн агентств «Основы государственной молодежной политики Российской Федерации до 2025 года» гидг төсвиг шинҗлҗәнә гив. Тегәд сүүрт орлцачнр эн төсвиг шиңҗлҗ эврәннь сүв-селвгән орулх зөвтә. Ирлцңгү төсвин көдлмшч багиг мана һазра күн Сангаджи Тарбаев һардҗана, эврәннь сүв-селвгән эдн сентябрь сарин 30 күртл илгәтн гиҗ сурҗана. Сүүрин йовудт баһчуд төсвиг шинҗләд, сойлын, эрүл-мендин, нань чигн халхин чинртә төрмүдиг хаһлх зөвтә болв.
Баһ специалист гисн кемб гиҗ комиссин орлцачнр кесгтән күүндцхәв. өдгә цагт өөдән сурһуль төгсәсн баһчуд тер дарунь көдлмш олҗ авхш, тегәд баһ наста специалист гиҗ яһҗ эдниг йилһхмн. Эн туст немр шинҗллт орулгдх зөвтә, тегәд дәкн нег оньган өгәд баһ наста специалист гисн нериг шинҗлх кергтә гисн сүв-селвгән орулх кергтә гиҗ сүүрт орлцачнр үгцв.