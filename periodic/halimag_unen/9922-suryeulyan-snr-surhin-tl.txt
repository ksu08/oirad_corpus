Сурһулян сәәнәр сурхин төлә
29-08-2019, 12:04 | Таңһчин зәңгс » Эрүл-менд харлһн
Удл уга сурһулин шин җил экләд, бичкдүд школд орх. Зуни һурвн сардан амрсна хөөн дәкнәс сурһуль сурхд эднд күнд болдгнь нуувч биш.
Специалистнрин кесн шинҗллтәр 1-ч класст орсн бичкдүд күсдундур сардан, 5-ч классин сурһульчнр сардан, наадк классмудт сурдг күүкд-көвүд хойр-һурвн долан хонгтан школын диг-даранд иҗлднә. Бичкдүд сурһулян сәәнәр сурхин төлә эрүл-менд, седклнь төвкнүн бәәх зөвтә болҗана, тегәд эмчин селвг эк-эцкнрт болн багшнрт туста болх гиҗ сангдна. Таңһчин бичкдүдин медицинск Цутхлңгин эмч-педиатр Любовь Оджаева мана умшачнрт иим сүв-селвг өгв.
- Амрлһна кемд мана бичкдүд ора орндан орҗ өрүнднь удан унтна, тегәд сурһуль эклхин өмн һурвн-дөрвн өдртән эднә диг-дараг диглҗ авх кергтә. Сүл амрлһна өдрмүдт эдниг эртәр унтулх кергтә, тиигхлә эдн өрүнднь амрар босх. Зурһата-долата күүкд 11 час, арвта бичкдүд – 10 час, насни дигт күрәд уга баһчуд 7-8 частан сөөднь унтх зөвтә болҗана. Сәәнәр нөөрән хаңһаһад унтсн бичкдүд сурһулян сәәнәр сурна, талдан күүкд-көвүдлә таарна гиҗ специалистнр тоолна. Тегәд бичкдүд сөөднь сәәнәр унтхин төлә сергәд бийән уһаһад, орнд орхиннь өмн дөглго номһн көгҗм соңсдг авъяста болхла йир сән,- гиҗ Любовь Байраевна келв.
Сүл цагт бичкдүд телефонд, планшетд болн компьютерт удан цаган үрәнә, терүнәс иштә эднә нүднә харань муурна. Тегәд школд орхиннь өмн эдниг эмчд үзүләд, нүднә шинҗллт кех кергтә. Харань му бичкдүд сурһулян мууһар сурна, эдн дарунь муурна. Эк-эцк болһн үрндән чик авг-бәрцәр бәәхиг зааһад, бичкнәснь авн эднә цогц-махмудыг батрулхла бас сән болхмн. Күүкдән спортивн секц орулад, сул цагтан һаза хамдан сергмҗтәһәр амрх кергтә. Эклц классмудын сурһульчнр өдр болһн һаза баһ гиснь һурвн частан наадх зөвтә болҗана. Тер мет бичкдүдин хот-хоолынь ясад, эднә эрүл-мендд туста зер-земш, темс, махна болн үстә зүүтә хот-хол өгх кергтә. Бичкдүдин цогц-махмудт лецитин болн холин гидг веществота хот-хол өгхин тускар эк-эцкнр ухалх зөвтә. Энтн өндгн, элкн, үсн, заһсн.
Л.Оджаеван келсәр, эк-эцкнь үрнәннь тускар ухалад, бууляд, өрчдән шахад, үмсәд, байртаһар өрүнднь школд йовулад, хәрҗ ирхләнь өдрән яһҗ давулсна тускар соньмсад бәәхлә, теднь сурһулян сәәнәр сурх. Сурһулян сәәнәр сурхин төлә бат эрүл-менд кергтәг мартхмн биш. Кемр бичкдүд тас уга болад гемнсн цагтнь школд бәәдг эмчд эс гиҗ участкин педиатрт терүг үзүләд, дарунь эмнлһ кех кергтә. Сентябрь сарин эклцәр ода чигн халун өдрмүд зогсна, тегәд теңгрин бәәдл хәләһәд сурһульчнриг хувцлх кергтә. Бичкдүд нег ормдан удан бәәҗ чадхш, эдн гүүһәд көйрнә, терүнәс иштә дарунь царцна.
Наталья ДАВАЕВА