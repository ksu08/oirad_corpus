Йилһән сән школ ямаран болх зөвтәв?
22-01-2020, 09:54 | Таңһчин зәңгс » Тоолвр
Тиим школ бичкн, зурһан җилдән сурдг эклц девсңтә, бичкдүдиг дорацуллһн, багшнриг мекләд нег-негнәсн буулһҗ бичҗ авлһн уга школ болх зөвтә. Багшнр ни-негн, нег-негән күндлҗ бәәнә. Тиигҗ сурһуль-эрдмин экспертмүд келнә. Эдн Москван социальн болн экономикин номин ах школын специалистнр болҗана. Мана таңһчд селәнә школмуд ик зуудан бичкн, урднь энд 250-300 бичкдүд сурдг бәәсн болхла ода 100 эс гиҗ терүнәс баһ сурһульчнр сурна. Тернь мана школмудт туста болх гиҗ тоолый.
Балһсна болн райодын школмудыг тоод авхла, сән школд 500-800 бичкдүд сурх зөвтә. Яһад гихлә ик школмудыг залхд амр биш, сурһульчнрт ик оньг өггдхш. «Материалыг цәәлһснә хөөн сурх кергтә» - гисн зокал энд олзлгдхш. Эклц школд бичкдүд зурһан җилдән сурх зөвтә.
Багшин өгсн герин даалһвр күцәлһнд өдртән 45 минутас даву цаг һарх зөв уга. Герин даалһвр эрк биш бүрткгдх зөвтә. Сурһульч кесн көдлмш болһнинь үнлх кергтә. «Йир сән, сәәнәр көдлвч, ода болхла эн зокалд оньган өг»,- гиҗ сурһульчиг магтх кергтә. Тиим кевәр сурһульч бийән күндләд бәәх, эндүһән яһҗ чиклхин тускар эн бас медҗ авх зөвтә.
Эклц школын болзгнь утдулгдх. Күцәмҗтә орн-нутгудт, тер тоод Финляндьд, 6 җилдән эклц школд сурна, энд бас бичкдүд долатадан орна, Англьд болхла - тавтадан. Түргәр умшдго көвүд - күүкд кергтә тоотыг дарунь йилһҗ авч чадшго, тегәд цааранднь сурхд йир күнд болх. Тер мет тоолҗ чаддго бичкн күүнд нүүрт һархд амр биш болх. 12 нас зүүснә хөөн арвт улм шулуһар умшч чадшго, бәрсн күцәмҗнь тер кевәрн үлдх.
Манад эклц школд 4 җилдән сурдгнь зокал болад кезәнәс нааран батлгдсн бәәнә, тер тоот өөрхн иргчд сольгдх гиҗ күләхд маһд.
Школ нег хамцу команд мет көдлх. Ода болхла багшнр хоорндан көдлмшин төрәр күүндхш. Эдн олн зүсн тоотын тускар селвлцнә, зуг школын тускар мартна. Эндр болхла тернь кергтә болҗана. «Хамгин түрүнд сурһульчнриг тоод авдг багшнрин мергҗлт өөдлүллһнә эврә систем школмудт тогтх зөвтә. үлгүрнь, дарук долан хонгт сурһульчнр кедү даалһвр күцәх, кедү шин материал дасх гиҗ багшнр цуглрад хоорндан тоолврарн хувалцхла сән болх. Ода багш болһн эврә предметән хамгин һоллгч гиҗ тоолна, тегәд герин кесг даалһвр өгнә. Тиигчкәд тер даалһвриг бүрткдг цол багшт уга болна». Багш күн хамгин түрүнд самбрин өмн һоллгчдан сурһульчнр иим-тиим эндү һарһна гиҗ цәәлһҗ өгнә. Болв онц сурһульч болһниг зуг тер ямр эндү һарһснь соньмсулна.
Дәкәд нег төрәр келхлә сән школд сурһульчнр нег-негнәсн буулһҗ бичҗ авдган уурх. Нег үлү әрәсәд талдан күүнә медрлиг олзлхар седдг йовдл олн. Школд сән күцәмҗ бәрхин төлә, нег-негнәсн бичҗ автн гиҗ багш эврән чигн заавр өгнә. Сурһуль-эрдмин систем терүнд бас нилчән күргнә.
Профиляр сурлһн тиим ик кемҗәтәһәр бүрдәгдшго. Школан чиләҗәсн кемлә сурһульч иргч эрдмән шүүҗ авна. Вузд орхин өмн зәрмснь зураһан сольна. «Бидн арвтнриг нег кемҗәнд орулхар седнәвидн, буру селвг өгнәвидн. Ода нам инженерин янзта садмуд үүлдҗәхнь меддвтә? Дәкәд тер инженермүд альд көдлхмб гиҗ күн санхш. Маңһдурк экономикд болхла олн зүсн билгтә күн кергтә болх»,- гиҗ эксперт тоолвран келнә.
Школмуд ик биш болхмн. Тиигчкәд хамгин түрүнд баһ тетквртәһинь дөңнх кергтә. Тиигҗ Эстоньд кенә. Энд бичкн селәнә школмудт мөңгән орулна, яһад гихлә теднә арһнь баһ. «Тер багшнр дамшлһ авна, бичкдүдт медрл - сурһмҗ өглһнә, хамдан көдллһнә олн зүсн эв-арһ меднә. Тиигҗ сурһульчнр хамцу кевәр көдлдгиг, кесг төр хаһлдгиг дасна.
Арвтнр шин материалыг гертән дасад, хөөннь кичәлд цуг классла болн багшлаһан хамдан терүнә тускар күүндвр кенә», - гиҗ эксперт келнә.
Тиигчкәд Азийин дамшлт эдниг соньмсулв. өмн үзгин Корейд, Японьд, Сингапурт директор эс гиҗ багш нег школд 5 җиләс үлү цагт көдлҗ чадхш, тер болзгнь ирхлә, талдан школд орна. Тиим кевәр сән багшнр кесг школд орҗ көдлнә. өмн үзгин Корейд багш болхд амр биш. Университет төгсәсн специалистнрәс зуг 30 процентнь школд орна. Наадкснь нег җилдән эс гиҗ терүнәс үлү цагтан күләнә, дәкәд мергҗлтин шүүвриг шинәс өгнә.
җААХАН Бадм