Нилхд төрлһиг урмдулх белг
31-10-2018, 15:07 
Одахн Хальмг Таңһчин правительствин сүүрт нилхд төрлһиг урмдуллһна төр хәләгдсн билә. Сүл цагт мана таңһчд олн үртә өрк-бүлмүдин то өсчәнә. Эн җиләс авн түрүн үрнь һарсн өрк-бүлмүдт бас дөң күргдг болв. Хойрдгч болн һурвдгч үрн төрсн өрк-бүлмүдт нег үлү ик оньг өггдҗ, экин сертификатын мөңгнәс дем күргнә.
Эн җилин январь сарас авн Москва балһсна мэр Сергей Собянинә седвәрәр нилх төрҗ һархла энүнд белг бәрүлҗ өггднә. Нилх болһнд җил күртлнь керглгдх хувц-хунр, көнҗл, олн зүсн гигиеническ эд-тавр болн нань чигн кесг тоот өгнә. Дәкәд эн белг шишлң яршгт өггднә, тегәд эк-эцкнь үрндән ор хулдҗ авад уга болхла, терүнд нилхиг унтулҗ болхмн.
Эн зунар О.Шунгаеван нертә перинатальн Цутхлңгин ах эмч Тамара Ермошкаева таңһчин правительствин Ахлач Игорь Зотовла болсн харһлтд эн седвәриг мана регионд олзлх санан бәәхин тускар хувалцсн билә. Эн керг күцәлһнд җилд тавн сай арслң керглгдхмн гиҗ ах эмч келсмн. Темдглхәс, перинатальн Цутхлңд баһ тетквртә болн җирһлин күнд таалд туссн күүкд улс цаһан төр болхла, эмчнр нилх бичкдүдт кергтә хувц-хунр белглдг сән авъяс бәәнә.
Т.Ермошкаеван темдглсәр, эн җилин түрүн өрәлд давсн җилин кемлә дүңцүләд хәләхлә перинатальн Цутхлңд нилхд төрлһн өсв. Таңһчин саата күүкд улсин ик зунь энд цаһан төр болна. Сүл җилмүдт энд күүкд улсин төлә сән таал тогтагдв, КТК болн ЛУКОЙЛ компаньсин дөңгәр өдгә цага оборудовань углҗ тәвгдв.
Харһлтд болсн күүндврт КТК болн ЛУКОЙЛ компаньсин дөңгәр чигн иим белг бәрүлҗ өглһнә төриг хаһлҗ болхиг заагдсн билә. Иим сән седвәр бәәдл-җирһлд тохрагдхла мана таңһчд нилхд төрлһн икдх гисн нәәлвр бәәнә. Баахн өрк-бүлмүдт иим белг ик байр үүдәх гиҗ сангдна. Келхд, бичкдүдин хувц-хунр йир үнтә болна, тегәд җил күртлнь хувц-хунрар болн нань чигн кергтә тоотар теткхлә баахн өрк-бүлмүдт эннь сән дөң болхмн.
ДООҖАН Наталья