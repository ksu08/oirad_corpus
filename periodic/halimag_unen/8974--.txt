Гриппәс тәрлһ авх кергтә
17-10-2018, 11:07 
Намрин-үвлин кемд олн зүсн хальдврта гемәр гемтх әәмшг учрна. Тер төләд күн болһн саглҗ ик эртәснь тәрлһ авч, цогц-махмудан батрулҗ, чик авг-бәрцәр бәәҗ, эрүл-мендд туста витамин олзлх зөвтә гиҗ эмчнр селвг өгнә. Җил болһн намрин сармудт мана орн-нутгт гриппәс тәрлһнә керг-үүлдвр бүрдәгднә. Эннь әмтн баһар гемтхин болн гемтсн цагтан эрүл-менддән олн зүсн харшлт угаһар дарунь эдгхин төлә күцәгднә.
Хальмг Таңһчар үүлддг Роспотребнадзорин заллтын һардач Джангар Санджиевин келсәр, мана таңһчд гриппәс тәрлһн дигтә-даратаһар күцәгдҗәнә, эн җил таңһчин әмтнә 45 процентнь тәрлһ авхмн гиҗ зуралгдҗана. Давсн долан хонгин чилгчәр кесн то-дигәр мана таңһчд ут тоодан 50422 күн тәрлһ авв, теднәснь 27162 бөдүн улс болн 23260 бичкдүд. Эн җил мана таңһчд "Совигрипп" болн "Ультрикс" гидг вакцин кегдҗәнә, энтн сән чинртә эм гиҗ тоолгдна. Келхд, эн эм мана орн-нутгт кеҗ һарһгдсн вакцин болна.
- Ода деерән бидн хамгин түрүнд Элст балһсна әмтнд тәрлһ кеввидн. Хотл балһснд бәәдг улсин 93 процентнь тәрлһ авв. Октябрь сарин 20-д мана таңһчд дәкәд вакцин йилһгдхмн, терүгәр райодт бәәдг улст тәрлһ кехмн. Октябрь сарин чилгч күртл тәрлһнә керг-үүлдвр төгсх зөвтә. Мана таңһчд гриппәс саглуллһна вакцин август сард йилһгдв, тегәд сентябрь сарас авн таңһчин сурһулин заведеньсәр тәрлһнә керг-үүлдвр эклв. әрәсән профилактическ тәрлһнә келн-улсин литәр зурһан сар күрсн нилхд, сурһульчнр, оютнр, саата күүкд улс, эрүл-менд харлһна болн сурһуль-эрдмин, хаалһин болн коммунальн эдл-ахусин көдләчнр, цергт мордҗах көвүд, хуучта улс болн 60 һарсн медәтнр тәрлһиг өңгәр авх зөвтә, - гиҗ Джангар Николаевич цәәлһв.
Сүл җилмүдт кергтә вакцин цаглань йилһгдҗәнә, тегәд гриппәр гемтсн улсин то баһ болна. әрәсән Роспотребнадзорин цергллт профилактическ керг-үүлдвриг эртәснь күцәҗ, олн әмтнд тәрлһ кех неквр тәвҗәнә. Келхд, регионд бәәдг әмтнә 40 процентнь тәрлһ авсн болхла гриппин эпидемь учршго гиҗ специалистнр тоолҗана. Д.Санджиевин келсәр, федеральн цергллтин һардвр регионмудла долан хонг болһн селекторн селвлцә давулҗ, тәрлһнә керг-үүлдврин йовудыг бүрткнә.
Өңгәр тәрлһ авчах улст кергтә вакцин йилһгддг болхла наадк улс бийснь вакцин хулдҗ авх зөвтә. Көдлдг улсин тускар эднә һардвр ухалҗ эн кергт мөңг йилһхлә сән болхмн. Темдглхәс, МВД-н болн МЧС-ин һардвр җил болһн көдләчнр дунд профилактическ керг-үүлдвр давулна. Онц эздүдин предприятьмүд эврәннь көдләчнртән бас цаглань тәрлһ кеҗәхиг темдглх кергтә. үлгүрнь, "Магнит" гидг лавкин көдләчнр саглуллһна тәрлһ авсн бәәнә.
- Ода мана таңһчд гемтсн улс дунд грипп уга, зуг ОРВИ темдглгдҗәнә. Сентябрь сарин чилгчәр цаг зуур царцсн улс билә, зуг ода бәәдл чикрв. Җил болһн гриппәр гемтсн улсин то икдснь январь-февраль сарин кемд темдглгднә. Эннь учрта, ик балһсдт сурчах оютнр амрлһндан хәрҗ ирсн цагла царцна. Сүл цагт зәрм эк-эцкнр күүкдтән тәрлһ кехәс зулна, эннь буру. Тәрлһн ямаран чигн харшлт күүнә эрүл-мендд харшлтан күргхш. Намрин-үвлин цагт бийән саглҗ, цаглань тәрлһ авч, чик авг-бәрцәр бәәх кергтә, тер цагт эрүл-менд бәәхит,- гиҗ Джангар Николаевич келнә.
Наталья ДАВАЕВА