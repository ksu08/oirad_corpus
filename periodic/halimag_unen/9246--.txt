Арвтнрла бат залһлда бәрнә
17-11-2018, 09:28 
Одахн Хальмг госуниверситетин гуманитарн факультетин германск филологин кафедрин багшнр школан төгсәҗәх арвтнрт үрвр кеһәд, теднд лингафона кабинетмүд, аудиторьмуд үзүләд, багшнрла таньлдулад, "Хальмг ГУ-н иргчин абитуриент" гидг керг-үүлдврт орлцв.
һурвн өдрин эргцд эдн сурһульчнрин төлә сурһулин-дамшуллһна сессь кев, һазадын келәр теднә медрлиг гүүдүләд белдвринь ясрулв. Иигәд англь келәр германск филологин кафедрин доцент С.В.И.Манджиева кесн занятьд Элстин болн райодын школмудын 11-ч классин 40 сурһульч ирв. Эдн ЕГЭ-н кемҗәнд өгдг аудированя, умшлһна, лексикин болн грамматикин тестин даалһвриг күцәв. Тер мет бичмр болн келлһнә ик кемҗәтә даалһвриг яһҗ кедгинь эднд университетин багш тодрхаһар цәәлһҗ өгв.
Хальмг госуниверситетд оютнрин төлә ямаран сән таал тогтагдсна тускар Светлана Валериевена арвтнрт келҗ өгв, англь болн немш кел даслһна йовудт оютнр һазадын ямаран орн-нутгт оддгин, Элстд болдг нарт-делкән конференцст орчулачин ямаран көдлмш күцәдгин, ямаран предмет дасдгин тускар келҗ өгәд, иргч абитуриентнрин сурврмудт хәрү өгв. Тер мет кафедрин көдләчнр абитуриентнрин төлә марһа, олимпиадмуд бүрдәҗ, ЕГЭ-н халхар сүв-селвгән өгхмн, терүнә тускар эдн бас сурһульчнрт келҗ өгәд, эн керг-үүлдврт цугтан орлцтн гисн үрвр кев.
Сессин чилгчәр арвтнр теднлә Хальмг ГУ-н багшнр занять кеснд, олн зүсн керг-үүлдвр бүрдәснд ханлтан өргҗ, сурһульчнрин төлә болдг кафедрин семинармудт улм орлцхвидн гиҗ седклән келв.
Тиим көдлмш талдан чигн факультетмүдт өргәр күцәгднә, Хальмг ГУ-н физико-математическ, химико-биологическ школмуд кесг җилин туршарт үүлдҗәнә, нааран сурһульчнр олар ирнә, багшнрла таньлдҗ теднә лабораторн занять, семинарт болн лекцд орлцна, хөөннь эднәс кесгнь Хальмг ГУ-д сурһульд орна, яһад гихлә эднд шин лабораторьмуд, сурһулин сән таал, багшнр таасгдна.
Сурһульчнрин төлә университет җил болһн олимпиад бүрдәнә, кесг предметәр арвтнр медрлән сөрҗ чадна, аштнь эднд вузин багшнр селвгән өгч, цааранднь таңһчин һоллгч вузд орхин төлә ямаран белдвр күцәхин тускар тодрхаһар цәәлһҗ өгнә, сурһульчнрла залһлда бәрнә, аштнь эднәс кесгнь Хальмг ГУ-н оютнр болна.
Тиигчкәд Хальмг ГУ-н оютнр болн багшнр җил болһн таңһчин райодар, хам-хоша бәәх регионмудар йовна, тенд школан төгсәҗәх көвүд-күүкдт университетин, терүнә бәәдл-җирһлин тускар келҗ өгнә. Тер цәәлһврин көдлмш сән ашта болна, җил болһн Хальмг ГУ-д ордг абитуриентнрин то өсәд йовна. Теднә тоог икдүлх күцл университетин һардвр тәвҗәнә, тиим кевәр Хальмг ГУ-н нерн делкәд өргҗҗ йовна.

Җаахан һуна