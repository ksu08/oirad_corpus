һаһаннь үлгүрәр юрист болв
18-09-2017, 10:25 
Төрскән харсгч Алдр дәәнә өмн хө мөстәдән өнчрәд үлдсн Лида күүкиг үрн уга авһ-авһ бергн хойрнь авад өскв.
Тегәд эн һарлдсн эк-эцкән меддго билә, хәрнь, нег һазра көгшдин келсәр, эдн Тең һолын эргнд бәәсн болна. Өнчн Лида Иванов Бадмин күүкн болад өссн мөн. Хөөт эк-эцкин һарт өссн бийнь эн бийән хөвтәд тоолдмн.
- Зурһатадм мадниг, Əәдрхнә хальмгудыг, киитн Сиврүр туув, хол Хакассьт, Абакан балһсна шидрк совхозд, эцкм ах агрономчар көдлв. Энд школд орад, энүгән төгсәһәд, күч-көлснә хаалһан эклләв, - гиҗ амрлһндан бәәсн Хальмг Таңһчин ачта юрист, РК-н зарһчнрин Советин гешүн Лидия Бадмаевна Надвидова келснь тодлгдна.
Школд сурчасн цагтнь Лидад химийин кичәлмүд икәр таасгддг бәәҗ, нам иргч эрдмән химийлә залһлдулх санан чигн билә. Зуг 1957-ч җилд хәрҗ ирсн даруһан Элстд күч-көлснә баһчудын школ төгсәһәд, һаһаннь үлгүрәр юрист болхар эн шиидв. Тегәд дарук җилдән Ростовск университетин юридическ факультетд орад, дигтә тавн җил давад ах сурһульта юрист болв. "Экм болхла, - бухгалтерин ах курст орад сур, агчмин зуур экләд көдлхич, - гиҗ түрүн даруһан мини шиидвриг тааслго бәәв", - гиҗ Лидия Бадмаевна келсн болдг.
Ах сурһулян төгсәһәд баахн наста юрист Элст балһсна прокуратурт мөшкәч-стажер болҗ көдлв. Даруһас зурһан җилин эргцд Лидия Надвидова таңһчин прокуратурт үүлдсн мөн. Далдгч җилмүдин эклцәр болхла энүг Элст балһсна улсин зарһчд суңһв, хөөннь бас дөрв дәкҗ эн өөдән үүлд суңһгдсн билә. Арв һар җилдән Лидия Бадмаевна Элст балһсна зарһин ахлачар көдлв, дарунь Хальмг Таңһчин Деед зарһд зарһчар үүлдҗәһәд 1998-ч җилд эн отставкд һарв. Ут тоодан 35 җилдән Хальмгин зарһин органмудт Л. Надвидова үнн-седклән өгч көдлсн болдг.
Зарһд көдлҗәсн цаган тодлхларн Лидия Бадмаевна насни дигт күрәд уга баһчудын туст бүтәсн уголовн кергүдт һол оньган тусхадг бәәсән келлә. Эврән һурвн үртә эк болад чигн гемшәгдҗәх бичкдүдт даңгин санань зовад, ямр шиидвр һарһхла сән болх, гиҗ уданд ухалдг бәәсмн. Заканас давдг арһ уга, тер бийнь кен-негинь засгла харһулхас урд на-цаадкинь тоод авад, чик шиидвр батлх кергтәг эн төрүц мартдмн биш.
Нег дәкҗ авальтаһан балһсна уульнцар йовхлань эдн тал өөрдсн баахн наста залу,
- Мендвт, ямаран бәнт, - гиҗ Лидия Бадмаевнаһас сурҗадгчн.
- Гем уга, зуг чамаг таньҗахшв, - гиҗ хәрү өгхләнь,
- Та намаг засгллат, болв би танд өөлҗәхшв, тер кемд та чик, тоолврта шиидвр авлат. Ода ирҗ гемән медҗәнәв. Мини бәәдл-җирһлд орлцад, нанд итксндтн танд ханҗанав. Намаг болзгасм урд түүрмәс сулдхв, - гиҗ баахн залу зарһчин һаринь атхҗ байрлсан медүлв.
Зуг зарһч күүнә җирһлд олн зүсн йовдлмуд учрдг юмн.Лидия Бадмаевнан келсәр, засгла харһсн зәрмнь энүг әәлһхәр чигн седҗ. Түүрмд суусн нег "клиентнь" болхла зарһч күүкд күүнд дуран өгсн болад чигн бичг илгәсинь эн уданд тодлад бәәв.
Аваль Василий Антоновичлә хамдан эдн һурвн күүкдтән сән сурһмҗ өгәд, җирһлин хаалһднь орулв. Ниитә өрк-бүлд һарсн үрднь өр-өвч, цаһан седклтә улс болҗ өсв. Надвидовихн көдлмшч улс болсн төләдән чигн Элстин ар үзгт һазрин участк авад, сад-һарудан тәрәд, зер-земш, темс урһадг болв. Амрлһндан һарсн даруһан Лидия Бадмаевна хаврин эклцәс авн йосндан киитртл дачдан көдләд, сул цаган давулдмн. Зуг хойр зуудгч җилмүдин эклцәр хәәртә иньг-эңкр авалян гееснә дару эн өнчрсн болҗ медгдв. Хәрнь, седкл байрлулҗах долан ач-зень, дөрвн җичнь ээҗән байрлулдмн. Хойр ач-зень энүнә үлгүрәр юристин эрдм шүүҗ авснд Лидия Бадмаевна цань уга икәр бахтдмн. Бадм зень Хар һазра района зарһд федеральн зарһчар үүлдв. Ээҗиннь нер авсн Лида ач күүкнь Москвад бас юристин эрдмәр ах сурһуль төгсәв. Эдн гер дүүрәд, шуугад-ниргәд орад ирхлә ээҗнь халун хотан ширә деер тәвәд сахняд гүүдмн. һаза дуларсн цагт Надвидовихн хөөнә махан хулдҗ авад, эк-эцкиннь дачд шарад оларн цуглрхдан басл дурта. Цевр аһар кииләд, көдлмш кехд чигн амр болна гиҗ эдн келдгнь мел үнн.
Хатхмр хатхад герән кеерүләд эврәкстән бас белгләд, ке-сәәхн цецгүд урһаһад-услад бәәтл цаг кезәһүр-язаһур давснь медгдхш, амрдг цол уга гиҗ медәт инәдмн. Фатик миисән чигн эн эңкрлҗ хәләдмн гиҗ ода герткснь тодлна.
һундл төрхәс, Лидия Бадмаевна сәәһән хәәһәд хойр шаху җил давв, хамдан көдлҗәсн үүрмүднь болхла даңгин энүг бүләнәр тодлна. Ачта амрлһндан бәәдг урднь Элст балһсна зарһчар үүлдҗәсн Зоя Асырован келсәр, Лидия Бадмаевна даңгин серглң-дерглң, инәдтә-наадта бәәдмн, арһ-чадсарн әмтнд дөңгән күргхәр зүткдмн. Эврә кергән цань уга сәәнәр медҗ йовсн эн зарһч амрлһндан бәәдг Көтчнрә района зарһин ахлач Людмила Мучкаевад баһ цагтнь бас нөкд болҗ, сүв-селвгән өгдг бәәҗ. Бийнь әмтнлә ээлтә, өр-өвч седклтә болсндан таңһчин зарһчнр дунд хамгин күндтәд тоолгдҗ, кен-негнднь үлгүр-үзмҗ болҗ йовснь кезәд чигн мартгдшго гиҗ эн келнә.

Любовь ПЮРВЕЕВА