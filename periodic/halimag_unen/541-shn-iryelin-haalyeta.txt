Сәәхн җирһлин хаалһта
07-10-2014, 19:18 | Таңһчин зәңгс
Багшин эрдм хамгин кергтә болн эркн чинртә эрдм мөн. Эрдмдән седклән өгсн, эрдмдән итклтә улс школд көдлнә.
Светлана Гоогуева Лаганя района Красинск селәнә дундын школд ут цагин эргцд хальмг келнә багшар көдлҗәнә. 1989 җилд Хальмг государственн университет төгсәһәд, энд күч-көлснә хаалһан эклсн билә. Тиигхд школын һардачар көдлҗәсн Клавдия Сангаджиевна Атешова энүг көдлмшт орулҗ авад, сүв-селвгән өгәд, дамшлтарн хувалцҗ йовсмн. Тегәд Светлана Цебековна ах үүрән оньдин ханлтта седклтәһәр тодлна.
Цаг медмҗән угаһар давна. Энҗл Светлана Цебековна эрдмәрн экләд көдлснәс нааран дигтә 25 җил күцв. Эн җилмүдин эргцд Светлана Цебековна олн зүсн дааврта үүл дааҗ йовсмн. Тер дотр сурһуль-эрдмин болн сурһмҗллһна төрәр школын һардачин дарук, Лаганя района сурһуль-эрдмин әңгин ахлачин дарук, школын һардач болҗ үүлдҗ йовла, ода болхла хальмг келнә багшар көдлҗ, сурһуль-эрдмин келн-улсин системин керг-төрәр көдлмшиг зүүцүлнә. Светлана Цебековнан сурһульчнрнь хальмг келнә болн литературин олимпиадмудт болн марһаст шунмһаһар орлцҗ, сән медрлән үзүлҗ ончрна. Ут цагин эргцд багш даңгин үзмҗтәһәр, үүдәгч кевәр көдлҗ, олн дунд тоомср эзлв. Энүнә күч-көлснь өөдәнәр үнлгдәд, багш олн ачлврмудар, тер тоод таңһчин сурһуль-эрдмин болн номин министерствин Күндллһнә һашгудар, «РФ-н олна сурһуль-эрдмин күндтә көдләч» гидг өрчд зүүдг темдгәр ачлгдсмн. Светлана Цебековна олн җилин эргцд кесг зун сурһульчнрт бат медрл зааҗ өгсмн. өдгә цагт сурһульчнрнь эмчин, багшин, тоочин, цергә, тосхачин, нань чигн олн зүсн эрдмәр көдлҗ, таңһчдан, орн-нутгтан, әмтнд тусан күргҗ йовна. Красинск дундын школ төгсәсн В.Эрдни-Горяев, В.Д.-Горяева, Р.Аверьянов, В.Нижиндаев, С.Бадмаев, нань чигн баһчуд Светлана Цебековнаг болн энүнлә хамдан көдлҗәх багшнриг күцәмҗәрн байрлулҗ, бахмҗ үүдәнә.
Светлана Ик Буурла района Приманыч селәнд өнр өрк-бүлд төрсмн. Школд сурһулян сәәнәр сурч, хальмг, орс болн англь келнә кичәлмүд таасдг билә. Тегәд эңкр багшасн - Нина Дорджиевна Асироваһас үлгүр авч, хальмг келнә багшин эрдм шүүҗ авсмн. Приманычск дундын школ төгсәҗ, Хальмг государственн университетин филологическ факультетин хальмг келн даслһна әңгд сурһуль сурв.
1980 җилмүдт хальмг әңгд цецн ухата, ач иктә номтнр Дорҗ Антонович Павлов, Уташ Улазганович Очиров, Анатолий Шалхакович Кичиков багшлҗасмн. Тегәд Светлана ик тоомсрта, күңкл багшнр энүг сурһҗ йовснд бахмҗта. Сурһуль сурсн тавн җил нег агчм кевтә давв. Тиигхд университетин оютнриг җил болһн хаврар төл авлһна, зунар тәрә-темснә көдлмшт селәнә эдл-ахусар йовулдг бәәсмн. Тиигәд нег җил Светлана хамдан сурчасн үүрмүдтәһән тер цагт Каспийск района (ода Лаганя район) «Красинский» совхозд темс хуралһна көдлмшт ирнә. Баһ дүүвр насн басл сәәхн цаг. Мел эн сәәхн насндан баһчуд эврәннь иньг-амргларн харһҗ, җирһлән залһна. әмтн насн-җирһлиннь иньгләрн харһна гисн хара төртә юмн биш. Энд Светлана бәәрн көвүн Андрейлә таньлдна. Эдн түрүн хәләцәс авн нег-негндән дуран өгв. Цөөкн җил үүрлҗәһәд, өркән өндәлһх бат шиидвр авсмн. Эдн ут җирһлин хаалһар хамдан йовҗ, һурвн үрән өскч босхв. Елена, Екатерина күүкднь Москвад деед сурһулян төгсәһәд, ода эрдмәрн көдлҗәнә. Отхн күүкнь Герл бас орн-нутгин хотл балһснд сурһуль сурчана. Ууһн күүкнь хәрд һарв. Тегәд Светлана болн Андрей Гоогуевихн ода зееһән таалҗ, байрта-бахмҗта бәәнә.
Хальмг кел дасхҗах багшнрин, тер тоод Светлана Гоогуеван өмн байн сәәхн келән хадһлҗ, тер кевәрнь баһ үйнрт үлдәҗ зааҗ өгх төр бәәнә. Светлана Цебековна күүкдиг соньмсулхин төлә кичәл болһндан тохнятаһар белднә. Эврәннь үүлдвртән олн зүсн нүүрлгч эв-арһ олзлҗ, даңгин үүдәгч хәәврт бәәнә. Сурһульчнрт төрскн кел сәәнәр дасххин кергт амн урн үгин зөөр, «җаңһр» баатрльг дуулвр, хальмг бичәчнрин үүдәврмүд өргәр олзлна. Дорас өсч йовх үйин келинь ясрулхин төлә эднә кел өргҗүллһнә төрт һол оньган өгнә. Күүкдиг чикәр келдг, чикәр зәңг болн келвр тогтадг дасхлһн эркн төр болна. Сурһульчнрнь дассн үүдәврмүдиннь учр-утхинь медҗ, тер дотр чееҗәр дассан сәәнәр тодлҗ авна. Дорас өсч йовх үйнрин келинь ясрулхин кергт олн зүсн кичәл давулна, экскурсь келһн, кичәл-наадн, кичәл-викторин, нань чигн соньн төрәр кичәл бүрдәнә. үлгүрлхд, күүкд-көвүд зәәңгчнр болҗ нернь темдгтә нег һазра улсла интервью кенә. Эдн урдаснь нертә улсин тускар материал белдҗ, эднд сурврмуд өгсн болҗ, теднь эднә сурврмудт хәрү өгсн болна. Шүлгч Иван Убушаевла, кикбоксингәр нарт-делкән чемпион Бату Хасиковла, нань чигн нертә улсла интервью белднә. Тиигәд эдн хальмг келән өргҗүлнә, нег һазра улсиг тодлҗ, омг авна.
Светлана Цебековна гүн медрлтә, өөдән мергҗлттә багш, йир дааврта, бийдән ик неквр тәвдг, орчлң мини гисн делгү седклтә, һольшг, ээлтә, бод гисн күн. Дәкәд болхла сәәнәр дуулдг билгтә. Тегәд чигн күүкдт хальмг дуд дасхна. Тегәд тер дуудас бичкдүд мана өвкнрин санҗ йовсн уха, кеҗ йовсн керг-үүлинь медҗ чадна.
Хальмг улсин җирһлд учрсн зовлңта чигн йовдл, байрта чигн йовдл тиигәд дуунд орулгдад йовсмн.
Олн зүсн неквр өмнән тәвәд багш көдлҗәх төләд җил ирвәс дорас өсч йовх үйнрин келнь ясрад, үгмүдин көрңгнь өргҗәд йовна. Төрскн келән даслһна керг – күндтә болн тоомсрта керг. Тегәд Светлана Цебековна бичкдүдт медрл өгч, хальмг кел делгрүллһнә кергт ик тәвцән орулҗ йовна. Дәкәд болхла эн күүкд күн хөвтә аваль, килмҗтә эк болн наһц ээҗ, сән гер-бүлтә, сәәхн җирһлин хаалһта.
Маргарита Арзаева