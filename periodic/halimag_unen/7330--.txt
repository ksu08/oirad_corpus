Хальмг дун теегәр күңкнх
14-02-2018, 08:43 
Тиим буру бәәдлиг чиклх кергтә, ода чигн келән өргх, өвкнрин зөөриг олна күчәр хадһлх арһ бәәнә гиҗ "Калмыкия" РИА-н герт болсн брифингд таңһчин сойлын болн туризмин министрин дарук Николай Санджиев болн хальмг кел делгрүллһнә цутхлңгин һардач Арслң Санджиев тоолвран келв. Февралин 21-д төрскн келнә нарт-делкән Өдр һазр деер темдглнә, эн олна байрла залһлдулад Элстд, "Җаңһр" кинотеатрт, 15 часла олнд темдгтә "Ээҗин дуунд" нерәдсн фестиваль болхмн.
Төрскн келндән, дуундан, сойлдан дурта күн болһн эн фестивальд орлцҗ чадҗана, эврәннь үүдәлтән, "Ээҗин ду" яһҗ дуулдган медүлҗ болхмн. Район болһнд бас тиим фестиваль болхмн, болв района, талдан региона, цуг һазрас әмтн ирҗ Элстд бүрдәгдҗәх фестивальд орлцҗ чадҗана. Тиим ик олна үүлдврт цуглрҗ бидн мана келнд итклтәһән, мана аав-ээҗин келән мартҗахшвидн гиҗ үзүлҗ келән даслһнд баһчудт урмд өгх зөвтәвидн.
Олн әмтн цугтан орлцхла төрскн келән хадһлх керг эрк биш бүтх, зуг мана олна ни-негн санан, нег мөслгч седкл кергтә. Тер седклиг юн чигн диилҗ чадшго. Хальмгуд, уралан!

ТүРВәН һуна