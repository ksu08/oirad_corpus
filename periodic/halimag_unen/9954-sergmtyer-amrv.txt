Сергмҗтәһәр амрв
11-09-2019, 11:18 | Таңһчин зәңгс » Сурһуль-эрдм
Август сарин чилгчәр таңһчин олн үртә өрк-бүлмүдәс арвн тавн күүкн-көвүн Сочи балһснд амрхар һарч йовсна тускар бидн урднь зәңглсн биләвидн. Хальмг Таңһчин Толһачин үүлиг дааҗадг Бату Хасиков Сочи балһсна мэр Анатолий Пахомовла үгцснә ашт мана таңһчин бичкдүд тенд арвн өдртән амрв. Темдглхәс, бичкдүд «Азимут» авиакомпаня самолетар тиигәрән болн герүрн өңгәр нисв. Таңһчин правительств билетин мөңгинь даав. Бичкдүд сентябрь сарин 1-д хәрҗ ирәд, маңһдуртнь школдан одв. Бидн олн үртә эк Елена Мергеновала күүндәд, Анастасия күүкнь яһҗ амрсна тускар соньмсвидн.
- Анастасия мана ууһн үрн, эн Элст балһсна олн профильтә гимназьд 10-ч класст сурна. Эн җил 9-ч класс төгсәһәд, шүүврән өгсн билә, тегәд сурһулин җил йир күнд болв. Зуни амрлһна кемд Хар теңгсин көвәд одҗ амрх арһ учрсн уга. Генткн зуни амрлһна кем төгсчәх өдрмүдт нанд җиңнүләд, күүкнтн Сочи йовх гиҗ келхлә, бидн теңкән уга байрлвидн. Настя түрүн болҗ Сочи үзв, түрүн болҗ самолетар нисв. Тенд Сочи балһснас хол биш бәәдг Лоо поселкд «Илона» гидг санаторьт эдн бәәв. Самолетар нисҗ ирхләнь мана бичкдүдиг тосад, шишлң көлгәр санаторьт күргсн бәәҗ. Арвн өдрин туршарт эднә төлә олн зүсн экскурсь бүрдәгдв, сенр болн шимтә хот-хоолар тоов. Бичкдүд Хар теңгст өөмҗ, цогц-махмудан батрулв, аква-паркд сергмҗтәһәр амрв, дельфинарийд, океанариумд одв. Сочи балһснд олимпийск объектс Красная Поляна поселк һәәхв. Арвн өдр нег агчм кевтә давв, мана күүкд-көвүд сәәнәр амрад ирв,- гиҗ Елена Николаевна келв.
Арвн өдртән амрсн күүкд-көвүд хоорндан үүрлсн деерән талдан регионмудас ирсн бичкдүдлә таньлдв. Зуни кемд Сочи балһснд одхин төлә дала мөңгн кергтә болхнь нуувч биш. Е.Мергенован келсәр, нег үлү олн үртә өрк-бүлд һурвн үрән тиигәрән авч йовхд һарута болх билә. Ууһн Настя күүкнь өңгәр арвн хонгтан амрад, эрүл-мендән батрулҗ, теңгст өөмҗ, һәәхмҗтә һазр үзҗ ирснд эдн ик ханлтта бәәнә.
- Хамгин түрүнд Бату Сергеевичд зүркни ханлтан өргәд, олн үртә өрк-бүлмүдин бичкдүдт иим амрлһ бүрдәснд бидн байрлҗанавидн. Амрлһнд һарч йовх өрк-бүлмүдин то-диг тогталһнд дөңгән күргсн таңһчин олн үртә өрк-бүлмүдин ниицәнә ахлач Наталья Чужаевад, бичкдүдиг дахад йовад, тенд цугтаһинь сәәнәр хәләсн Гиляна Бембиновад бас ханлтан өргҗәнәв. Таңһчин правительств бичкдүдин хаалһин мөңгинь дааснд бидн байрлҗ, олн үртә өрк-бүлмүдт ик оньг тусхасиг темдглх кергтә. Зуни амрлһна сүл өдрмүдиг мана бичкдүд Сочи балһснд давулсан кезә чигн мартшго гиҗ сангдна. Эдн сурһулян сәәнәр сурад, төрскн һазр-усндан өлзәтә сән үрд болҗ өстхә,- гиҗ олн үртә эк-эцкнрин нерн деерәс Елена Николаевна ханв.
Наталья ДАВАЕВА
ЗУРГТ: Сочи балһснд амрсн бичкдүд