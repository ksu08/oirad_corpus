Усна аюлла харһсн улсиг дөңнх
15-05-2017, 17:46 
Өцклдүр таңһчин правительствин Ахлач Игорь Зотов селвлцә давулв. Энүнд таңһчд
үүлддг әрәсән МЧС-ин Ахлгч заллтын һардачин негдгч дарук Александр Зыбкин, таңһчин ЖКХ-н болн энергетикин министрин дарук Сергей Раров, Элст балһсна администрацин толһач Окон Нохашкиев, нань чигн дааврта улс орлцв.
Урҗ өдр Элстд үдин алднд хур экләд орад, дарунь кесгтән асхрв. Икәр орсн хурас көлтә кесг уульнцсин гермүдиг усн авч. Сө балһсна гермүдт шам унтрв. Тегәд чигн Игорь Зотов хотл балһснд бачм бәәдл учрсна туск төрәр селвлцә давулҗ, эн туст ямаран керг-үүл
күцәснә болн аюлла харһсна әмтнд ямаран
дөң күргхин тускар дааврта улсла күүндв.
Окон Нохашкиевин келсәр, нарн өдрәр икәр хур орснас көлтә күнд-күчр бәәдлд туссн әмтн Элст балһсна ЕДДС-ин болн хотл балһсна администрацин телефона тойгудар җиңнүлв. Тегәд Элст балһсна һардачнр болн МЧС-ин элчнр җиңнүлсн әмтнә хайгудар одҗ, эднд нөкд болв.
Эн җил үвлин чилгчәр Элистинкин усн деврәд, эн һолын өөр-шидрк уульнцин гермүдиг усн авла. Терүнә хөөн һолын йоралыг цеврлсн билә. Тер бийнь дәкнәс Кировин уульнцин зәрм гермүдт усн орҗ. Тиигхд Элистинк һолын өөр-шидрк уульнцсин гермүдин әмтн усна аюлла харһсн болхла, ода балһсна цутхлңд бәәх кесг уульнцсин, тер тоод Лермонтовин, Хечиевин, Кануковин, Байдуковин, Сельгиковин, Чкаловин уульнцсин гермүдиг, энүнәс нань Волгоградск переулкд, Рокчинскийин уульнцд бәәх гермүдиг усн авч. Дәкәд болхла олн давхр цөөкн гермүдт чигн усн орҗ. Келхд, гермүдин подъездд усн орҗ, 7-ч микрорайонд йисн давхр герин лифтын шахтд усн орад, шам унтрад, лифт көдлдгән уурв.
Тиигәд сөөһәр МЧС-ин көдләчнр усн орсн онц эзнә гермүдәс әмтиг һарһҗ авад, әәмшг уга һазрур, элгн-саднь тал күргв. Дөңгән сурсн күн болһнд нөкд болсмн. Селвлцәнә йовудт Игорь Зотов усн авсн гермүдт бәәх улст һаруһинь даңцах арһ хәәх кергтә гиҗ, балһсна болн таңһчин бюджетмүдәс эн кергт мөңг һарһтха гисн заавр өгв.
Өцклдүр Элст балһсна администрацд бачм бәәдлин уршгиг уга келһнә төрәр үүлддг комиссин сүүр болв. Энүнә ашар көдлмшч багмуд бүрдәһәд, тер өдр бийнь усна аюлла харһсн күн болһна герүр одҗ, усн авсн герин бәәдлиг шинҗлв. Цааранднь комиссь ямаран учрар герт усн орсиг болн усна аюлас көлтә ямаран кемҗәтә һару һарсинь шинҗлҗ тоолад һарһсна хөөн мөңг өгәд, һаруһинь даңцах.

Маргарита АРЗАЕВА
Б.Оконовин цоксн зург