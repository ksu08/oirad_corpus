Чик авг-бәрц эрүл-мендиг батрулна
14-11-2018, 09:52 
Эндр цуг нарт-делкәд диабетәс хөрлһнә Өдр темдглгдҗәнә. Эн өдриг 1991 җиләс авн нарт-делкән диабетическ федерацин болн эрүл-менд харлһна организацин шиидврәр темдглдг болв. Җил ирвәс эн әәмшгтә гемәр гемтсн улсин тонь икдәд йовхнь эмчнриг икәр үүмүлҗәнә. Тиигчкәд бичкдүд болн баһчуд эн гемәр гемтҗәхнь йир һундлта болҗана. Мана таңһчд эн гемәс хөрлһнә туст күцәгдҗәх керг-үүлдврмүдин тускар болн тогтсн бәәдл ямаран болҗахин тускар медҗ авхар бидн таңһчин эрүл-менд харлһна министерствин ах штатн биш эндокринолог, П.Жемчуевин нертә таңһчин больницин эндокринологическ әңгин заведующ Кермен Улановала харһҗ күүндвидн.
- Сүл кесн то-дигәр мана таңһчд диабетәр гемтә 9430 күн эмчнрин тоод бәәнә, тедн дунд 25 бичкдүд. Эн гемәр гемтә улсас 2827 күн инсулинотерапий авчана. Җил ирвәс гемтә улс дунд баһчуд болн идр наста улсин тонь икдҗәхнь темдглгдҗәнә. Харм төрхд, эдн цогц-махмудан батрулҗ спортар эс соньмсдг, әмтәхн, һуйрин зүүтә болн шарсн хот-хоолд дурта болдг учрар эн гемәр гемтсмн. Мана таңһчд 1996 җилд диабетин школ бүрдәгдсмн, ода эн мана әңгд стационарн эв-арһар үүлдҗәнә. әңгд эмнлһ авчах күн болһнла онц күүндәд, чик болн туста хот-хоолын, эрүл-мендин бәәдлиг дигллһнә, цусна кемҗәг бүртклһнә туст сүв-селвг өгнәвидн. Райодын больницст болн балһсна поликлиникд эрүл-мендин клубмуд үүлднә, - гиҗ Кермен Алексеевна келв.
Диабетәр гемтсн улсин нүднә харань муурна, инфаркт болн инсульт гемәр эдн гемннә, көлнь зована, кесгтнь гемодиализ кергтә болна. К.Уланован темдглсәр, таңһчин больницд диабетәр гемтә улст чинртә медицинск дөң күрггднә. Тиигәд, зүркнә судцна региональн Цутхлңд, офтальмологическ әңгд болн диализн Цутхлңд эднд кергтә месллһн, нань чигн эмнлһн кегднә, тегәд талдан һазр орх керг уга. үлгүрнь, офтальмологическ әңгд өдгә цага лазерн аппаратар нүднә дотрк герл йилһдг хәлснә коагуляц кенә. Зуг таңһчд эндокринологуд эмчнр кергтәһәд болҗана. Ода балһсна болн таңһчин консультативн поликлиникст хошаһад, таңһчин больницин эндокринологическ әңгд һурвн эмч, селән һазрт зуг Целинн районд специалист бәәнә. Эм гемиг эртәснь илдкҗ авч, цаглань эмнлһ эклхин, гемтә улсин бәәдлиг шинҗлҗ дөң-тусан күргхин төлә кадрмудар тетклһнә төриг эрк биш хаһлх кергтә.
2016 җиләс авн мана таңһч эндокринологическ номин федеральн Цутхлңла хамцу үүлдҗ, региональн регистр тогтана. Эн регистриг эмч Лариса Петрова диглҗ, таңһчд диабетәр гемтә улсин то-диг кеҗ, теднә нердиг федеральн регистрт орулна. әрәсән сән гисн эндокринологуд сүв-селвгәрн дөң болҗ, өдгә цага эв-арһс болн шин эм олзллһна туст дамшлтарн хувалцна. Диабетәр гемтә улст талдан специалистнрин дөң керглгднә, тегәд олн зүсн конференцс, мастер-классмуд, харһлтс туста болна.
К.Уланован келсәр, Элстд ноябрь сарин 14-д болн 15-д диабетәс хөрлһнә нарт-делкән Өдрт нерәдҗ Цугәрәсән керг-үүлдврмүдин медлд конференц болн гемтә улсла харһлт болхмн. Эмчнрин конференцд саата күүкд улсин эрүл-менд харлһнд нерәдгдхмн, тегәд терүнд таңһчин эмнлһнә учрежденьсин ах эмчнрин дарукс, терапевтнр, күүкд улсин эмчнр орлцҗ, дамшлтарн хувалцхмн. Гемтә улсла болх харһлтд эмчнр эрүл-мендин бәәдл шинҗллһнә, туста хот-холын тускар сүв-селвгүд өгхмн, тер мет цусна шинҗллт өңгәр кегдхмн. Эндр Элст балһснд медколледжин болн таңһчин консультативн поликлиникин улд әмтн өңгәр цусан өгч, бас шинҗллт кеҗ чадхмн.
- Диабетиг эдгәҗ болшго, ода деерән энүг эдгәдг эм уга. Болв эн гем илдкгдсн болхла, эмч күн болһнд онц эмнлһ олҗ, эн күүнд зокчах эм бичүлҗ өгх. Келхд, чик авг-бәрцәр бәәхлә, эмчин сүв-селвгиг күцәхлә, цаглань эмән олзлхла, гемтә күн олн җилдән эрүл-мендин бәәдлән шинҗлҗ ут нас наслҗ чадна. Хамгин түрүнд спортар соньмсх, өдр болһн йовһар йовх, темс болн өөкн уга мах идх кергтә, тер цагт тана эрүл-менд бат болх. Дөч һарсн улс җил болһн эрк биш цусна шинҗллт кеҗ, эрүл-мендин бәәдлән бийснь бүрткх зөвтә. Цаглань эмчд бийән үзүлхән бичә марттн, - гиҗ Кермен Алексеевна сүв-севлгән өгв.
Наталья ДАВАЕВА