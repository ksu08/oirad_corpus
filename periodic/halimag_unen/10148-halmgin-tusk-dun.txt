«Хальмгин туск дун»
23-01-2020, 09:22 | Таңһчин зәңгс » Сойл
Иим сәәхн нерәдлһтә Цугәрәсән марһан зарлгдҗана. Орн-нутгин сурһулин олн зүсн заведеньст сурчах бичкдүд болн баһчудын Цутхлңгудын болн клубмудын орлцачнр, баһчудын олна организацсин гешүд, онц нань чигн баһ наста улс марһанд орлцҗ чадҗана. Бичкдүдин болн баһчудын билг-эрдм делгрүллһнд зөрүлгдсн хәләвр Цугәрәсән кемҗәнд кегдҗәхнь йир соньн.
әрәсән Федерацин Федеральн Хургин Орн-нутгин Хүүвин депутат Марина Мукабенован һардврт марһан кегдҗәнә. Хальмгин баһчудас нань әрәсән талдан һазрар бәәдг хальмгудын күүкд-көвүд эн соньн хәләврт орлцҗ чадмган сөрҗ, билгән үзүлҗ чадҗана.
Марһаг бүрдәҗ давулҗахнь - Москван «Западн округин централизованн библиотечн систем», А.Амр-Санана нертә Келн-улсин библиотек болн «Хар һазр» гидг государственн заповедник мөн. Бүрдәһәчнрин тоод Элст балһсна А.Пушкина нертә цутхлң библиотек бас йовна.
Эн ик төсвин селвгч болҗ профессор И. Умнова-Конюхова орлцҗана. Номт, олна үүлдәч, шиңҗләч Ирина Умнова «Эвин хаалһ» гидг экспедициг Хальмгин һазрар темәд унҗ йовлһ кесәрн темдгтә. әрәсән бичәчнрин Ниицәнә гешүн, зуульчлач Ирина Умнова баһчудын билг-эрдм делгрүллһнд, сойлын болн тууҗин зөөрин ул деер олн улсиг хамцуллһнд ик оньган өгнә.
Марһанд художественн үүдәврмүд орулҗ авгдхмн. Живописин, графикин, декоративн-урн һарин эрдмин үүдәврмүдиг эн җилин кемд күцәсн болхла, терүгән баһчуд марһанд илгәҗ чадҗана. Дәкәд болхла зург цокдг бичкдүд болн баһчуд марһанд орлцх арһта болҗана. Марһана таал тодрхаһар бүрдәһәчнрәс медҗ болхмн. Дәкәд тернь библиотексин сайтд барлгдхмн. Сойлын болн нань чигн ирлцңгү учрежденьсәр зәңгллһнә материалмуд йовулгдхмн.
Марһан һурвн девсңгәр давҗана. Түрүн девсңгин йовудт 2020 җилин январин 17-с авн майин 1 күртл марһана туск материалмуд цуг орлцачнрт медүлҗ зәңглгдх. Бүрдәмҗин көдлмш кегдх. Хойрдгч девсңд 2020 җилин май сарин 2-с авн 30 күртл жюри марһанд орҗ ирсн үүдәврмүдиг шинҗләд, ашлвр кехмн. Сән гисн көдлмшәс һәәхүл бүрдәгдхмн. һурвдгч девсңд дииләчнрт дипломс болн нань чигн ачлврнь бәрүлҗ өггдхмн. Эн йовдлын тускар зәңглгдхмн. Официальн социальн сетьд контакт: hhhps: vk.com/kalmikia_art; e-mail:MA.1S@yandex.ru.
«Хальмгин туск дун» гидг марһанд бичкдүд болн баһчуд оларн орлцҗ, таңһчин тууҗла болн улсин сойлла өөрхн таньлдх таал учрхмн.
җИРһЛИН Кермн