Аав - ээҗин җирһл үлгүр болна
10-10-2014, 19:03 | Таңһчин зәңгс
Би хөвтә көвүмб. Нанд хойр аав, хойр ээҗ бәәнә. Эдн ода зөвәр медәтә, наста, намаг таална, селвг өгнә, мана өвк- эцкин, эврәннь җирһлин тускар кесг соньн тоот келҗ өгнә. Теднә келврнь зәрмдән һашута-һундлта болна. Мини аав Николай Анджаевич Очир - Гаряев Эрктнә улусин Цаһан Нур селәнд 1933 җил төрҗ һарсмн. Хальмг улсиг Сиврин тууврт күчәр йовулсн 1943 җилин декабрин 28-нә өдриг аавм сәәнәр тодлна, тиигхд эн арвта көвүн бәәсмн. Буута салдсмуд ирәд цуг улсиг нег ик герт орулад, дәкәд хувц-хунран, хот-хоолан автн гиһәд цөөкн цаг өгв, тиигәд әмтн адһн-шидһн тер күчтә дән болҗасн уга-яду, өлн цагла цуглулҗ авсн цөөкн юман авад машинд болн мөрн тергнд суув.
Цаһан Нур селәнә әмтиг Алтайск крайд авч ирв. Яһҗ тиим китнд эдн бәәхмб гиҗ әмтн санҗала. Аавм түрүн болҗ ө-шуһу мод, уул үзв. Болв шин һазрин йиртмҗ энүнд байр үүдәсн уга, төрскн теегнь, Цаһан Нур селәнь оньдин сангдҗала. Цааҗла харһсн хальмгуд колхозд, мод көрәдлһнд, тосхлтд, заводт көдлҗәсмн.
Аавм цөөкн талдан көвүдлә шикр һарһдг заводт оч көдлв. Эдн тиигхд зуг 13 -15 -та арвтнр бәәсмн, тиим болв чигн күнд мишгүд зөөҗәсмн. Заводын көдләчнр эднд зәрмдән шикр, әмтәхн паток өгдмн.
Мини ээҗ Александра Ивановна Очир - Гаряева бас Алтайск крайд туссмн, өрк- бүлдән ик эгчнь болад дала көдлмш кеҗәсмн. Эцкнь Иван Корнеевич 1941 җил фронтд одсмн, 1945 җил бәрсн Диилврин өдр күртл дәәлдҗ йовсмн. Болв өрк-бүлән эднә эцкнь зуг 1946 җил олҗ авсмн. Ээҗм 9 настаһасн авн эктәһән хоюрн колхозин мал хәрүлҗ йовсмн. Нег дәкҗ эднә сүргт чонмуд орхар седәд әәлһҗ. үкрмүд туһлмудан сүргин тал дунд орулчкад селән тал гүүлдв, эднлә хамдан ээҗ эктәһән орһв. Тиигәд эдн әмән аврв, нег чигн туһл геедрсн уга.
Орн-нутгин күчтә йосна өөрхн уханас, цааҗас, әмтнә хов - худлас көлтә мини аав –ээҗ бичкндән тиим ик аюлла харһсмн. Болв түрү-зүдүһән дииләд эдн төрскн һазртан әмд-менд, маңна тиньгр ирсмн. Тегәд мини аав - ээҗ Николай Анджаевич болн Александра Ивановна Очир-Гаряевихн, Владимир Григорьевич болн Зинаида Чудутовна Канаевихн уйн настадан күчр-күнд юмнд орҗ өглго, бат авг-бәрцтә, өр-өвч седклтә әмтн болҗ өсв. Мини аав-ээҗәр би оньдин бахмҗ кенәв.
Арслан Очир-Горяев,
Элстин олн профильтә гимназин сурһульч.