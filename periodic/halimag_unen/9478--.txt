Тууврт бәәсн хальмгудын тускар
12-12-2018, 09:26 
Хальмгудыг Сиврүр туулһсн цагт Алтайск, Красноярск крайд, Новосибирск, Омск областьд тедн туссн билә. Новосибирск областьд 20 миңһн хальмгуд туссна туск то-диг бәәнә.
Новосибирск областин Убинское селәнд бәәх краеведческ музейд депортацин 75 җилд нерәдәд, спецпоселеньд бәәсн хальмгудын туск экспозиц белдгдҗәхин тускар редакцд Юрий Мазуров зәңглв. Убинское района цутхлң селән болҗана. Музейин директор Наталья Валерьевна Соколован келсәр, һашута тер цагиг мартад уга ах үйин улсла харһад, теднә тодлвр бичҗ авгдҗана. Тууврин җилмүдт тенд туссн хальмгуд чигн зәңгән өгәд, музейин хайгар бичсн болхла сән болх.
Келхәс, Убинское селәнд нертә журналист Нарн Уланович Илишкин, генерал Владимир Уланович Илишкин, номт, КНИЯЛИ-н директор Иван Кузнецович Илишкин бәәсмн. Таңһчд эднә нердиг сән меднә, кеҗ-күцәҗ йовсинь өөдән үнлнә. Музейд теднә туск тодлвр, зургуд, нань чигн тоот кергтә болҗана.
Интернетд Убинское селәнә әмтнә зәрм тодлвр олна оньгт тусхагдсн бәәнә. Галина Кожубаран тодлсар, селәнд тиигхд тууврт ирсн хальмгуд номһн, төвшүн бәәснә, шууга-ниргә татлго, заасн көдлмшиг кеһәд тогтун бәәсмн. Хол биш бәәсн нег өрк-бүлиг тодлад, эмгн-өвгн, бернь хойр үртәһән бәәсинь тер зааҗ келнә. Түрүн авгтан күүнәшәд, холаһур хоорндан харһлго бәәсн улс цаг давад, нег-негән медәд, нег көдлмш кеһәд иҗлдәд, заң-авцан медҗ авсмн. Тиигәд бәәсәрн хувалцад, дәәнә болн дәәнә хөөтк күчр-күнд җилмүдиг хамдан дааҗ һарсн болдг. Нег дәкҗ тер өрк-бүл таньл-үзлнь өгсн махнасн хувалцсиг тер күүкд күн тодлв.
Нина Григорьевна Антушинан тодлсар, эднәс өөрхнд Манжиковихнә өрк-бүл бәәҗ. Герин эзн Госбанкд көдлдг, эгчнь хувц уйдг билә. Көгшн экнь бас һартан өөтә бәәсн, хуучн һоснас тапочк уйсинь тодлна. Дәәнә өлн цаг бәәсн, өсч-боссн һазрасн көндрсн, бүтн хувц-хунр, хот-хол уга ирсн улст ямаран күчр-күнд бәәснь медгдҗәнә. Кесг хальмгуд зовад түрәд өңгрсн билә. Тедниг хуучн оршаврт оршасмн. Цаг давад, 1979 җилд цөөкн хальмгуд ирәд, тер ормднь тоосхас эрс тәвәд, нердинь бичәд, зул өргәд, санлынь тодлсна тускар күүкд күн тодлҗ келҗ өгв. Хальмг автономь шинәс бүрдәгдснә дару хальмгуд төрскн һазрурн нүүҗ одв. Мана селәнд ах эмч болҗ Тимур Андреевич Босхомджиев көдлҗәлә. Орс гергтә эн күн Хальмгин һазрурн нүүсн уга билә. Селәнә нань чигн көгшд эмч Босхомджиевин тускар бүлән үгмүдәр тодлна.
Хальмгудыг Сиврүр яһҗ туулһсна тускар, тедниг товарн вагодт ачад йовулсна тускар, хөөннь тедниг Сиврин селәдәр тарасна туск зөвәр материал цуглулсн бәәнә. "Улусы" операцин тускар, тууҗин тер цагин бәәдлиг, дәәнд кесг миңһн хальмгуд зөргтәһәр дәәлдҗ йовсинь үзүлгч материалмуд бас бәәнә. Сиврт хальмгуд яһҗ бәәснә тускар, ямаран күчр зовлң үзсинь медүлҗәх тодлврмуд цуглулгдв. Тер цагин туск дегтрмүд, газетин материалмуд һашута цагиг тодлулҗана. Тер материалмудыг хәәсн күн иим нег тоолврарн хувалцв. Тер цага газетмүдиг шинҗлҗ хәләһәд, хальмгудын тускар нег чигн үзг эс олсндан алң болна. Тиим олн күн - 20 миңһн күн областин эдл-ахуд зөвтә тәвцән орулҗ көдлснә тускар төрүц юмн уга. Хальмгуд көдлмшч улс бәәсмн. Нег үлү мал өсклһнд, заһс аңнлһнд эдн цуг улсла зергдән көлсән асхад көдлҗ йовснь ил юмн.
Күндтә умшачнр, Убинское селәнд тана эк-эцкнр йовсн болхла, тадн тер музейин хайгар бичҗ чадҗанат. Новосибирск областин Убинское района цутхлң, краеведческ музейин һардач. Соколова Наталья Валерьевна. Электронн хайгнь: ubinmuseum@yandex.ru
ҖИРһЛИН Кермн