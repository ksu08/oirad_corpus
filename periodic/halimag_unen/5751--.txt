Седклин залян падрулҗ
16-05-2017, 16:10 
Хойр җил хооран, Хальмг Таңһчин нертә җаңһрч Дмитрий Шараев цуг хальмгудыг негдүллһнә шин сойлын төсв кех санаһан төрскнч седклтә хальмг баһчудт медүлв. "Цуг хальмгудыг негдүлҗ, хуучн өөрд-хальмгин сойл, авъяс-заңшал шинәс сергәҗ йовцхай. Седклин заляр олн-әмтнә мөсәр көрсн седклиг заляр хәәлүлцхәй. Дууһан дуулад, һар-һаран атхҗ бәрлцәд, күнд цагиг җөөлнәр һатлцхай", - гиһәд Дмитрий күн болһнд улан чирәһәрн харһлцхла келдг билә. Январь сарин 5-д таңһчин шунмһа баһчудын кесгнь цуглрад, Əәдрхнә областьд бәәдг Богд уулд одад, һал тәксн билә. Тер кемлә уулын ора деерәс хойр бүргд шовун нисч һарв. Богд уулас Элстүр хәрҗ йовх саамд генткн цасн орв. Эн хойр йовдл - хальмг улсин босхмҗин темдг гиҗ цуглрсн залус тоолҗ авв. Тегәд тер цагт Дмитрий Шараев Хальмгин шунмһа әмтиг, төрскнч седклтә баһчудыг хамцулх кергтә гиҗ ухан-тоолврарн хувалцв.
Тер җил кел-сойлан босхҗ делгрүлдг "Теңгрин уйдл", "Иткл", "Билгин Дала" гидг һурвн
бүрдәц бәәсмн. Эн бүрдәцин гешүд Дмитрийин кесн дуудврин тускар медҗ авад, ухан-тоолврлань зөвшәрцхәв. 2013 җилд Дмитрий Шараев Моңһл орн-нутгин дууч Самандын Җивхлңгин бүрдәсн "Хамг Моңһл" төсвд орлцсн билә. Моңһл орн-нутгин, Өвр-Моңһлын, Бурятин, Тыван болн Хальмгин дуучнр хамтрад, маш сәәхн төсв бүрдәсмн. Эн керг-үүлдврт орлцсн цагт Дмитрий Шараев Моңһлас нег тулһ авч ирлә. Тегәд "Теңгрин уйдл", "Иткл" болн "Билгин Дала" гидг һурвн бүрдәцин гешүдиг хамцулҗ, "Седклин Заль" гидг шин холва бүрдәҗ, Моңһлас авч ирсн тулһта таңһчин арвн һурвн райодыг эргҗ йовх шиидвр һарһв.
2015 җилин Цаһан Сарин нег шинд "Седклин Заль" гидг төсвин орлцачнр Яшкульд одад, тенд түрүн концертән үзүлсн билә. Тер цагас авн "Седклин Заль" төсвд орлцачнр Хальмг Таңһчан эргҗ, Хальмгин олн-әмтиг үүдәлтәрн негдүлҗ, байрлулҗ йовна.
Хальмг улс гисн һанцхн Хальмг Таңһчд бәәдг олн-әмтн биш, тал-талдан һазрмудт хальмгуд бас бәәцхәнә гиҗ келх кергтә. Тегәд шидрхн Əәдрхнә областин хальмгуд Дмитрий Шараевиг үрвр кеҗ дуудла. Давсн долан хонгт Лиманск района шунмһа баһчудын негнь Сергей Очиров Дмитрий Шараевла залһлдад терүг дуудҗ авла. Лиманск районд бәәдг хальмгудыг байрлулхар эндәс тавн күн һарч йовв. Нерән һарһсн җаңһрч Дмитрий Шараев, энүнә дү көвүн, дууч Бадма Шараев, баһ наста дууч Эрднь-Ара Кукуев, барун Моңһлас ирсн оютн, дөрвд дууч Балҗинимән Түдв болн билгтә биич Очир Тербатаев тавулн нег нудрмин тавн хурһн мет хамтрад, сарин сәәһинь секәд, өдрин сәәһинь ончлад, шүүҗ авсн өдрән үрвр кесн Сергей Очировд медүләд, нарн һарх үзгүр һарч йовв. Лиманд күрәд эдн хальмг йосар түрүләд хурлд одҗ мөргцхәв. Олн бурхдас әдс авч, эклсн керг сән кевәр бүттхә гиҗ мана артистнр концерт кех һазрур одсмн.
Лимана нутг гисн кецү сәәхн һазр мөн. Эн нутгин һазрнь сәәхн болв чигн, энд нутглҗ бәәдг улснь седкләрн сәәхн болна. Ирсн гиичнрән хальмг тег мет ууҗм, зуна нарн мет халун седкләрн тосч, халун хотарн тооҗ лиманахн угтв. Лиманск районд болхла олн селән бәәнә. Хальмг Таңһчас баһчуд ирәд, билг-эрдмән үзүлхәр бәәдгинь соңсад әмтн района цутхлңд ирцхәв. Хальмгас ирсн артистнр усн иктә, теңгр көктә һазрин әмтнә йөрәлмүдт багтад, седклнь халурхад, дуулсн дууһарн, биилсн бииһәрн бәәрн улсиг байрлулсмн.
"Җил ирвәс мана һазрт хальмг көгшдин тонь улм баһрад йовна, харм төрхд, теднлә хамдан хальмг келн, хальмг сойл мартгдад одна. Тегәд эндр Хальмг Таңһчас манаһур төрскнч седклтә дуучнр-биичнр ирснь - йир сән йовдл болҗахинь темдглх кергтә", - гиҗ Сергей Очиров керг-үүлдвриг секҗ келв. Дарунь Дмитрий Шараев ирсн артистнрәс насарн ах болад, тәәз деер һарад йөрәлән тальвҗ җаңһр дуулсмн. Тәәз деер һархларн: "Далвңгин хальмгуд, сән бәәцхәнтә?", - гиһәд бәәрн улсла мендлхлә, "бәәнә", - гиҗ ирсн әмтн нег дууһарн хәрү өгв.
Концертд олн биш, тавхн күн орлцсн болв чигн, һарһсн керг-үүлдврнь күчтә гидг юмн болсмн. Артистнр хуучн, шин цагин хальмг ду, моңһлын өөрдин ду дуулад, хальмг улсин чигн, эврә зокъялсн чигн би бииләд, Хальмг Таңһчин улс талдан регионмудт бәәдг өсрсн цусн, тасрсн махн хальмгудыг мартлго бәәдгиг цуглрсн әмтнд медүлцхәв.
Биич Очир Тербатаев Далвңгин һазрт үүдсн "Ишкмдг" бииг биилҗ хәләһәчнрин седкл авлсмн. Дәкәд болхла концертин йовудт терүнә зокъялҗ тәвсн "Елдңтә бииһин" премьер болв. Моңһлас ирсн Балҗинимән Түдв эврә нутгин ут ду дуулв болн Бадм Шараевла хамдан "Торһуд нутг" ду дуулҗ өгв. Келхд, Балҗинимән Түдв ду дуулад таңһчин олн селәдиг эргҗ йовсн күн болҗана. Концертин чилгчәр ирсн тавн залу тәәз деер һарад хамдан цуг хальмгудын дурта "Төрлмүд мини" гидг дууг дуулҗ өгцхәв.
"Эн өдр йир сән, ончта өдр болҗана. Иим сәәхн тавн залу ирәд, билг-эрдмән үзүләд, күчтә гидг керг-үүлдвр һарһсн болҗана. Эдн болхла хальмг улс дунд нертә чигн, мартгдсн хуучн чигн олн ду дуулсмн. Би эврән хальмг ду дуулхд йир дуртав. Тегәд эн концертд ирәд, олн сәәхн ду соңсад, сәәхн би хәләһәд ик байрта бәәнәв", - гиҗ Лиманск района медәт Владимир Болдырев келв.

МАНҖИН Санл