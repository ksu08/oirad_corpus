Сән талагшан хүврлтс болҗана
05-09-2018, 10:32 
Өцклдүр таңһчин правительствин Ахлач Игорь Зотов көдлмшч кергәр Баһ Дөрвдә районд одв. Энд Баһ Дөрвдә РМО-н толһач Саранг Лиджиевла көдлмшч селвлцә давулҗ, района бәәдл-җирһләр соньмсҗ, кесг чинртә төрмүдәр күүндв. Дарунь Игорь Зотов РМО-н депутатнрла, предприятьмүдин болн организацсин һардачнрла, олна ниицәсин элчнрлә харһв. Таңһчин социальн-экономическ бәәдл-җирһлин болн Баһ Дөрвдә района делгрлтин туск күүндвр болв. Райог ахр кемд Саранг Лиджиев толһалҗана, тер бийнь энүнә үүлдврин сән ашинь үзҗ болхмн, энд сән талагшан хүврлтс болҗана гиҗ Игорь Зотов темдглв.
Эн өдр Баһ Дөрвд селәнд байрта йовдл учрв. Таңһчин правительствин Ахлач Игорь Зотов байрин бәәдлд бөк бәрлдәнә зал секв. Өдгә цагин некврлә ирлцҗәх сән кец-таалта бөкнрин зал тосхгдсмн. Бөкнр энд дамшҗ, улм ик күцәмҗд зөрх арһта болхнь маһд уга.
Тер мет Баһ Дөрвдә гимназин коллективлә харһлт болв. Керг-үүлдврин йовудт эн сурһулин учрежденьд немр бәәр тосхлһна туск төрәр күүндвр һарв. 2020 җилд гимназин гериг икдүләд, таарулад немр бәәр тосххар зуралҗана. Тегәд өөрхн иргчд эн керг күцәгдәд, багшнрин болн сурһульчнрин төлә кец-таал ясрулгдх. Тер мет эн өдр Игорь Зотов района больницд күрәд, эмчнр ямаран таалд көдлҗәхиг шинҗлв. Больницд олн баахн специалистнр көдлҗәнә. Харһлтын йовудт эмчнр больницин материальн-техническ көрңгинь батрулх кергтә гиҗ төр босхв. Дәкәд болхла селәнд бичкдүдин сад зунар ик халун болад хойр сардан көдлхш. Бичкн күүкдтә улст эннь харшлтан күргҗәнә. Эн төриг эрк биш хаһлхиг эдн сурв.
Дарунь Игорь Зотов Баһ Дөрвд селәнә сойлын Герин тосхлтын йовудыг хәләҗ шинҗлв. Сойлын Гериг шинрүллһнә көдлмшиг төгсәҗәнә. "2014-2017 җилмүдт болн 2020 җил күртл селәнә һазрин девшлһтә делгрлт" гидг программ күцәлһнә йовудт ясврин көдлмшт 10 сай һар арслң йилһгдсмн. Эн җил Сарпан хаалһин заллт Баһ Дөрвд селәнд һурвн хаалһ ясв. Эннь бәәрн әмтнд таалмҗта болснь лавта.
Эн өдрин бийд Игорь Зотов Тундутово селәнд одв. Энд энүг СМО-н толһач Елена Олейникова тосв. Селәнд арһлач Ирина Кныршан седвәрәр болн олн улсин дөңгәр әрүн Николай Чудотворецд нерәдгдсн чонҗ экләд тосхгдҗана. Кезәнә орс чонҗ бәәсн һазрин ормд энүг босхҗана. Правительствин Ахлач тосхлтын йовудыг хәләҗ шинҗлв. Тундутово селәнд бәәрн улсла харһлт болв. әмтн усна, хаалһин төрмүд босхв. Баһ Дөрвдә районд артезианск скважин бурһудҗана. Тегәд усн элвгәр өггдәд бәәхлә, эн төр хаһлгдх. Дарук җилд селәнә хаалһсин ясврин көдлмш кегдх гиҗ правительствин Ахлач эднә сурврт хәрү өгв.
Тер мет Игорь Зотов Плодовитое селәнд одҗ, СМО-н толһач Владимир Ковылинлә болн "Плодовитое" СПК-н ахлач Юрий Искамла, бас бәәрн әмтнлә харһҗ, эднә төрмүдәр соньмсҗ, учртан авв.

Маргарита АРЗАЕВА