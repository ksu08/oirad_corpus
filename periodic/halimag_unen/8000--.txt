Мини авһнр - зөргтә дәәчнр
08-05-2018, 11:14 
Терүнә хөөн хальмгуд Сиврүр туугдцхав, ахнь зәңг-зә уга геедрв гисн бичг ирв. Сиврт салдс хувцта хальмг күн үзгдхлә, аак: "Көвүм аашна болвзго",- гиһәд өсвкәд оддг билә гиҗ эцкм келдг билә. Сәәһән хәәтлән җе гитлән экнь көвүһән күләҗ.
Очиров Бадм Манунович 1914 җилд төрсмн. Дәәнә өмн, һучдгч җилмүдин чилгчәр, Əәдрхнә педтехникум төгсәҗ. 1941 җилд дән эклхлә, әәрмд эклҗ церглсмн. 110-ч мөрн цергә дивизьд, залһана әңгд залһач болҗ церглҗ. Тең һолын көвәд дәәлдҗ йовад, мана авһ зүн һартан, көлдән күнд шав авч. Икәр цусан геесндән ухаһан алдад, немшин бәрәнд тусҗ. Ямаран удан ухан уга кевтсән медҗ уга. Серл орад нүдән секхлә, түрүлҗ үзгдснь: авр-авр гиһәд нислдҗ бәәх көк батхнс, ивр-ивр гиһәд шарх деернь көндрлдҗ бәәх өтн, шархас һарчах цусн, үмкә үнр. Зоваҗ бәәх шавин өвдкүрәс серл орв. Өөрнь бас шавта дала салдсмуд түңшлдәд зовлдад кевтцхәнә. Эднә хөвнь болад мана салдсмуд немшин бәрәнәс эдниг сулдхҗ. Тегәд мана авһ Бадм Мануновичиг цергә лазаретд орулад, шарх-шавинь эдгәҗ авсмн.
Цергәс бууҗ ирәд, авһм хальмгудтаһан Сиврин түрү бәәдл дааһад хәрҗ ирв. Күнд шавас көлтә авһ зүн көл деерән доһлад, зүн һарнь ахрдсн билә.
Насни турштан школд багшлад, олн күүкдт уха-медрл дасхҗ йовсмн. Цуг эн тоотыг нанд Бадм Мануновичин күүкнь Ира келҗ өгсн билә.
Кекеев Маңһд Чонаевич 1899 җил төрсмн. Дәәнә өмн "Коминтерн" колхозд адуч болҗ көдлҗ йовсмн. Шунмһа кевәр сәәнәр көдләд, адуһан арднь орад хәләдг төләднь адунь чидлтә-чинәтә болв. Тер мөрдинь Улана цергт йовулдг бәәҗ.
1935 җилд Көкин Маңһд "Улан Туг" орденәр ачлгдсмн. Тегәд тер цагт баахн шүлгч Хоньна Михаил "Адуч" гидг шүлгән Көкин Маңһдт нерәдсмн.
Маңһд Чонаевич Москвад күрәд орденән зүүһәд ирчкәд: "Москва орна гиснтн таралңгин орнд күрснлә әдл болв",-гиҗ келҗ.
Эгл дәәч Көкин Маңһд Курск дуһун дәәлдәнд орлцад һурвдад шавтад, һурвдгч шавнь күнд болад, нег көлән гееҗ. Дәәнд залу-зөрмгәр дәәлдсндән III девсңгин Туурмҗин орденәр ачлгдв. Бидн бичкндән авһиндән одхларн "Улан Одн" орден өрчднь үздг биләвидн. Дәәнә өмн эн "Улан Туг" орденәр ачлгдла.
Бюрюев Санҗ Налахаевич 1915 җилд төрҗ һарсмн. Дәәнә җилмүдт Моңһлын орн-нутгт орчулач болҗ церглҗ йовсмн гиҗ авальнь Буга Болдыревна күүкдтән келдг бәәҗ. әмддән авһ Санҗ Налахаевич һазадын орнд церглҗ йовсна тускар үг һарһҗ келдго бәәсмн. Хальмг улсин шүлгч Аксен Сусеев "Олна җирһлин гүргүд" гидг дегтртән иигҗ бичҗәнә: "...Энд, Моңһл нутгин хол захд, Бюрюев гидг хальмгта харһад бәәвүв. Тер амдач болҗ көдлҗәдгҗ. Гергнь Нина - Тамбов балһснас орс күүкн. Гертән намаг авч ирәд гиичлүлцхәв. Бюрюев бийнь Хальмг республикин Цаган-Нурск сельсоветин күн бәәҗ...".
Өрк-бүлин альбомд цергт церглҗ йовсн цага нег зург хадһлгдҗ бәәнә. Эн зургт хальмг көвүд Украина эс гиҗ Белоруссин орн-нутгудт, һазадын Моңһл орн-нутгур йовулхар белдвр кеҗәсн цагтнь зурган цокулцхасн болх. Эдн дунд ар бийәс дөрвдгчнь Санҗ Налахаевич зогсчана гиҗ күүкнь Екатерина келв.
Зергләнә өмн бийд түрүн болҗ зогсҗахнь Хошуд әңгә, дашихн арвна күн Доржиев Бовлдан Насунович (Утнасунович) мана күргн ах, авальнь мана эцкин эгч Болвсн Хатуевна.
Дәәнә һалд орад һарсн авһм Джиджаев Дорҗ Санжиевич Воронежск фронтд пулеметчик болҗ церглсмн. Сөөни дуусн зун даву дуунад йовһар йовад, өрүн өмн нег һазрт ирәд зогсцхав. үвлин тачкнсн киитнд, окоп малтх заквр өггдв. Көрә һазр малтад, тус-тустан бичкн нүк белдв. Өрүн дөрвн-тавн часин алднд немшнр экләд минометарн, товарн халдцхав. "Бидн нег пулеметд долан күн биләвидн, - гиҗ Дорҗ Санжиевич тодлдг билә. - Кемрҗән нег салдсиг алчкхла, эс гиҗ шавтхла дарук салдс сууһад хадг билә. Би нәәмн часас авн арвн хойр час күртл халдув. Юмнла харһад өсрәд чидлнь чилҗ йовсн сумн мини тохадм ирәд тусв", - гиҗ авһ тодлвран төгсәв.
Номһн заңта, насн турштан хөөнә ард йовдг, тохнятаһар көдлмшән кедг күн билә.
Ожелдыков Сарма Моголдыкич 1917 җилд төрсмн. 1938 җилд Улана цергт мордсмн. һурвн җилдән цергт цергләд, дөрвн жилдән дәәнд дәәлдәд, Сиврт элгн-садан олҗ авад, өрк-бүлән өндәлһәд, үрн-садтаһан хальмг һазртан нүүҗ ирсмн. Насни турштан хөөнд көдлҗ йовсмн. Маршал Коневин бәрүлҗ өгсн Күндллһнә һашг бәәнә гиҗ күүкднь келдг билә.
Манжиев Шурган Аралович 110-ч мөрн цергт, нань чигн талдан цергт цергләд, олн орн-нутг хортнас сулдхад дәәһән чиләсмн.
Мацаков Надвид Хаглышевич 1919 җилд талтахн әңгд Цаһан-Нур селәнд хөрнәхнә арвнд төрҗ һарсмн. Цергт старшина цол зүүҗ йовсмн. Дәәнд "За боевые заслуги" медаляр ачлгдсмн.
Дәәнә хөөн Сиврәс ирәд, Приозерн районд дааврта үүл дааҗ йовла.
Күнд хөвән дааһад һарсн мана ах үй улсин баатр, зөргтә кергнь маднд, мана үрн-саднд, үй-үйдән үлгүр болҗ йовх зөвтә, нердинь мөңкинд хадһлх зөвтәвидн.

ХАТУһА Николай,
әрәсән болн Хальмг Таңһчин
бичәчнрин ниицәнә гешүн