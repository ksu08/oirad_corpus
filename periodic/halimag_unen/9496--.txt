Ханлтан өргв
15-12-2018, 09:38 
Шидр Хальмг Таңһчин Толһач Алексей Орлов үстин района Эрднихн селәнд бәәдг Герля Васильевна Ангировла харһв. Эн хаврар күүкд күн Алексей Маратовичиг Эрдни көвүнднь дөң болхиг сурсн билә. Эрдни Ангиров школан төгсәснә хөөн Китд орн-нутгт Пекин балһснд педагогическ университетд экономикин болн бизнесин факультетд сурчана. Түрүн хойр җилдән эн мөңгән өгәд сурла. Келхд, нег семестр, эннь дөрвн сара сурһуль, 250 миңһн арслң күрдг бәәсмн. Дәкәд бәәдг гер нәәмәдлһнд, хот-хоолд, герүрн амрлһнд хәрҗ ирх билет хулдҗ авлһнд баһ биш мөңгн кергтә бәәснә тускар экнь келв. Өрк-бүлднь эн һару даахд күнд болад, Герля Васильевна көвүг бюджетн сурһульд орулх арһ хәәхиг таңһчин Толһачас сурсмн.
Алексей Маратович Китдин посольствд бичг бичәд, Эрдни Ангировиг өңгәр сурдг оютнрин тоод орулхиг сурад, сентябрь сарин эклцәс авн 3-ч курсин оютн Э.Ангиров бакалавриатд өңгәр сурдг болв. Харһлтд таңһчин Толһач көвүнә бәәдл-җирһләр соньмсв.
Көвүнәннь төрт орлцад, дөң күргсн учрар Герля Васильевна зүркни ханлтан өргәд, таңһчин Толһачд күцәмҗ болн хөв-кишг дурдв.
***
Өцклдүр Хальмг Таңһчин Толһач Алексей Орлов Элст балһснд бәәдг Галина Менкеевала харһв. Күүкд күн ноябрь сарин чилгчәр таңһчин Толһачин электронн поштд бичг бичәд, бичкн күүкнднь Москвад Д.Рогачевин нертә бичкдүдин медицинск цутхлңд шишлң эмнлһ авхин төлә 2019 җилин июль сар күртл хөрн негн өдр давулад, самолетар нисх кергтә гиҗ медүлсмн. Тегәд тиим дарунь самолетар нисхин билет хулдҗ авдг арһ өрк-бүлд уга болад, Г.Менкеева Алексей Маратовичиг дөң болхинь сурв.
- Та мини поштд бичг бичснь йир сән. Харм төрхд, зәрм медицинск дөң мана таңһчд күргдг арһ уга болҗана, тегәд тадн Москвад эмнлһ авчанат. "Азимут" компаня һардвр таниг өңгәр күргхдән зөв өгв, тана өрк-бүлд дөң болсндан байрлҗанав. Вика ода ямаран бәәнә? Тана күүкн эрк биш эдгәд, сән үрн болҗ өсх,- гиҗ Алексей Маратович келв.
Олн үртә эк таңһчин Толһачд ханлтан өргҗ, энүнә бичгәр дарунь эдниг үүмүлҗәх төр хаһлгдад, цуг халхарн дөң күрггдв гив.
Бичкдүд циркд одх
Тер өдрин бийднь Хальмг Таңһчин Толһач Алексей Орлов таңһчин социальн делгрлтин, күч-көлснә болн көдлмшәр тетклһнә министр Марина Ользятиевала харһв.
- Эн өдрмүдт Элстд Санкт-Петербург балһснас цирк ирсн бәәнә. Таңһчин социальн учрежденьст бәәдг гемтә-шалтгта бичкдүд тер программиг хәләһәд, сергмҗтәһәр амрхла сән болхмн билә гиҗ тоолад, мана партнермудыг сурад, 65 билет йилһҗ өгчәнәв. Нег үлү Шин җилин байрин өмн өргнд күүкд-көвүдт циркд одснь тодлгдх. Бичкдүдиг тиигәрән күргҗ, әәмшг уга бәәдл тетклһнә болн медицинск дөң күрглһнә төрмүдиг талдан министерствла хамцу хаһлх кергтә,- гиҗ Алексей Маратович келв.
Социальн учрежденьсин бичкдүдиг таңһчин Толһачин \xb8лкд орлцх билетмүдәр тетклһнә төр бас күүндврт босхгдв.
ДООҖАН Наталья