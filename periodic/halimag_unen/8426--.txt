Өдгә цагин диспансер кергтә
01-08-2018, 09:39 
әрәсән Президент В.Путин шин майск зәрлгүдтән эрүл-менд харлһна төрмүдт, тер дотр гүлгн гемәс болн садв гемәс хөрлһнә төрмүдт ик оньган тусхав. Тегәд чигн орн-нутгин һардвр, эрүл-менд харлһна халхд ик оньг өгчәнә тегәд эн халхиг делгрүллһнә төләд мөңг икәр йилһҗәнә. Хамгин түрүнд гүлгн гемәс әмтнә хорлһиг баһрулх, гемиг ик эртәснь илдкх күсл тәвгдҗәнә.
Шидр "Калмыкия" республиканск зәңгллһнә агентствд таңһчин эрүл-менд харлһна министрин үүлиг цаг зуур дааҗах Юрий Кикенов брифингин йовудт гүлгн гемиг эмндг янзта диспансер тосххин туск төрәр үг келв. Эн туст күүндвр әрәсән эрүл-менд харлһна министерствла кегдҗәнә гиҗ эн темдглв. Энүнә келсәр, диспансер тосхлһна туст кергтә ирлцңгү документац белдхин болн государственн шинҗллт күцәхин төлә 3-4 җил давхмн. Болв шин диспансер тосхтл эмчнр гүлгн гемтә улст медицинск дөң күрглһиг улм ясрулхар шунхмн. һурвн района больницд түрүн хәләвр кеҗ, дөң болдг онкологическ амбулаторийс бүрдәгдх. Терүнд өдгә цагин некврлә ирлцҗәх компьютерн томограф, өөдән чинртә УЗИ аппарат көдлх. Эмчд бийән үзүлхәр ирсн улсин эрүл-менднь ахр цагин болзгт шинҗлгдх, тер мет биопсий келһнә материал энд авгдх. Кемр района лабораторийин әңгд чик диагнозин туст алмацхла, терүнә шинҗллтин материалыг таңһчин диспансерүр илгәхмн. Темдглхд, өөрхн иргчд онкологическ диспансерт күчтә гидг патогистологическ лабораторь секх күслтә.
Федеральн округ болһнд референт-цутхлң бүрдәгдх. Тиигәрән биоматериал илгәҗ болхмн, дарунь гүүнәр шинҗллт кегдх. Тиигәд гүлгн гемтә гиҗ тааҗах күүнд 10 хонгин эргцд тиим гемәр гемтә гисн диагноз чик эс хаҗһр гиҗ йилһх зөвтә.
Дарук җиләс авн орн-нутгт гүлгн гемтә күн болһн эмнлһ авчасн кемд цуг кергтә эмәр теткгдхмн. Кемр гемтә күүг региона меҗә һатц эмнх кергтә болҗахла, терүг урдк кевәр мет областин эс гиҗ республиканск диспансерүр йовулшго, тер дарунь федеральн номин-шинҗллтин цутхлңгур йовулх. Мана таңһчд болхла бичкдүдиг гүлгн гемәс хөрлһнә тиим ирлцңгү бооцан бичкдүдин гематологийин, онкологийин болн иммунологийин федеральн номин-клиническ Цутхлңла батлгдсмн. Тегәд чигн иим әәмшгтә гемәр гемтсн күүкдиг цаг үрәлго эрүл-мендинь гүүнәр шинҗлхәр болн эмнүлхәр тиигәрән йовулна. Өөрхн иргчдән гүлгн гемтә улсиг эмнлһнә халхар тогтсн бәәдл бас тиим кевәр ясрхмн.
Маргарита АРЗАЕВА