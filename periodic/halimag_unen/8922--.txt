Билгтә күүнә нерн билрхш
10-10-2018, 11:02 
Урн һарин эрдмиг мөңкрүлҗ, мадндан бахмҗ болсн зурач Гарри Рокчинский таңһчин улсин омгинь өргв. Юнгад гихлә таңһчдан бәәтхә, цуг әрәсәд, терүнә меҗә һатц чигн хальмгуд билгтә улсинь үзүлсн зурачин үүлдвр медрлтә болн номта улсиг Элстд хурав.
Давсн долан хонгт болсн номин-дамшлтын конференц чинрәрн чигн, бүрдәмҗин халхарн чигн сән бәәдлд давв. Регионмудын хоорндк чинртә номтнрин цуглран өмнән тәвсн төрән күцәв. Н. Пальмовин нертә Келн-улсин музей шүүҗ авсн грантын нилчәр эн конференц болсмн. Музейин директор Ирина Мучаеван келсәр, конференц темдглсн цуг төрмүдән хәләһәд, цааранднь кех тодрха шиидвр батлҗ авв. Эннь йир сән. Юнгад гихлә ик зуудан конференц теоретическ татлһта болад, илдән ю кехиг шиидҗ авхш. Эн цуглран болхла, үнндән керг-төрин бәәдлд давв.
Конференцин хойрдгч өдрлә һурвн секц көдлв. Нег секцин көдлмшиг Ирина Новомлинова һардсн билә. Эн өдр Ирина Алексеевнан һарсн өдр бәәсмн. Кесн көдлмшнь күцәмҗтә болснь һарсн өдрләнь хамгин сән белг болв. Конференцин номин сегләтр болад, Ирина Алексеевна бүрдәмҗин ик көдлмш кесмн. Ирина Новомлинова ашлҗ келсәр, ут-тоодан 45 соңсхвр кегдв.
Дүрслүлгч искусствин зөөрин нилчин тускар, өдгә цагт терүг ямаран кевәр делгрүлҗ болхин тускар өргн күүндвр болв. Гарри Рокчинскийин үүдәврмүдт тәвгдсн ул-сүүр болгч янзин олн халхнь зурлһна эрдмд, тер тоод скульптурн эрдмин делгрлтд үлмәһән күргснә тускар баһ биш келгдв. Скульптормуд Владимир Васькина, Нарн Эледжиевин үүлдврин үлгүр деер тернь үзүлгдв. Хальмг улсин авъяс болсн тоот ямаран кевәр Гарри Олеговичин үүдәврмүдт орман олснь чигн номтнрин, музейин көдләчнрин оньгт тусв. Тамһ, мөрнә дүр, өңгтә шир ямаран олн зүсәр өвкнр олзлҗ йовсар алдр зурачин үүдәврмүдт бүтсинь, тууҗиг зурач йилһән сәәнәр меддг бәәсинь номтнр соңсхврмудтан үзүлв.
Гарри Рокчинскийин үүдәврмүдт тод бичг ямаран кевәр орман олсиг филолог номин кандидат Евгений Бембеев йир соньнар цәәлһҗ үзүлсинь цуглрсн улсин оньгиг эзлв. Шар шаҗна евәлин кемҗәнд Хальмгин Баһ Дөрвд селәнд төрсн нертә орс бичәч Велимир Хлебниковин билглән болн терүнд тәвсн бумб ямаран чинртә болҗахин туск шинҗллтиг Самарск келн-улсин шинҗллтин университетин профессор Любовь Четырова болн Яшкулин района Хар Толһа селәнә дундын школын тууҗин багш үлмҗ Четыров белдсмн. Терүг үлмҗ Четыров цуглрсн улст соңсхҗ медүлв.
Таңһчин сурһуль-эрдмин халхд келн-улсин сойлын зөөр болн дүрслүлгч искусств ямаран кевәр олзлгдҗахин тускар хойрдгч секцин йовудт соньн күүндвр болв. һурвн секцин үүлдврт орулгдсн олн төрмүд медрлин олн халхар болҗ, Гарри Рокчинскийин үүдәврмүдт орман олснь номтнрин, музейин көдләчнрин, оютнрин соңсхврмуд медүлв. Хальмг госуниверситетин оютнр, баһ наста номтнр, музейин көдләчнр сойлын саңд орсн үүдәврмүдиг сән меддгән үзүлв.
Ода цагин җирһлин цуг халхст сурһуль-эрдмин, сурһмҗин төрмүдәс авн шагшавдын сурһмҗ күртл тууҗин болн җирһлин кичәл мет мадна нүднд үзгдҗ, уха зүүлһнә.
әрәсән художествин академин һоллгч специалист Надежда Каргополова конференцин өөдән бүрдәмҗиг үнләд, иргчдән болх конференциг Цугәрәсән кемҗәнд кеснь сән болх гисн тоолвран медүлв. әрәсән Федерацин ачта зурач Гарри Рокчинскийин үүдәврмүдиг таңһчд ик бичкн уга меддгиг, медсн деерән тер зургудтнь бәәх гүн ухан-тоолвриг медҗ авхар шунҗахинь үзсән Надежда Александровна темдглв. Гарри Рокчинский хальмг һазриннь тууҗиг үзүлсн деерән әрәсән тууҗла, урн үглә залһлдата кесг төр болн йовдлмуд тодлулснь Цугәрәсән кемҗәнд номин конференц кех таал өгчәнә, гиҗ Каргополова темдглв.
Искусствоведеня доктор Светлана Гарриевна Батырева музейин көдләчнрин цагин некврлә ирлцәтә седвәртә көдлмшинь өөдән үнлҗ, ханлтан өргв. Таңһчин сойлын министерствин специалист Герля Нурова регионмудын хоорндк залһлданд ик тәвцән орулсн конференцин чинринь темдглв. Хальмг улсин хәәртә җиндмнь болҗах "Җаңһрин" болн шар шаҗна төриг үүдәврмүдтән үзүлҗ, хальмг искусствд оюни чинртә болн өвәрц тиим янзиг делгрүлсн Гарри Рокчинскийин җирһлд "Эрднь" гидг үг йир ончта болн зүркнднь өөрхн халун бәәсиг зөөр болсн зургуднь, авальнь Эрднь гидг хәәртә нертә бәәснь медүлҗәнә гисн ухата үгәр конференцин көдлмшиг Хальмг улсин зурач Степан Ботиев ашлв.
Иигәд билгтә зурачин үүдәврмүд цагиг холвҗ, өвкнриг өдгә цага үйлә залһлдулҗахинь конференц үзүлв.

Галина ХЕЙЧИЕВА