Хальмг университет эдниг хамцулв
29-11-2018, 10:07 
Геннадий - "Хамдан" гидг келн-улсин телеканалд көдлнә, "Загадки ойратского прошлого" гидг төсвин түүрвәч болҗана. Алия болхла Хальмг государственн университетд китд кел зааҗ багшлна. "Бидн 2014 җилин май сард Хальмг университетд болсн нег конференцт таньлдсн биләвидн. Җилин эргцд иньгләд бәәҗ, өркән өндәлһх шиидвр аввидн", - гиҗ Геннадий келврән эклв. "Хасг күүк дахулад ирнәв гихләтн элгн-саднтн юн гив?" - гиҗ сурхла: \u201cСедклчн туссн болхла, чини дурн гиҗ зөвшәрв. Алия сән күүкн болад, элгн-садндм таасгдв. Немәд келхд, элгн-садн дунд немш болн орс күүк чигн авсн залус бәәнә. Эдн цуһар хоорндан ни-негн бәәцхәнә. Мадн чигн теднәс үлгүр авад, эвтә бәәнәвидн", - гиҗ Геннадий хәрү өгв. "Бидн өрк-бүлдән эгч-дүүһәрн дөрвн бәәнәвидн. Дөрвүлн хальмг залуст мордлавидн. Мана өвкнр кезәнә цагт барун Казахстанас нааран нүүҗ ирв. Дөрвн-тавн үйдән энд бәәнәвидн. Элгн-саднас кен чигн эндәс нүүх дурн уга. Бидн цуһар хальмг һазриг мана төрскн гиҗ саннавидн. Нәәҗнр, элгн-садн дунд хальмгуд бәәнә. Хоорндан йилһл үзлго, тана, мана гиҗ келлго бәәнәвидн", - гиҗ Алия келв.
Геннадий Алия хойрин хүрмд күүкнә элгн-садн мел хальмг көгҗм тәвхиг сурад бәәсмн. Домбр, һарман айс соңсгдхла, эдн цуһар дегц босад әвртә гидгәр хальмг би биилцхәлә. Өркән өндәлһсн цагас авн гертән Корнеевихн Зул, Цаһан Сар болн нань чигн хальмг байр темдглнә. Эн җилин апрель сард Элст балһсна Героймудын Аллейд Советск Союзин Герой болсн хасг баатр Карсыбай Спатаевд нерәдгдсн мемориальн самбр секгдв. Корнеевихн эн керг-үүлдврт бас орлцв.
Урднь Г.Корнеев Хальмг номин цутхлңд көдлҗәсмн. Тенд хальмг, моңһл кел болн тод бичг шинҗлҗәсмн. Дәкәд болхла Зая-Пандитин орчулсн өөрд орчуллһна арһ-зарчм, хальмгудын бурхн-шаҗна онцлг икәр судлҗ йовсмн. Кесг дегтр барас һарһв: "Өдр болһн умшх маань", "Өдр болһна бүтәлин хураңһу", "Йөрәлин хан", "Бурхна номин герл Иҗлин көвәд"; тоод бичгәс буулһад, орс келнд орчулсн "Хутгт Владимир нойна тууҗ", "Хутгт Николайин һәәхмҗтә тууҗ". Алията хамдан эдн хальмг келнд орсн китд үгмүдиг шинҗлв. Бас хальмг болн хасг келнд бәәдг олн үгмүдәр соньмсна. Алия хасгар күүнддго болв чигн, зәрм үгмүдиг меднә. Дундын школд сурчасн цагтан дассн хальмг үгмүдиг ода күртл мартад уга. Зәрм хальмгуд чигн тедү хальмг үг медхш. Тегәд эн бер цуг маднд сән үлгүр болҗ йовна гиҗ келҗ болна. Немәд келхд, энүнә элгн-садн дунд хальмг келтә нег залу бәәнә. Өвк аавнь бас сәәхн гидгәр хальмгаһар күүнддг бәәсмн. Алия көдлмшиннь халхар "Хальмг-китд-орс мал-адусна нердин товч толь" гидг дегтр бичв.
Гертән Корнеевихн хальмг чигн, хасгин чигн хот кенә, зуг нурһлҗ йирин европейск хотдг авъяста. Хальмг болн хасг келн улсин хот-хоолын тускар келхлә, Геннадий иим нег соньн юм келҗ өгв. 1722-1724 җилмүдт әрәсән Цаһан хаана зәрлгәр Зүнһар орн-нутгур кесг элчнриг йовулсмн. Орс элчнриг толһалҗ йовсн капитан Иван Унковский хаалһин туршарт үзсн-соңссан бичәд, тодлад йөвсмн. Энүнә хаалһин зурцст иим тасрха бәәнә. Цэван-Рабдан хаана өргәд элчнриг угтад авсн цагла эдниг өөрд келн улсин олн зүсн хот-хоолар тоосн бәәҗ. һуйрта махар кесн нег хот-хоолыг тер өөрднр \u201cбешбармак\u201d гиҗ келдг бәәсмн гиҗ Иван Унковский темдглв.
"Тууҗин тускар экләд келхлә, бас иим нег ончта йовдлыг темдглх кергтә. Зүнһар орн-нутг хасг улсла даңгин дәәлддг бәәсмн. Тегәд чигн, дәәг зогсахин төлә болн хойр улсин хоорндк иньгллтиг батрулхин төлә Галдан-Церн хаана зәрлгәр хасгин Авла хаана нег бооца батлцхав. Меҗән өөр бәәдг өөрднр хасг күүкдиг буулһтха, өөрд күүкд хасгудт мордтха гиҗ эдн үгцсмн. Эн бооцаг күцднь бәәдл-җирһлд тохраҗ чадсн уга, зуг тууҗд үчрсн эн йовдл келн-улсин иньгллтиг батрулх седкл-санаг маднд үзүлҗәнә", - гиҗ Геннадий Корнеев келнә. Тегәд эн йовдлыг авад хәләхлә, хальмг хасг хойр келн улсин хоорндк иньгллт кезәнәс авн тогтсн билә. Даңгин дәәлдҗ йовсмн гисн үнн болв чигн, төвкнүн цагт хамдан ни-негн бәәцхәлә, хойр келн улсиг негдүлҗәх өрк-бүлмүдиг чигн тогтала.
Алия Геннадий хойр олн нәәҗнртә, эдн дунд олн келн улс бәәнә. Эднд һазадын орн-нутгудт чигн нәәҗнр бәәнә. Келн улсин хоорндк иньгллт гисн үг эднд хоосн, учр-утх уга юмн биш. Эврә өрк-бүләрн чигн эдн хасг хальмг хойр келн улсин бат иньгллтин темдг болна.

АЛЕКСәН Санҗ