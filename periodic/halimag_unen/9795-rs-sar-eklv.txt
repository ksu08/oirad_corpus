үрс Сар эклв
04-06-2019, 17:07 | Таңһчин зәңгс » Бурхн-шаҗна төрәр
Эндр бурхн-шаҗнд шүтдг цуг улсин төлә әрүн чинртә үрс Сар эклҗәнә. Ик кезәнәс авн мана өвкнр үрс Сарин байриг йиртмҗин бәәдл шинрҗ, шин төл авч, хаврин кем төгсҗ зун эклҗәх цагла ирлцүлҗ темдглдг бәәсмн. Эн өдрмүдт күцәсн керг зун миңһн дәкҗ икдҗ буйн болна гиҗ тоолдг бәәсмн. үрс Сарин кемд ямаран керг-үүлдврмүд болхин тускар Цутхлң хурлын администратор Йонтен гелң журналистнрлә болсн харһлтд келҗ өгв.
-үрс Сар әрүн чинртә сар болна. Июнь сарин 4-д өрүн эрт шишлң мөргүл болхмн, сарин кемд мах идшго, әрк-чаһр уушго болн тәмк татшго улс цер авлһна йосрхл күцәгдхмн. Нег сара, нег җилә болн насн-җирһлиннь туршарт иим цер авчах улсин төлә Хальмгин шаҗн лам Тэло Тулку ринпоче ном хәәрлх. Темдглхәс, җил ирвәс эн цер авх саната улсин то икдҗәхнь байрта. Нег үлү баһчуд чик авг-бәрцин цер авчахнь шаҗн лам темдглҗ, эднә күсл болн шиидвр ик байр-бахмҗ үүдәҗәхиг темдглнә. Июнин 17-д, сарин литин 15-д Бурхн Багшин гегән төрҗ һарсн, гегәрлтин хаалһд орсн болн амулңта таралңгин орнд залрҗ һарсн һурвн ик әрүн керг-үүлдврнь учрсна өдр болҗана. Сән авъяст тохрсар эн өдр Цутхлң хурлд ик мөргүл болхмн, Бурхн Багшин ик көшә олна оньгт тусхагдхмн. Тер мет үрс Сарин кемд һанцхн уласн модна өөр һал тәклһнә йосрхл күцәгдхмн. Ода деерән өдрнь заагдад уга. Эн йосрхл күцәсн цагт бидн шишлң хот-хол һалд хайҗ, эн һазрин эзнд, заян сәкүснд дееҗ өргнәвидн. Урднь тер модна өөр дөрвн нур хагсад, усн уга үлдҗәсн бәәҗ. һал тәклһнә мөргүл давулгдсна хөөн тедн усар дүүрв, эннь сән йор болҗана,- гиҗ Йонтен гелң келв.
2015 җиләс авн һурвн эрдньд көгҗмәр белг бәрүлҗ өглһнә әрүн керг-үүлдвр давулгдҗахин тускар күндтә гиич бас келҗ өгв. Тиигәд, эн җилин июнь 8-д Цутхлң хурлын талвңд эн керг-үүлдвр дәкн давулгдҗана. Эн авъяс ик кезәнә күцәгдҗ йовсн бәәҗ, тегәд терүг сергәҗ сән авъяст тохраснь сән йовдл болҗана.
Йонтен гелңгин келсәр, үрс Сарин кемд бийән чикәр бәрҗ, олн бурхдтан зальврҗ, хурл болн бодь суврһс эргҗ, буйнта керг күцәҗ, чик авг-бәрцәр бәәх күсл тәвх кергтә. Цуг эн тоотыг күцәсн улсин буйн зун миңһн дәкҗ икдҗ, туста болхмн.
ДООҗАН Наталья