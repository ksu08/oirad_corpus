Көлгинь булаҗ авхла, өрән даңцана
20-10-2018, 10:00 
2018 җилин эклцәс авн Хальмгин зарһин приставмуд ГИБДД-н көдләчнрлә хамдан долан хонг болһн рейдмүд бүрдәһәд, көлг-күч залҗ йовх улст ялан эс гиҗ зүсн-зүүл өрән өгхин тускар тодлулна. Эдн "КРИС-П" гидг аппаратн-программн комплекс олзлҗ, өртә улсин машидиг илдкҗ зогсана. Хамцу керг-үүлдврмүдин ашар зарһин приставмуд илдкгдсн улсас өринь некҗ авна. Нег сааҗ һазадын орна үнтә машиһәр йовсн өртә күүкд күүнә маши зогсав. Көлгиг энүнә көвүнь залҗ йовсмн. Күүкд күн алвна болн коммунальн туслмҗин туст 230 миңһн арслң өр кеҗ. Тегәд күцәгч керг-үүлин йовудт машиһинь бәрәнд авсмн.Тиигхләнь хойр час давад, тер күүкд күн ирҗ, өрән бүклднь даңцаҗ, деернь немр цуглуллһна мөңгнә 18 миңһн арслң өгв. Тер өдрин бийднь машиһинь терүнд хәрү өгсн болдг.
Рейдын йовудт дәкәд һазадын орна нег маши зогсав. Машинә эзнь 80 миңһ шаху арслңга даатхлһна тәвцин мөңгнә өртә бәәҗ. Кемр өрән эс өгхлә, машиһинь бәрәнд авч, дарунь Росимуществин территориальн заллтар дамҗад хулдхмн гиҗ зарһин приставмуд зәңглв. Тиигхлә тер залу шулун гидгәр мөңг олҗ өрән даңцав.
Эн җилин 9 сарин эргцд күцәсн көдлмшин ашар Хальмгин зарһин приставмуд 760 сай арслңга 43 миңһн күцәгч керг-үүл күцәҗ төгсәсн болдг. Хаалһин җисәнә зокалмуд эвдснә төләд 16,5 сай арслңга өрн некҗ авгдв.