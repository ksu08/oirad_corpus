Таңһчин олимпиад эклв
18-01-2017, 17:09 
Тавн өдр хооран Элстд сурһульчнрин таңһчин олимпиад эклв. Цугәрәсән марһана региональн девсңнь эн болҗана. Январь сарин 18-д орс келнә олимпиад эклв. Зокал мет, энд Элстин лицейин, олн профильтә гимназин, 17-ч болн 3-ч тойгта болн балһсна талдан чигн школмудын сурһульчнр йилһрхнь лавта. Болв эднлә дегц Целинн района Троицк, Лаганя, Баһ Дөрвдә болн нань чигн райодын гимназьмудын, зәрм селәнә школмудын билгтә көвүд-күүкд чигн өөдән ашт күрч марһана йовудыг чинврдүлнә.
Таңһчин олимпиад 22 предметәр болхмн, февралин 22-т төгсх, тиим кевәр нег сарин эргцд Элстд эн марһан олна, хамгин түрүнд сурһульчнрин эк-эцкнрин, багшнрин оньг эзлҗ йовхмн. Эн җил түрүн болҗ китд келәр таңһчин школмудын элчнр медрлән үзүлх.
Ут турштан таңһчин олимпиадт 9-11-ч классин 1387 сурһульч орлцх. Эдн муниципальн олимпиадмудт диилвр бәрҗ, призермуд болсн учрар улм өөдән девсңд орлцх зөв авсмн. Тер мет таңһчин сурһуль-эрдмин министерствин тәвсн неквриг эдн күцәх зөвтә.
Таңһчин олимпиадын кемҗәнд "орс келн" болн "эсв" предметәр 4-8-ч классмудын сурһульчнрин төлә олимпиад болхмн, терүнд 500 һар күүкд-көвүд орлцх. 7-8-ч классин сурһульчнрин төлә эсвәр Эйлерин болн физикәр Дж.К. Максвеллин нертә орн-нутгин ик олимпиадмудын региональн девсңгин марһан бүрдәгдх. Тиим кевәр 4-ч классин бичкдүд эртәс чидлән сөрҗ медрлән гүүдүлҗ, олимпиадмудт яһҗ орлцдгинь сәәнәр медҗ авх. Иргчдән эдн таңһчин болн Цугәрәсән олимпиадмудт диилвр бәрәд чигн бәәх.
Олимпиадт белдлһнә кемд өдгә цагин технологийс, тер тоод дистанционн эв-арһ олзллһиг өргҗүләд бәәх кергтә, тиигхлә хол селәдин, фермсин билгтә сурһульчнр дамшлтта багшнрас медрл авч олимпиадт ямаран неквр тәвдгинь дасҗ авч, олн зүсн даалһвринь күцәҗ дииләчнрин болн призермудын тоод орад бәәхнь лавта.
Тиигхлә олимпиадын йовуд һанцхн сурһульчнрт биш, болв цуг олн әмтнд соньн болад бәәх, зуг улм ик то арвтнриг болн бичкдүдиг эн марһанд орлцулад бәәх кергтә. Эндрк өдрин техник болн технологийс тиим арһ күн болһнд, багш болн сурһульч болһнд өгчәнә. Орн-нутгин болн таңһчин дамшлтта, өөдән ашт күрсн багшнрин технологийсиг чигн оньган өгч дасх кергтә, тиигхлә билгтә сурһульчнрин то таңһчин селәдин болн балһсдын, райодын школмудт өсәд бәәх.

ТүРВәН һуна