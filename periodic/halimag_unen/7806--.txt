Хоршасн дамшлт туста болв
11-04-2018, 09:49 
Марһанд 150 күн орлцв, тедн дунд әрәсәһәс, США-һас, Перуһас, Англияс, Украинәс, Израиләс, Арменяс, Казахстанас, Киргизяс, Узбекистанас, Туркменяс болн нань чигн орн-нутгудас. Ут турштан 20 һар орн-нутгас. Цугтан гилтә йир өөдән мергҗлттә шатрчнр мөн. Хамгин өөдән рейтингтә орлцач - А.Стрельников (Украин, 2325) билә. Наадк орлцачнрин рейтинг бас ик бәәсмн. Тегәд би эврәннь 1358 рейтингтәһән спискин хамгин сүүлд биләв. "Нег чигн очко энд авдг арһ нанд учршго", - гиҗ дотран санув. Зуг ода яаахв, наадх кергтә.
Болв марһана ашар би нәәмн нааднд күсдундур очко шүүһәд сүл орм эзлсн угав. Эннь намаг байрлулв. Келхд, марһанд ФИДЕ-н мастерла, спортын мастерин кандидатнрла, негдгч разрядта шатрчнрла наадлав. Мини мергҗлт теднә мерглҗтәс зөвәр дор билә. Тегәд мини хоршасн 1,5 очко му биш аш гиҗ тоолҗанав. Марһан 9 девсңгәс тогтла. Тегәд яһад нәәмн наад наадлав гиҗ сурхла, иим хәрү өгчәнәв. Түрүн дөрвн девсңд шүүгдәд, урмдм хәрәд, хәрхәр шиидүв. Энүнә тускар марһана ах зарһчин дарукд зәңглүв. Тер мини нериг марһана орлцачнрин спискәс хусв. Хәрҗ йовхла, марһана ах зарһч Михаил Крюковла харһув. Нарт-делкән мергҗлттә зарһчиг би кесгәс нааран таньдг биләв. Яһад гихлә эн мана таңһчд кесг дәкҗ ирәд, олн зүсн шатрин марһасиг зарһла. Терүнд би эврәннь шиидврән келүв. Тиигхлә Михаил Витальевич: "Василий, айстан тиим шиидвр батлҗ аввт",- гив. - Тана мергҗлт ик биш, тегәд икәр бичә зовтн. Бичә герүрн адһтн. Наадтн. Маңһдурас авн таднд негдгч разрядта шатрчнр харһад бәәхнь маһд уга. Теднлә наадҗ үзтн", - гисн сүв-селвг өгв. Тоомсрта эн зарһчин үг соңсад, би хәрү ах зарһчин дарук тал одад, эврәннь шиидврән соляд, цааранднь наадхар бәәнәв, гиҗ терүнд келүв. Тиигхлә ах зарһчин дарук Кирилл Брызгалин: "Би таниг спискәс уга кечкүв. Тегәд тавдгч нааднд наадҗ чадшгот. Зурһадгч девсңгәс авн марһанд дәкнәс орлцтн", - гиҗ келв. Тегәд тер үлдсн 4 нааднд би заасн 1,5 очко шүүҗ авув.
Марһана тускар ашлҗ келхлә, дала очко эс хоршасн бийнь нурһлҗдан үзүлсн наадна чинрнь гем уга болв. Яһад гихлә 3-4 наадндан шүүх зөвтә биләв, зуг орн-нутгин чинртә марһанд орлцдг дамшлт уга болад, харм төрхд, шүүгдүв.
Марһана наадн болһна өмн би бассейнд одад, 40-50 минутын туршт өөмдг биләв. Нег дәкҗ экскурсьт одлав. Наадна хөөн мадн, марһанд орлцачнр, Красная Поляна поселкд болн Роза Хуторт одвидн. Экскурсь цугтаднь икәр таасгдв. Красная Поляна поселкд бидн олн зүсн бал амсувидн. Таасгдсан зүсиг хулдҗ авч болхмн билә.
Роза Хуторт ирәд, мадн канатн хаалһар уулын хамгин өөдмд күрәд, тендәс эргндк бәәдлиг һәәхвидн.
Ашлад келхлә, марһанд өөдән орм эзлсн угав, болв дамшлт хоршавув. Дәкәд тиим нааднд наадх арһ учрхла, Сочи балһснд күцсн ашан ясрулх санатав.
БЕМБИН Очр
Зургт: түүрвәч барун бийәс