Урн үгин сәәхн зөөрин күчн
27-03-2017, 17:51 
Хальмг улсин шүлгч Көглтин Даван 95 җилин өөнд нерәдсн керг-үүлдврмүд таңһчд болн хотл балһснд өргәр кегдҗәнә. Социалистическ Күч-көлснә Герой, Государственн мөрәсин лауреат Көглтин Даван нериг Элст балһсна 17-ч тойгта дундын школ зүүнә. Эн школд Хальмгин нертә бичәч һарсн өдрлә ирлцүлҗ санлын самбр секгдв. Байрин бәәдлд болсн эн керг-
үүлдврт школын багшнр, сурһульчнр, цуг
көдләчнр ик байртаһар орлцв.
Сурһульчнр алдр шүлгчин тускар келснә дару школын директор, Хальмг Таңһчин ачта багш Раиса Эрднеева нүр үгәр байрин хургиг секв. Школын җирһлд ик ончта йовдл болҗахиг, Көглтин Дава школд даңгин ирҗ, сурһульчнрла болн багшнрла харһдг бәәснә тускар, Хальмгин ончта үрнә үүдәврмүд сурһульч болһна җирһлд ик чинр зүүдгин тускар Раиса Шургчеевна келв.
Элст балһсна администрацин толһачин дарук Галина Васькина сурһульчнриг болн багшнрин коллективиг ончта эн йовдлла халунар йөрәв. Санлын самбриг секх күндтә зөв Көглтин Даван ач Эдуард Кугультиновд болн школын йилһән сән сурһульч Церн Кончиевд өггдв. Тавн җилдән иим өөдән нер зүүҗ йовх школын коллектив сурһульдан болн олна үүлдвртән күцәмҗ бәрҗ, әрәсән сән гисн зун школын тоод орв.
Эн өдрин бийднь школын музейд сурһульчнр Хальмг улсин артист Иван Улановла, Хальмг Таңһчин ачта артистк, әрәсән сурһуль-эрдмин күндтә көдләч Валентина Арсановала харһҗ
күүндв. Харһлтыг школын директор Раиса Эрднеева секәд, школын коллектив Көглтин Даван нериг өөдән бәрҗ үүлдҗәхин тускар келҗ өгв. Түрүн болҗ Көглтин Даваг 1956 җилд Москвад үзәд, хөөннь Ленинградт институтд сурчасн цагтан үзҗ, харһҗ, күүндвртнь орлцҗ йовснаннь туск тодлврарн нертә артист Иван Уланов хувалцв. Хальмгуд Сиврәс нүүҗ ирҗәх цагин бәәдлиг медүлҗ, Хальмгин билгтә үрн альд харһлт кев чигн оньдин гүн тоолврарн, зальта үгәрн әмтнә оньг авлдг бәәсинь Иван Алексеевич сурһульчнрт медүлҗ чадв.
Көглтин Давала институтд сурчахдан харһад, келсн үгинь, гүн утхта шүлгүдинь соңсад, терүнә шүлгүдт цань уга дурлснаннь тускар Валентина Арсанова сурһульчнрт келҗ өгв. Арвн нәәмн җилдән Валентина Чотлаевна эн школд урн үгин студиг һардҗ йовсмн. Эн цагин дотр олн сурһульчнрт хальмг литературин, тер дотр шүлгләнә ке-сәәхн тоотла эн арднь орҗ таньлдулҗ йовла. Хальмг бичәчнриг меддг төләдән тедниг школд дуудад, сурһульчнрла кесг харһлт кесмн. Бичәчнриг нүдәрн үзәд, кичәлдән дасҗах шүлгүд яһҗ төрсинь шүлгчәс бийәснь медҗ авх арһ сурһульчнрт тиигҗ Валентина Чотлаевна өгсмн. Көглтин Даваг сәәнәр меддг
төләдән Валентина Арсанова школд терүг дуудад, олн харһлт бүрдәлә. Школын сурһульчнр Элстин хамгин ик концертн залд Көглтин Даван "үннәсн цөкрсн угав" гидг шүлгиг болн нань чигн үүдәврмүдиг умшсн билә. Хальмг улсин унтршго омгинь медүлсн тер шүлгиг умшсн
күүкд-көвүд ода наста, олн-зүсн эрдм авсн, өрк-бүлтә улс. Таңһчиннь йоста иргнмүд болҗ өссн эднә җирһлд тиигәд багшин дөңгәр Көглтин Даван шүлгүд даңгин җирһлднь түшг болҗ йовна.
Соньн эн харһлтыг хальмг келнә багш Байрта Эрдниевна Даваева белдҗ давулв. Көглтин Даван ачнь Эдуард Кугультинов цуглрсн сурһульчнрт ик күцәмҗ дурдҗ, хальмг нерән дуудулҗ йовтн гиҗ йөрәв. Таңһчин болн Элст балһсна кесг марһанд диилвр бәрҗ йовсн сурһульчнр Көглтин Даван шүлгүдиг умшв. Валентина Арсанован сурһульчнр олн җил давсн бийнь Хальмгин алдр үрнә, делкәд эврә һазран туурулсн шүлгчин билгләнә зөөр даңгин
күңкнҗ йовхинь тиигҗ медүлв.
Иигәд Көглтин Даван билгләнә урн үгин сәәхн зөөр урдк кевәрн олн улсин седкл авлҗ, күчән геелго бәәхиг неринь зүүҗәх школд болсн харһлт үзүлв.

Галина ХЕЙЧИЕВА
И.Березовскаян цоксн зург