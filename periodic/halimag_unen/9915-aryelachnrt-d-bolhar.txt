Арһлачнрт дөң болхар
28-08-2019, 11:46 | Таңһчин зәңгс » Зәңг
өцклдүр Элстд таңһчин правительствин конференц-залд «Онц болн баһ арһлачнрт лизингов дөң күрглһн» гидг төрәр «төгрг ширән» сүүр болв. Харһлтыг Хальмг Таңһчин правительствин Ахлачин дарук Людмила Иванова нүр үгәр секәд, «МСП корпорац» АО арһлачнриг дөңнлһнә халхар керг-үүлдврмүд давулҗана гив. Хальмг Таңһчин правительствин болн эн корпорацин хоорнд батлгдсн бооцанас иштә эдн оборудовань хулдҗ авлһна төлә лизинг олзлҗ кергән делгрүллһнә халхар бәәрн арһлачнрла дамшлтарн хувацлхар ирв.
МСП гидг корпорацд дөрвн региональн лизингов компань (РЛК) бәәнә, тедн Татарстанд, Башкортостанд, Саха-Якутьд болн Ярославльд үүлднә. Эдн әрәсән регионмудын арһлачнрт дөңгән күргнә. Татарстанд үүлддг региональн компаня генеральн директорин дарук Алена Баздрева «төгрг ширән» сүүрт орлцачнрт үүлдвриннь тускар тодрхаһар келҗ өгәд, арһлачнриг соньмсулҗах төрмүдәр цәәлһвр өгв.
А.Баздреван келсәр, эднә компань бийснь оборудовань хулдҗ авна, терүг лизинг авсн арһлачнрт олзллһнд өгнә. әрәсән оборудовань һазадын орн-нутгин оборудованяс килвр болна. Лизингин мөңгиг арһлач оборудованиг авснаннь хөөн 30 өдр давсн цагас авн экләд өгнә гиҗ компаня дааврта һардач келв.
Мана таңһчд МСП корпорацин лизинг олзлад оборудовань хулдҗ авсн арлһач бәәнә. Эннь Яшкуль селәнд үүлддг «Дор-Альянс» гидг ООО болна. Эн предприять хаалһс яслһна болн тосхлһна халхар 2014 җиләс авн үүлдҗәнә. Эн җил эдн шин оборудовань хулдҗ авхин төлә МСП-д документсән орулҗ өгсн бәәҗ. Тедн документсинь Ярославльд бәәдг региональн лизингов компаньд өгүлсмн. Предприятин һардач Андрей Дарбаковин келсәр, эдн 73 сай арслң күрдг оборудовань хулдҗ авхар зуралсмн, терүнәснь 20 процентинь эдн орулҗ өгәд, үлдсн 58 сай арслңгар оборудованиг лизингд авв. Долан хонг хооран шин оборудованиг предприятьд авч ирв.
«Төгрг ширән» сүүрт орлцсн арһлачнр олн зүсн төрмүд босхҗ, сурврмудан өгв. Тиигәд, шүүҗ авсн оборудованиг даатхлһна халхар ямр кевәр харсч болхиг, кедү өдртән арһлачнрин документс шинҗлгдҗ шиидвр авгддгин, бийснь кергтә оборудовань хәәҗ авх болх аль угай гиҗ эдн сурв. Лизингәр хулдҗ оборудовань хулдҗ авдг арһлачнриг дөңнлһнә, эднд субсидь өглһнә туст ямаран программс бәәдгин тускар эдн бас сурв. Харһлтд орлцачнр эврәннь кергән делгрүлҗ үүлдх саната болҗахиг эднә сурврмудас медгдв. Вице-премьер Л.Иванован келсәр, мана таңһчд өдмг болһдг арһлачнр, чик авг-бәрц делгрүллһнә халхар үүлддг улс лизингәр оборудовань авч болхий аль угай гиҗ сурв. А.Баздреван келсәр, фитнес-зал секх саната улсин төлә спортивн оборудовань, өдмг болһдг арһлачнрт болхла олн зүсн һуйрин зүүтә кегдлмүд кеҗ һарһхин төлә оборудовань хулдҗ авлһнд эдн бас дөңгән күргхдән белн бәәнә.
«Төгрг ширән» сүүрин чилгчәр тер өдрин бийднь арһлачнрт өлг-эдин халхар дөң күрглһнә халхар селвлцән болв. Эндр болхла мана таңһчур «МСП корпорац» АО-н генеральн директор Александр Браверман ирҗәнә. Энүнә һардврт селәнә эдл-ахун кооперац делгрүллһнә төрәр селвлцән болхмн гиҗ күләгдҗәнә.
Наталья ДАВАЕВА