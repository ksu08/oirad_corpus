Нертә скульпториг магтҗ буульв
13-10-2018, 10:14 
Хальмг Таңһчин хотл балһсн Элст сүл цагт өңгән соляд, шин кецтә гермүдәр болн олн бумбсар кеерсинь шидр А.Амур-Санана нертә Келн-улсин библиотекд болсн харһлтд үг һарв. Ода Элст нааран ирсн улст хамгин түрүнд энд бәәх олн бумбарн тодлгдна. Давсн зун җилин йирдгч җилмүдәс экләд, хотл балһснд тәвгдсн бумбс ода балһсна кеерүл болад, мана җирһлин салһгдшго әңгнь болв.
Тер олн бумбсин тәвсн зурачин, нертә скульптор Нарн Эледжиевин өөнлә ирлцүлҗ кегдсн харһлтд келгдв. Олн җилә үүдәгч үүлдврнь шидр өөдән үнлгдв. Нарн Яковлевич Эледжиевд \u201cтаңһчин күндтә иргн\u201d гидг ачта нерн зүүлһгдв. Балһсна ил сәәхн үзгдлнь болсн бумбсин кесгинь босхсн зокьялчин үүлдврин тускар библиотекин искусствин әңгин һардач Лариса Бадышева келҗ өгв.
Хамгин бичкн орлцач, негдгч классин сурһульч Кира Семерня хальмг ду дуулҗ Нарн Яковлевичиг йөрәв. Хальмг Таңһчин сойлын ачта көдләч, Олна палатын гешүн Иван Басангов, әрәсән сойлын ачта көдләч Хаалһ Бакланова, әрәсән зурачнрин Ниицәнә Хальмг әңгин ахлач Виктор Дорджиев, Хальмгин ачта зурач Степан Ботиев скульпторин кесн көдлмшинь өөдән үнлҗ, үүдәгч үүлдвртнь шин күцәмҗ дурдв.
Нертә скульпторин үүлдврт Хальмгин баатрмудын дүрмүд зөвтә орман олсинь харһлтд ирсн улс медҗ авв. Төрскән харсгч Алдр дәәнә хамгин күнд түрүн җилмүдт Тең һол деер болсн дәәлдәнд Эрднь Деликов зөргәрн туурч, Советск Союзин Геройин нериг зүүсмн. Хальмгин түрүн баатрин дүриг Нарн Эледжиев цутхсн билә. Дәкн нег бумбинь тодлый. Тернь Советск Союзин Герой, дән диилвртәһәр төгсхдән өөрдҗ йовх җилд эврә дивизьтәһан Дорд Пруссин һазриг советск цергәс түрүнкнь болҗ немшин һазрур дәврҗ орсн генерал Басан Городовиков. Элстин цутхлңд Диилврин Аллейд дүңгәҗәх генералын бумбиг Нарн Эледжиев цутхсмн. Тиигәд Элстд, таңһчин райодар бәәх кесг бумбиг эн скульптор бүрдәсмн. Нарн Эледжиевин тәвсн бумбс Чехийд, Киргизьд чигн бәәнә.
Нертә скульпторин дәкн нег халхнь бурхн-шаҗна төрт нерәдсн үүдәврмүд Цаһан Аав, Цутхлң хурлын эргнд бәәх арвн долан ик көшән зәрминь Нарн Эледжиев цутхсмн болн шаҗна багшнрин дүрмүдиг бүрдәсмн. Нертә скульпториг үзх, терүнә үүдәврмүдлә таньлдх, тер үүдәврмүд яһҗ кегдсинь медҗ авх арһ библиотекд цуглрсн улст учрв. Багшнр, оютнр, сурһульчнр эн өдр Элстин кеерүл болсн бумбсиг тосхсн скульпториг үзҗ, терүнә күцәсн тоотыг үнлҗ, ханлтан медүлв.

ҖИРһЛИН Кермн