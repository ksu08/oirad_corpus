Угта эцкнрин арһта үрд
23-11-2017, 09:40 
Көдлмшин ашмудын тускар келхлә, эн җилин йисн сарин эргцд эдл-ахун олз-орунь 3 сай 853 миңһн арслң тогтав. Тохма мал өсклһнә кергт эн җил шаңһас 3 сай 741 миңһн арслңга дөң күрггдв. Селәнә малчнр хальмг тохма мал өсклһнә кергиг сәәнәр меднә. Дамшлтта специалистнрин һардврт өскҗәх малын чинринь өргҗүлҗ селекционн көдлмшт һол оньган өгнә. Эн җил үкрчнр хәләҗәх маласн сән төл авв. Авсн төлиннь чинән-чивхинь ясрулад сәәнәр асрв, тиигәд эн җил хальмг тохмта 130 туһл хулдгдв. Ростовск областяс ирҗ авцхав. Чадмг үкрчнрин хәләврт 2473 бод мал бәәнә, теднәс 1190 - нәәднр үкрмүд. Бод малас нань селәнә эдл-ахун предприятьд хөд өскнә.
үвлдән малд кергтә хот белн. Өвс хадлһна хойр бригад зуни дуусн һаң халунла кеер көдләд, 2953 тонн өвс белдв. Эннь Владимир Гаряевин болн Николай Ностаевин бригадмуд. Николай Энчеевич школан төгсән гилтә эцкән дахад тракторист болҗ экләд көдллә. Энүнә бригадт механизатормуд Вячеслав Джоваков, Александр Шалбуров, Андрей Ностаев болн замч болҗ Татьяна Ностаева
көдлнә. Владимир Гаряевин бригадт болхла механизатормуд Зула Чавлинов, Александр Манджиев, Вячеслав Сарылов, Петр Иванов болн замч болҗ Раиса Хейчиева көдлнә.
"Җилин эргцд мадн школыг болн бичкдүдин садыг махар теткнәвидн. Шин җилин байр өөрдҗ йовна, бичкдүдт белгән нерәдхвидн. Селәнә бичкдүдиг шин җилин белгәр байрлулсн деерән мадн өнчн, өвчтә бичкдүдин Герт бәәдг күүкд-көвүдт белгүдән авч однавидн. Тернь маднд буйн болх гиҗ санҗанав. Селәнә школд болн садикт ясврин көдлмш келһнд бас дөңгән күргнәвидн. Тер юңгад гихлә энд мана үрд сурна, тегәд ямр нег дөңгән күргхәр адһнавидн",- гиҗ эдл-ахун директор Владимир Боваев келв. Келхд, Владимир Сергеевич баһ наста спортсменмүдт даңгин дөңгән күргнә. Җил болһн май сард Төрскән харсгч Алдр дәәнә ветеранмудын санлд нерәдгдсн бөкнрин марһанд цуг таңһчас спортсменмүд Шатта селәнд хурна.
"Буульмҗ уга - баатр уга" гиҗ хальмгуд келдг. Чадмгар көдлсн селәнә эдл-ахун предприятин көдләчнр байрин йовудт өөдән ачлврмудар ачлгдв, эднд үнтә мөрә бәрүлҗ өгв. Тиигәд әрәсән Федерацин селәнә эдл-ахун министерствин Ханлтын бичгәр ах зоотехникч Николай Базуев болн өвс хадлһна бригадын бригадир Николай Ностаев ачлгдв, эн хойрт үнтә мөрә - киитрүләч бәрүлҗ өгв. Хальмг Таңһчин селәнә эдл-ахун министерствин Ханлтын бичгәр ах үкрчнр Ока Аржуев болн Насн Самбаев, тракторист Петр Иванов болн ах тооч Санҗ Манджиев ачлгдв, предприятин администрац эдниг телевизормудар, киитрүләчәр болн газов плитаһар
мөрәлв.
"Шатта" ОАО ПР-ин Ханлтын бичгәр механизатор Зула Чавлинов, ах хөөч Дорҗ Манджиев, маши залач Валерий Дорджиев, тракторист Александр Шалбуров, прессовщик Вячеслав Сарылов ачлгдв, эднд бас үнтә мөрә - бәәцин техник бәрүлҗ өгв.
Кезә чигн олнд үлгүр болдг нүүрлгч үкрчнр Тамара Хасаханова, Санал Монтыков болн Геннадий Сангаджиев мотоциклмүдәр ачлгдв. Предприятин специалистнр, ут тоодан нәәмн күүкд күн, Сочи балһс орх путевкар, ах үкрчнр Очр Овалов, Мергн Нохаев болн Савр Аманкаев Бурятия Республик орх путевкар ачлгдв, хальмгуд әрүн гиҗ шүтдг Иволгинск дацңд күрх арһ эднд учрв.
Байрин йовудт ачлгдсн улс дунд хамгин настань болн тоомсртань Вера Баджаева билә. Вера Михайловна тәвн җилдән энд
көдлҗәнә. Тәвн җил - энтн нег күүнә җирһл гиҗ келҗ болхмн. Арвн долата баахн күүкн Вера совхозин складт ирҗ көдлсн билә. Эн тәвн җилин эргцд йосн чигн сольгдв, кедү һардачнр чигн сольгдв, Вера Михайловна болхла тер кевәрн тиньгр, олнла ээлтә,
көдлмштән күцәңгү. Тиим төләднь ик-баһ уга цуһар энүг күндлнә. Эдл-ахун директор Владимир Боваев тәвн җилдән итклтәһәр
көдлҗ йовх ветераниг Күндллһнә һашгар ачлад, газов плитаһар мөрәлв.
Селәнә күч-көлсчнрт нерәдгдсн байриг бүрдәҗ давуллһнд школын багшнр сурһульчнртаһан орлцв. Олн әмтнә седкл авлсн ах-дү Бадм болн Дмитрий Шараевихн, "Хадрис" гидг улсин ансамблин биичнр, үүдәлтин хаалһд орад нерән һарһҗ йовх баһ наста дуучнр Намҗл Болдырев болн Мингиян Хонинов эн өдр би-дууһан белглҗ, селәнә улсиг байрлулв.
Раиса МАНЖИЛЕЕВА
Фото Т.Самбуевой, М.Боваевой