әмтнә җалвинь некҗ авв
01-08-2018, 09:43 
Зәңг-зә уга геедрсн болв
Эн җилин март сард удан цагт алиментин мөңг өглго бәәх улсиг зәңг-зә уга геедрснд тоолдгиг зөв өгчәх закан батлгдсмн. Алимент некҗәх улс тиим эрлһ зарһд орулҗ чадҗана. Зарһин приставмуд болхла эн туст герчлҗәх цаас орулхмн. Кемр зарһин приставмуд альд хәәв чигн тер күн эс олгдсн болхла, терүг геедрснд тоолхмн.
Таңһчд түрүн болҗ тиим йовдл учрв. Нег күүкд күн бичкн һурвн үрән залудан үлдәчкәд, хәләсн талан йовҗ одҗ. Йириндән эн аля күүкд күн бәәҗ. Зарһин приставмуд энүг цуг больницсар, наркологическ диспансермүдәр, МВД-н халхар чигн хәәсмн. Болв әрк уудг, алятад бәәдг күүкд күүг олҗ чадсн уга. Тегәд зарһин шиидврәр эн зәңг-зә уга геедрснд тоолгдв. Тегәд күүкднь ода эк уга гиһәд пенсь авхмн.
Зарһин приставмуд дотр-дундын кергүдин органмудла хамцҗ үүлдәд, кесг сардан нег залуг хәәһәд, эн альд йовхиг одахн медҗ авв. Алиментин 190 миңһн арслңг өртә залу Америкд бәәдгчн. Эн җил көвүнь школан чиләҗ, сурһульд орхар бәәх көвүнд нег үлү мөңгн кергтә болҗана. 17-та көвүнд эцкнь төрүц дөң болад уга.
Узбекистанас ирсн нег залу әрәсән иргн гидг итклин цаас авчкад, талдан һазр нүүһәд йовҗ одҗ. 11-тә күүкндән асрулын мөңгинь өглго, тернь 55 миңһн арслңга өрн болв. Тегәд зарһин приставмуд энүг бас уданд хәәв. Хәәврин ашт эн залуг Кабардино-Балкарьт олҗ авч. Ода энүнд өлг-эдәс юн бәәхинь илдкәд, өринь даңцахмн. Таңһчд үүлддг әрәсән ФССП-н Заллтын то-дигәр, эн җилин түрүн өрәлд таңһчин 412 күн хәәврт бәәсмн, эднәс 124 күүг олҗ авсмн.

Маргарита АРЗАЕВА