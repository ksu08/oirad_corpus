Зөрсн күслднь күргхәр шунна
20-03-2017, 17:46 
Селәнә школ эндр сурһуль-эрдмин, сойлын-гегәрлтин, зәңгллһнә чинр зүүсн деерән селәнә социальн делгрлтин ул тогтагч болна. Энд көдлҗәх багшнр болхла, эрдмдән итклтә, төрскн һазр-усндан цань уга дурта, сурһҗах
күүкд-көвүдиг эврәннь үрнләрн әдл сандг улс. Кезән-кезәнәс нааран багш күн селән һазрт хамгин күндтә.
Яшкулин района Цаһан Усн селәнә школд ни-негн багшнрин коллектив көдлҗәнә. Арвн зурһан җилдән коллективиг Маритта Гучинова һардҗ йовна. Маритта Ганяевна Хальмг государственн университет 1982-ч җилд төгсәһәд, энд күч-көлснә хаалһан эклсмн. Тиигәд эн насн-җирһлән Цаһан Усн селәнә школла залһсн болдг.
Эндр школд хөрн долан сурһульч сурчана. Теднәс һурвнь 11-ч классин сурһульч. Нидн школ төгсәсн тавн сурһульчин негнь - Иляна Манджиева алтн медальтаһар төгсәсмн. Ода Иляна Москвад социальн институтд сурһуль сурчана. Наадк күүкд-көвүд бас деед болн дундын сурһуль-эрдмин заведеньст орцхав.
Сурһульчнрин то баһрв чигн улм даавртаһар көдлх кергтә гиҗ багшнр цагин неквр медҗ,
көдлмштән олн зүсн техническ эв-арһ олзлҗ, мергҗлтән өөдлүлхәр зүткнә. Эклц классин багш Н.Гюнзикова, эсвин багш Г.Насунова болн школын директор, хальмг келнә багш М.Гучинова - әрәсән Федерацин олна сурһуль-эрдмин күндтә көдләчнр, хальмг келнә багш Г.Шерентеева - олна сурһуль-эрдмин йилһән сән көдләч. Кесг багш негдгч болн деед категорьта. Хамдан
көдлҗәх баһ наста багшнрт: тууҗин болн обществознаня багш Олег Валетовд болн химийин болн биологин багш Шиндя Урналиевад ах үүрмүднь кезә чигн сүв-селвгән өгч, тахшлтднь нилчән күргнә.
"Школд баһчуд ирҗ көдлснд мадн ик байрта бәәнәвидн. Нег үлү Шиндя Файзулаевна мана школ төгсәсмн. Кенд чигн нуувч биш, селәнә школмудт эндр нурһлҗ наста улс көдлҗәнә. Тегәд баһчудт дөң болад, эдниг урмдулх кергтә гиҗ тоолҗанав. Мана районд баһ наста специалистнрт ик оньг өггднә. Тиигәд района бюджетәс 50 миңһн арслңга дем өггдв, эдн патьрар теткгдв.
Олег Нимгирович баһ наста багшнрин марһанд орлцад 4-ч орм эзлв. Гитар цокна, дуулна, йир шунмһа, седвәртә күн. Багш күн мел иим өргн соньмслтта болх зөвтә",- гиҗ Маритта Ганяевна келв.
Цаһан Усн селәнә школын сурһульчнр җил болһн Цугәрәсән олимпиадт орлцҗ медрләрн ончрна. үлгүрнь, энҗл һурвн сурһульч предметн олимпиадт сән медрл үзүләд, школыннь нер һарһв. 11-ч классин сурһульч Эльзят Цеденова орс келнә олимпиадын муниципальн девсңд диилвр бәрв. Доладгч классин сурһульч Валерий Меклеев эсвин, дөрвдгч классин сурһульч Арслан Повашов орс келнә олимпиадт ончрв.
Школд олн зүсн спортивн секцс көдлнә. Намр болад киитртл физкультурин кичәлмүд һаза мини-стадион деер болна. Эн мини-стадион сенатор Алексей Майоровин нилчәр тосхгдла гиҗ багшнр ханлтта седклән келнә. Бичкдүдин эрүл-менд батруллһнд энд ик оньг өггднә.
Сурһульчнр халун хотар теткгднә. Школын замчнр шимтә, тааста хот кенә. Өдр болһн гилтә ширә деернь зер-земш, темсн бәәнә. Эднә шефмүд - ИТК-3 боднцгар, хавстар, мәңгрсәр теткнә. Кезәнә советск хот уудг гермүдт тогтсн авъясар пүрвә өдр энд - "заһсна өдр". "Цаган Усн -1" СПК-н директор Анатолий Бадма-Горяев үвл-хавр уга, сурһулин җилин туршарт, өңгәр махар теткнә. Терүнәс нань Анатолий Церенович школьн учебникүд, ширә, сандл хулдҗ авхин төлә мөңг өгнә, ямр нег керг-үүлдвр давуллһнд дөң болна. Нидн болхла школыг хашалв.
Школын коллектив селәнә сойлын Герин көдләчнрлә бат залһлда бәрҗ үүлднә. Художественн һардач Кермен Манджиева олн зүсн би күүкд-көвүдт дасхна. Сойлын Герт болдг керг-үүлдврмүдт багшнр сурһульчнртаһан даңгин орлцна.
Дәкәд болхла багшнр күүкд-көвүдин эк-эцкнрлә седклән сәәхн медҗ хәрлцнә гиҗ келх кергтә. Эк-эцкнр школд давдг керг-үүлдврмүдин хамгин шунмһа орлцачнр болна. Ясврин көдлмшт чигн сән дөңгән күргцхәнә. Иигәд багшнр, эк-эцкнр, селәнә эдл-ахун предприятин һардвр хамцу үүлдҗ, дорас өсҗ йовх бичкдүдт сән таал тогтаҗ, медрл, сурһмҗ өгч, зөрсн күслднь
күргхәр шунна.

Раиса \u041c\u0410\u041d\u0416\u0418\u041b\u0415\u0415\u0412\u0410
Зургт: школын директор Маритта Гучинова нидн школ төгсәсн күүкд-көвүдлә.