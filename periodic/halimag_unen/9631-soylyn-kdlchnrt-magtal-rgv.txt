Сойлын көдләчнрт магтал өргв
26-03-2019, 10:07 | Таңһчин зәңгс » Сойл
Март сарин 25-д сойлын көдләчнрин өдр байрин бәәдлд темдглгдв. Басңга Баатрин нертә Келн-улсин театрин залд сойлын цуг халхин көдләчнр цуглрҗ ирв. Олн җилә медрлән болн дамшлтан дурта кергтән нерәдсн ветеранмуд, дассн кергтән шин янз орулҗ, цагин йовуд дахҗах дундын наста специалистнр, сойлын халхд түрүн ишкдлән кеҗәх баһчуд - төрскн һазриннь сойлын зөөриг хадһлҗ, цааранднь делгрүлҗәх улс эн өдр байрт орлцхар ирсинь үзҗ болхмн билә. А. Цебековин нертә Государственн хор дуулсн «Цецгәрич, Хальмгм» гидг дун сойлын цуг үйин көдләчнр төрскн һазрин делгрлтд насн-жирһлән нерәдҗ йовхиг сән кевәр үзүлҗәнә.
Сойлын көдләчнрин байрт таңһчин Толһачин үүлиг цаг зуур дааҗах Бату Хасиков орлцҗ, йөрәлин үг келв. Төрскн һазртан хамдан бәәхдән байрлҗахан медүләд, сойл күүнә җирһлд ик чинр зүүдгинь заав. Ямаран чигн орн-нутгин күцәмҗ сойлан яһҗ делгрүлснәс иштә күцәмҗтә болна, гиҗ келәд, өвкнрин зөөриг хадһлад, өдгә цага баһчудт дасхҗ өгчәх ветеранмудт ханлтан өргв. Хальмг Таңһчин сойлын ачта көдләчин нер зүүсн улст ачлвринь бәрүлҗ өгв.
Таңһчин сойлын болн туризмин министр Х. Эльбиков көдлмшин аш диглсн болн иргчдән кех тоотын туск илдкл кев. Хальмг Таңһчин правительствин Ахлачин дарук Б. Бадмаев йөрәһәд, сойлын көдләчнрт Күндллһнә һашгуд бәрүлҗ өгв. Элст балһсна администрацин толһачин дарук Г. Васькина, сурһуль-эрдмин болн номин министрин дарук Г. Санджарыков, әрәсән улсин зурач Д. Санджиев байрин өдрләнь сойлын көдләчнрт ханлтын үгән нерәдв.
«Сойл бәәхлә, сурһуль-эрдм бәәх, сойл бәәхлә экономик чигн бат болх, сойл бәәхлә мал-аһрусн өсх. Эн көк теңгр дор, көрстә һазр деер сойлын әмтн бәәһәд, эн нарт-делкә бәәнә», - гиҗ сойлын болн туризмин министрин дарук Николай Санджиев ветеранмудыг йөрәһәд, сойлын халхд ик ач-тусан орулсн улст сойлын министерствин медальмуд бәрүлҗ өгв. Кесн кергәрн тоомср эзлсн Х. Бакланова, И. Басангов, С. Ользятиева, Г. Гаряева, Е. Бекеева, К.Сельвина тиим медальмудар ачлгдв.
Эн өдрмүдт көдлҗәх Игорь Лазаревин саңгин үүдәгч школд мастер-класс өгхәр ирсн нертә артистнр билг-эрдмән бас үзүлв. Сойлын көдләчнрин өдр байрин сән таалд давв.
Галина ХЕЙЧИЕВА