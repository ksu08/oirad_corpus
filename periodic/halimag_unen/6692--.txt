Седклән өгч көдлҗ йовла
15-11-2017, 11:22 
Журналистнрин бичсн соньн материалмудыг умшачнр үзҗ умшхин төләд газетд олн көдләчнр күчән негдүлҗ көдлх зөвтә.
Хол җилмүдт мана газетд ТАСС эс гиҗ "Агентство печати "Новости" (АПН) илгәсн материалмуд барлгддг билә. Тер материалмудыг хальмг келнд буулһдг шишлң әңгин көдләчнрин тәвц газет һарһлһнд ик билә. Басң Асяевич Сангаджиевин, Гуча Убушаевич Бембеевин, Вера Нуккаевна Эрдниеван орчулсн материалмуд чинрәрн өөдәнәр үнлгддг бәәснь мөн. Телетайпд тиигхд Александра Васильевна Федорова көдлдг билә. Шамдһа, шулун, кергән сәәнәр меддг күн болсн деерән олна күцәмҗд ик нилчән күргҗ йовсмн.
Зәңгчнрин бичәд авч ирсн материалмудыг машинисткс сәәнәр, цаглань эс барлхла газет болзгтан барлгдшго бәәсмн. Тегәд чигн машинисткс Цаган Шараева, Софья Улюмджиева, Валентина Бульдигирова, Антонина Оконова, Галина Мельникова, Бугаш Казнаева материалмудыг тер өдр бийднь барлхар шундг билә.
Газетиг эндү угаһар һарһхин төлә корректормуд шунҗ көдлдг билә. Тедн хурц хәләцтә, хальмг келиг болн чикәр бичлһнә зокалыг сәәнәр меддг улс болҗана. Эднә чаңһ көдлмш газет һарһлһиг түргдүлдг билә. Баһчудт эврә мергҗлтәрн, дамшлтарн үлгүр болҗ корректормуд Галина Нарановна Гонгошева, Белла Апельевна Лиджиева, Надежда Пунцыкова ахта күцәмҗтә кевәр үүлдҗәлә. Газет һарһачнр Зинаида Почтарева, Зоя Ахмирова болн Лариса Микуляева бас шунмһа кевәр
көдлҗ йовсмн.
Урднь редакцин техническ тетквринь дала сән биш бәәсмн, тегәд газет зәрмдән сөөни өрәллә эс гиҗ нам өр цәәҗәхлә һардг билә, нег үлү партин съезд, пленум болсн кемд - Коммуна партин ЦК-н Политбюрон сүүрин туск зәңг телетайпар йир оратад асхн ора ирдг билә. Корректормуд болн газетиг бүрткҗәх редактор өрүнәс авн сөөни орәл күртл, зәрмдән өр цәәтл чигн көдлдг билә. Тер бийнь газет өрүн болһн умшачнрт цаглань күрдг бәәсмн.
1967 җилд школан төгсәсн баахн Тамара Полякова редакцд ирҗ көдлсмн. Дигтә-тагта, хаҗһр юмиг үзхләрн чикллго төвкндго заң-бәрцинь меддг Зинаида Ивановна, Белла Апельевна болн нань чигн ах үүрмүднь темдгләд, медсән зааһад, чадсан дасхад, тахшлтднь туслсмн. Тиигәд Тамара Улюмжиновна дөч һар җил редакцд
көдлв, эн күүкд күн насн-җирһлән газетд нерәдв гихлә чик болхмн.
Тер мет энүнлә хамдан олн җилдән Вера Исаевна Барваева, Мария Ивановна Боктаева көдлсн болдг. Эдн көдлмшән өөдән чинртәд тоолад, терүг арднь орҗ күцәҗ йовсмн. Тамара Улюмжиновна, Мария Ивановна, Вера Исаевна газетән сәәнәр һарһхар шунҗ үүлддг билә. Эдн төрскн кел, сойл делгрүллһнд бас хүв тәвцән орулсн болдг. Ачта амрлһндан бәәх мана күндтә ветеранмуд газетиг умшҗ, шалһҗ, сүв-селвгән өгч, маднла бат залһлда бәрҗ йовна.
Маргарита АРЗАЕВА