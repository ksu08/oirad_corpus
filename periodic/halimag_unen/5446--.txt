Балһсан цеврәр бәртн
04-04-2017, 15:06 
Өдгә цагт ямаран чигн балһсна цевр бәәдл энтн нәрн төр болҗана. әмтн болх-болшго һазрт хог-бог хаяд, эргндк бәәдлиг бузрдана. Тер мет уульнцст, гермүдин өөр, хаалһин амнд чигн хотын үлдл, бәәцин хог-бог, хуучн өлг-эдән овална. Эннь әмтнә эрүл-мендд әәмшг учраҗахин, эргнд бәәх һазрин бәәдлиг муурулҗахин тускар тиим буру йовдл һарһсн улс төрүц ухалхш.
Элстд кесг сала-садрг бәәнә. Балһснд ямр нег сала һатлхла, салан амар дала хог-бог овалсинь үзҗ болхмн. Өөр-шидр бәәдг гермүдин әмтн энд хотын үлдлән хайдг кевтә. Яһад гихлә теднә уульнцст хог-бог хайдг контейнермүд уга. Бооца батлхла, долан хонгин эргцд үгцсн өдрмүдт шишлң машин ирәд, гермүдин өөрнь цуглулчксн хог-богиг авч одна. Болв зәрм улс мөңгән өгшгоһар, хог-боган герәсн невчк холагшан һарһад хайчкна. Ташр өөрнь сала-садрг бәәхлә, теднд ямаран һәәвһә юмн. Эргндк бәәдлиг бузрдаҗахан эдн төрүц санхш, зуг бийсиннь олзан хәәнә.
Одахн мана редакцур балһсна Н.Шапшукован нертә уульнцд бәәдг Манца Санджиева
җиңнүлҗ, үүмүлҗәх төрән келҗ өглә. Эднә уульнцар йовҗ йовсн әмтн күүнә герин хаша-хаацин өөр хотын үлдлән орасн пакетмүдән хайна. Терүгинь нохас шуучад, таслад авад
гүүнә, эс гиҗ салькн көдлхлә, тер хог-бог, бузр пакетмүд уульнцар нисҗ тарна. Буру йовдл һарһсн улсиг бәрәд, ялла харһулх кергтә гив. Дәкәд болхла өөр-шидр болн өмн үзгин уульнцсин әмтн Элистинк һолыг давҗ һардг тагтын өөр хог-боган хайна. Энүнәс көлтә һол бузрдад, хур икәр орсн цагт усн көвәһәсн деврҗ һарх әәмшг учрх бәәнә.
Ода хавр экләд, һаза дуларчана. Нарн ээһәд, ноһан көкрҗәнә. Болв хаврин йиртмҗин сәәхниг энд-тенд хайгдсн хог-бог эвдҗәнә. әмтн энд-тенд хог-бог хаяд, эргндк бәәдлиг бузрдаһад, йирмтҗд мууһан хальдаҗана. Дулан цагт гермүдин өөр хайгдсн хотын үлдл үмкәрәд, му үнр һарна. Нег үлү әмтнә эрүл-мендд әәмшг учраҗана.
Элстин олн һазрт хаяд овалсн хог-богиг хураҗ авх чидл балһсна көк эдл-ахун
көдлмшчнрт күрчәхш. Тегәд март сарин эклцәс авн Элст балһсна администрацин толһач Окон Нохашкиевин зааврар балһснд субботникүд бүрдәгдҗәнә. Балһсна администрацин цуг структурн подразделеньс, муниципальн организацс эн керг-үүлдврт орлцҗ, балһсна олн уульнцсиг цеврлҗәнә.
Хавр экләд дулархла, Элстд бәәх цуг министерствс болн ведомствс эргндк һазран хураһад ахулв. Дармаевин, Н.Очировин уульнцст, Сити чессин, Пенсионн саңгин, ФСС-ин, эвцүллиһнә юстицин, таңһчин болн балһсна казначействин эргндк бәәдл цевр-цер болв.
Долан хонг болһн Элст балһсна администрац болн энүнә медлд орҗах учрежденьс субботникүдт орлцҗ, балһс төгәләд, олн зүсн һазрар йовад, хог-бог хураҗана.
Элст балһсна администрацин барин цергллтин зәңглсәр, "Энергосервис" АО-н көдләчнр мотодромас таңһчин больниц күртл сала-садргиг хог-богас ахулв. "Элиставодоканал" МУП "Восточный" стадионас экләд, 8-ч микрорайонд бәәх салаг хог-богас цеврлҗ көдлв. "Лидер" залврин компаня элчнр бас олна керг-үүлдврт эврә тәвцән орулв. Эн компаня көдләчнр УФСИН-ә герин ард эргндк һазриг хог-богас цеврлв. "Лидер" залврин компань субботникд орлцачнрт Партизанск уульнцас хог-бог ачад һарһхин төлә аца зөөдг көлг-күч йилһҗ өгсмн. Элст балһсна администрацин баһчудын керг-төрин болн спортын комитетин элчнр Б.Басанговин болн Н.Очировин уульнц хоорндк һазриг ахулв. Комитетд көдлдг баахн улс энд овалһата хог-богиг һарарн хураҗ цеврлв. һундл төрхд, шинкән хураһад цеврлсн һазрт әмтн дәкнәс хог-бог хаяд, эргндк бәәдлиг бузрдана. Келхд, хотл балһсна администрац хавр эклснәс авн Кировин тагтын өөр-шидрк һазриг хойрдад цеврлҗәнә. Хотл балһсна администрацин болн терүнә медлд ордг учрежденьсин элчнр балһсан цеврлҗ, олнд үлгүр-үзмҗ болҗана. Цуг элстихн эднәс үлгүр авад, бас субботникүд бүрдәҗ, бәәсн һазран цеврлхлә сән болхмн.

Маргарита АРЗАЕВА
И.Березовскаян цоксн зург