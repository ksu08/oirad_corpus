Җирһл, җивр өгсн Буһу хотн
25-10-2018, 12:53 
Приютна района кезәңк Буһу хотн басл җигтә сәәхн хотн. "Зәрмнь алтн буһу зүүҗ, зөөрт тоолна, болв нарт-делкән эрднәс нанд Буһу хотн үнтә" гиҗ хальмг олн әмтнә шүлгч Нуура Владимир төрскн һазр-усндан нерәдсн шүлгтән бичҗ. Энд өсч-боссн әмтн бас иим тоолврта. Юңгад гихлә күн болһнд төрскн һазр-уснас даву зөөр уга болдг.
Кезәнә хальмгуд малын идгин төлә нүүһәд, нүүдл бәәдләр бәәсмн. үлдчнә һазрт Хар Зуухин һолын көвәһәр бас нүүһәд бүүрлдг бәәсмн. Тиигәд кезәңк цагт Буһу хотна ормд үлдчн уңг-тохм нүүдг бәәрн бәәҗ. Энтн ашхуд арвна бүүр бәәсмн.
Хальмгин кесг нутгудын отгуд 1909 җилин өмн нүүдгән төрүц уурад, нег бәәрнд селәд болн хотд олар бәәҗ. Тиигҗ Октябрьск революцин өмн өргнд хальмг отгуд болн нутгуд цуһар нег бәәрнд бәәршдг, эс гиҗ нүүдг болв чигн онц бәәршдг ормста болсмн. Советин йосн тогтсн цагт нүүдг хальмгудын нутгудыг нег бәәрнд бүүрлдг төр хаһлсмн. Тиигәд 1910-1920 җилмүдт нүүдгән уурад, нег һазрт бәәҗ дасҗасн цагт эсклә эн цагас эртәр Буһу хотн тогтсн болх гисн таавр кеҗ болхмн. Эн хотн цевр аһарта, нигтәр урһдг өвстә, сала-садргудта сәәхн һазрт бәәнә. Эн хотыг дала сала бүслсмн, тегәд Буһу гидг нер зүүсн болҗана.
Төрскән харсгч Алдр дәәнә өмн Буһу хотн Приютна улусин 2-ч үлдчнә сельсоветин медлд ордг бәәсмн. Тиигхд Балг цутхлң селән мөн. 1938 җилд РСФСР-ин болн Хальмг АССР-ин депутатнрин суңһвр болҗасн цагт Приютна улусин суңһврин участкудын то-дигиг авчасна туск документ таңһчин Келн-улсин архивд хадһлгдҗана. Тер цагин цааснд иигҗ бичәтә. 2-ч үлдчнә сельсоветин медлд ордг бәәсн 7 хотыг зааҗ. Эннь Балг, үкрәхн, Буһу, Самтн Сала, Тоста, әмтә Уста, Бадрин Хол хотд. Эн заагдсн хотдт 1938 җилд ут тоодан 875 күн бәәҗ. Тер тоод Буһу хотнд - 124 күн, теднәс - 69 суңһач.
Дәәнә өмн 2-ч үлдчнд Ленинә нертә колхоз үүлддг бәәсмн. Колхозин ахлач борахн арвна күн Будуш Онкоров билә. Бәәхтә эдл-аху бәәсмн. Мал өскәд, тәрә-темс чигн урһадг бәәҗ. Буһу хотна улс чигн бәәрн колхозд көдләд, эн-терго бәәҗ, көлд орсн цаг бәәсмн. Болв төвкнүн бәәдлиг генткн эклсн дән эвдв.
Дән эклхлә, үлдчнә әәмгә, тер тоод Буһу хотна, залу улс төрскн һазр-усан деермчнрәс харсад, залу-зөрмгәр дәәлдв. Болв хальмгудын зовлңгнь чиләд уга бәәҗ. Төрскән харсад, цусан асхад, дәәлдҗ йовсн залусин арднь үлдсн күүкд улс, бичкдүд болн көгшд Сиврүр күчәр туугдв. 1944 җилд хальмг дәәчнриг цергәс буулһад, Широклагур йовулв. Цуг хальмг улсла әдл Буһу хотна улс хальмг гисн нерән һуталго, зовлңдан даргдлго бас дәәнә, Сиврин күчр-күндиг дааҗ һарсмн. Эн һазра улс кезәд чигн урмднь хәрдго, сән иргчд иткдг, икл омгта улс болдмн.
1957-1958-ч җилмүдт хальмгуд ниргәд-нүгшәд һазр-уснурн темцв. үлдчнә отг-әәмгин кесг хотн уга болҗ одсмн. Селәд, хотд Ставропольск крайин медлд ордг бәәҗ. Буһу хотна улс һазртан ирәд, энд үүлдҗәсн мал бордлһна совхозд көдлҗәв. Дарунь эн совхозин ул деер "Победа" совхоз бүрдәгдв. 1964-1965-ч җилмүдт Манц хотн цутхлңта болсн совхозин медлд Буһу, Самтн Сала болн үкрәхн бригадмуд орсмн. 1966-ч җилд Буһу хотн "Победа" совхозин цутхлң селән болсмн. Тиигхд Буһуд дала гермүд тосхад, шин уульнц бүрдсмн. 1967 җилд болхла Нарта поселк эн совхозин цутхлңгнь болв.
Хөөннь Буһу хотн "Победа" совхозин 2-ч тойгта ферм болв. Буһун һазрин эргнд дала малын хошмуд бәәсмн. Хотна улс арһ-чидлән әрвллго олна кергин төлә, әмтнә сән җирһлин төлә шунҗ йовсмн. Тиигхд то-томҗ уга хөөтә, олн бод малта элвг-делвг, бәәхтә эдл-аху бәәсмн. Кеер энд - малын хош, тенд хош, энд хөөдин сүрг, тенд - үкрин сүрг, төгәлңдән дөрвн үзгт тасрхан уга мел мал. Өвсн-тоосн элвг, совхозд хадҗ цокҗ авсн буудян урһциг зөөхд машидин күчн әрә күрдг бәәсмн. Ток деер эңдән буудя овалһата бәәсмн. Малын тооһар чигн, тәрә-темснә урһцар чигн "Победа" совхоз зураһан давулҗ күцәдг билә. Мал, тәрә-темсн элвг бәәсн тер цагт көдлмш дала билә. Тегәд Буһу хотна улс хөөчәр, үкрчәр, трактористәр, маши залачар болн нань чигн эрдмәр көдлҗ, таңһчдан, ач-тусан күргҗ йовсмн. Ах үйин улс күч-көлсәрн таңһчиннь делгрлтд зөвтә тәвцән орулсмн. Хөөчнр, үкрчнр, трактористнр үзмҗтәһәр көдлҗ, \u201cКүч-көлснә туурмҗин\u201d орденәр, "За трудовую доблесть" медаляр, "Социалистическ дөрлдәнә дииләч" гидг темдгәр, Күндллһнә һашгудар болн нань чигн ачлврмудар ачлгдсн болдг. Тедн дунд ах-дү Чапа болн Чурюм Бамбаевихн, Эрднь (Виктор) Бурлыков, Очр Кондышев, Бокта Молозаев, Алексей Буваев, Җав Секеев, Михаил Немеев, Сергей Килипов болн нань чигн кесг улс йовсмн. Күүкд улс бас көдлмшәс дутдго билә. Хөд кирһәчнр Марта Андиева, Лидия Бадмаева, Валентина Батмаева, Надежда Немеева, Лидия Секеева, Нина Цебекова оньдин нүүрт йовсмн.
Буһу хотнд тракторн бригад, МТМ, лавк, клуб, эклц школ, фельдшерск пункт билә. Школд Надежда Дорджиевна Босхомджиева олн җилдән багшар көдлҗ, кесг бичкдүдиг сурһсн болдг. үнн-чик седклтәһәр көдлсн төләдән Хальмг АССР-ин Деед Советин Президиумин Күндллһнә һашгар ачлгдсн болдг. Александр Боктаевич Молозаев Буһу хотнд удан цагт бәәҗ, трактористәр, тракторн бригадын бригадир, 2-ч тойгта фермин залач болҗ көдлҗ йовла. Энүнә аваль, Клавдия Бадмаевна, Буһуд ФАП-д көдлҗ, әмтнә эрүл-мендинь харҗ, килмҗән күргҗ йовсмн. Ода чигн энүг әмтн ханлтта седклтәһәр тодлна.
Советин цагт Буһу хотнд җирһл дүрклҗәсн цаг. Тиигхд өрк-бүлмүд өнр бәәсмн. Тиигхд хотна әмтнә җирһл шуугата, сергмҗтә бәәсмн. Сул цагтан уйн наста көвүд, баһчуд футбол наадхар һархла, 3-4 футбольн команд тогтадг билә. Джамбаевихнә, Секеевихнә, Килиповихнә бүлмүд олн үртә бәәсмн. Герин эзднь хөөчнр бәәсмн. Эднә көвүднь өсч-босад бас төрскн хотндан бәәҗ, хөөчәр, трактористәр көдлҗ, эцкнрәсн үлгүр авч, даңгин олна нүүрт йовсмн.
Ах үйин улсас үлгүр авч, эднә кеҗ-күцәҗ йовсиг өдгә цагин баһчуд цааранднь кеҗ йовна. Эннь Буһуд өсч-боссн Санал Манджиев, Александр Рябовол, тер мет Виктор Мамаев, Бамбаевихнә зеенр Хоңһр болн Саран Надвидовихн, Джахангир Абдулганиев энд бәәһәд, хөд, бод мал өскҗәнә. Насн-җирһлиннь туршарт төрскн хотндан Владимир болн Вера Бамбаевихн бәәнә. Эдн Башантад селәнә эдл-ахун техникумд сурчаһад, таньлдсмн. Дарунь Владимир Сасаевич Хальмг университетин селәнә эдл-ахун факультет төгсәсмн. Вера Сагаевна болн Владимир Сасаевич ветеринарн эмчәр болн зоотехникәр үзмҗтәһәр көдлҗ йовсмн. Тер мет төрскн хотнд бәәһәд, ах-дү Николай Чапаевич болн Анатолий Чапаевич Бамбаевихн, Артур Очирович Нуров мал бәрҗ, хошт көдлҗәнә. Николай Чапаевич Бамбаевин келсәр, урднь Буһу хотн әмтәхн уста дала худгудта, шавшад урһсн ноһан-өвстә һазр билә. Өөр-шидр бәәсн Хар Зуухин һол усар деврәд бәәдг бәәҗ, заһсн элвг бәәсмн.
Буһу хотна әмтн өвкнрән тевчдг, бурхн-шаҗнд шүтдг улс мөн. Тегәд чигн ашхуд арвна улсин седвәрәр бәәрн улс Буһун өөр-шидр кезәнә модн суврһн бәәсн хуучн ормднь шин суврһ босхсмн. Цуг кергтә белдврин кергиг Александр Немеев күцәсмн. Ода эн һазра улс суврһнд ирҗ мөргүл кенә.
"Күн һазрин сәәнинь хәәдг, заһсн усна гүүнинь хәәдг" гиҗ келдг. Болв өдгә цагт Буһу хотнд бәәдг цөөкн күн сән җирһл хәәһәд, талдан һазрур нүүҗ һарсн уга. Эдн йоста төрскнч седклтә улс мөн.

И.Музраевин цоксн зург