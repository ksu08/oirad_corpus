Эрднихнд суврһ босхҗана
03-09-2014, 15:45 | Таңһчин зәңгс
үстин района Эрднихн селәнд Бадм цецгин суврһ босхҗана. Селәнә ахлач Николай Кашаевин келсәр, давсн җилин декабрь сард Хальмг Таңһчин шаҗн лам Тэло Тулку ринпоче гелңгүдтә хамдан Эрднихнд ирәд, суврһ босхх һазриг әрүсллә. өдгә цагт энд ик чинртә көдлмш күцәгдҗәнә.
Суврһн бурхн-шаҗна некврмүдлә ирлцәтәһәр босхгдҗана. Терүнә улд һурвн миңһн цаца, дала бурхн-ном, хортнас харсдг зер-зев, көдлмшт олзлдг тоот тәвгдҗәнә. Ода бәәрн улс цацаг ширдҗәнә. Дәкәд эдн дала бурхн-номиг эвтәһәр ораҗана. Эдн кеер һарад, дала үмкә шарлҗиг (полынь) чигн цуглулҗ авчана. Энүг үүләд, бас суврһна улд тәвхмн.
Эрднихнә улс суврһна ик чинринь медҗ, эн әрүн кергт шунҗ орлцҗана. Болв хотл балһснд, талдан селәдт бәәдг эн һазра улс олар ирәд, дөңгән күргхлә, бийстнь чигн туста болхнь лавта. Хальмг улст бадм цецг әрүн цецг болҗ тоолгдна. Бадм цецгин суврһн Шакьямуни Бурхн Багш төрсиг медүлнә. Эн суврһн олнд хөвтә-кишгтә, төвкнүн, амулң сәәхн җирһл белглнә.
өдгә цагт Эрднихнд суврһ босххин төлә мөңгн хоршагдҗана.
Эн җилин май сарин 2-т селәнд мөрдин урлдан бүрдәгдв. Эрднихнә малчнр болн арһлачнр эн дөрлдәнә һол мөрә – гиигн маши хулдҗ авлһнд ик тәвцән орулв. Мөрә сән болсн учрар селәнд талдан һазрас дала улс ирҗ, дөрлдәнд орлцв. Тегәд эн керг-үүлдврин ашар 175 миңһн арслң хоршагдв. Энтн суврһ босхлһнд сән тәвц болв.
Дәкәд «Исток В» гидг ООО эн әрүн кергт 50 миңһн арслң өгв. Эн ниицәг төрскнч седклтә мана нег һазра күн Валерий Халгаев һардҗана. Бәәрн әмтн эн кергт бас мөңгән өгчәнә. Района ДСК-н коллектив (һардачнь Эрдни Мучаев) суврһна ул кехд кергтә тосхлтын материалмуд йилһҗ өгәд, буйнта кергт орлцв.
Бадм цецгин суврһн Эрднихнд босхгдҗахнь учрта. Энд әмтн олн җилин туршарт ниитәһәр бәәнә, күнд цагт нег-негндән нөкд болна. Эдн цуһар гүҗрҗ көдләд, төрскн һазран делгрүлҗәнә. Ах үйин улс Төрскән харсгч Алдр дәәнд орлцад, зөрмг йовдларн нерән туурулсмн. Баһчуд, бичкдүд эднә кесн ач-тусиг мартҗахш. Күүкд-көвүд көгшдәс сән үлгүр авна. Ээҗ-аавнрнь эднд кезәңк хальмг авъяс-заңшалын тускар келҗ өгнә. Тегәд Эрднихнд үйнрин залһлдан җил ирвәс улм батрад йовна.
Бадм цецгин суврһ босхлһна керг-төрт орлцхар седҗәх улс Эрднихн селәнә ахлач Николай Эрдниевич Кашаевд җиңнүлҗ чадҗана, мобильн телефона тойгнь: 8 937 465 17 36. Цаһан Амн селәнд бәәх «Россельхозбанкин» әңгд эн суврһ босхлһна төрәр шишлң тооца секгдлә. Тенд бас мөңгн хоршагдҗана.