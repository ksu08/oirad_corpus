Больницсин ясврт - 1,3 җува арслң
13-11-2019, 10:10 | Таңһчин зәңгс » Эрүл-менд харлһн
Ирх җилд мана таңһчин эмнлһнә учрежденьст капитальн ясвр келһнд болн шин объектс тосхлһнд 1,3 җува арслң йилһгдхин тускар Хальмг Таңһчин эрүл-менд харлһна министр Юрий Кикенов ТАСС-т зәңглв.
Дааврта һардачин темдглсәр, таңһчд эрүл-менд харлһна халх делгрүллһнд ик оньг өггдҗәнә, тер тоод медицинск учрежденьст капитальн ясвр келһнд, пациентнрин төлә сән таал тогталһнд. Ода мана таңһчд дөрвн объектд ясвр кегдҗәнә болн тосхлһна көдлмш күцәгдҗәнә. Эн чинртә төр хаһллһнд федеральн, таңһчин болн спонсормудын мөңгн олзлгдҗана. Элст балһснд бичкдүдин поликлиникин тосхлт хамгин чинртә объект болҗана. Шин поликлиник тосхлһнд болн терүнд өдгә цага оборудовань углҗ тәвлһнд 550 сай арслң йилһгдҗәнә. Министрин келсәр, эн объект 2020 җилин чилгчәр эдлврт орулгдх зөвтә.
П.Жемчуевин нертә таңһчин больницд ясвр келһнд болн медицинск оборудованяр тетклһнд бас 500 сай арслң йилһгдхмн. Таңһчин һоллгч медицинск учрежденьд ясврин көдлмш эн җил декабрь сард төгсхмн гиҗ министр келв. Энд шин оборудовань углҗ тәвгдхмн, месллһ келһнә әңгд өөдән чинртә медицинск дөң күрггдг болхмн, тегәд бәәрн әмтнд талдан клиникд одх керг уга болх. Шин ангиограф, компьютерн томограф пациентнрин эрүл-менд шинҗллһнд туслх гиҗ министр темдглв.
Ирх җилин эклцәр психоневрологическ диспансерт ясврин көдлмш төгсхмн. Энд сүл тәвн җилин эргцд түрүн болҗ ясвр келһнд әрәсән правительствин шишлң саңгас 43 сай арслң йилһгдв. Тер мет «Лукойл» компань Троицкое селәнд района муниципальн бүрдәцин бәәрнд ясвр кеһәд, тенд медицинск цутхлң секлһнд 45 сай арслң йилһсн бәәнә.
- Эн җил мана таңһчин эрүл-менд харлһна халхд 5 җува арслң йилһгдсн билә. «Эрүл-менд харлһн» гидг келн-улсин төсвәр зурһан җилин эргцд мана таңһчин әмтнд күрггдҗәх медицинск туслмҗин чинр өөдлх зөвтә. Тер мет эмнлһнә учрежденьсин материальн-техническ ул батрулгдх, сән таал тогтагдх, - гиҗ Юрий Кикенов келв.
Барт белдснь ДООҗАН Наталья