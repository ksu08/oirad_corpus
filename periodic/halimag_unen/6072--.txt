Нертә артистнриг магтҗ буульв
28-06-2017, 12:26 
Эн җил Хальмгин нер туурулсн үүдәгч коллектив 80 җилә өөнән темдглҗәнә. Сәәхн эн өөнлә ирлцүлҗ, ансамблин ветеранмудыг күндллһнә керг-үүлдвр күцәгдҗәнә. РСФСР-ин ачта артистк, Хальмг АССР-ин ачта артистк Лидия Замбаеван 80 җилин өөнд болн РСФСР-ин ачта артистк, Хальмг АССР-ин ачта артистк, Э. Деликовин нертә Хальмгин Комсомолын мөрән лауреат Антонина Мукаеван 75 җилин өөнд нерәдгдсн байрин асхн июнь сарин 24-д Элстин искусствин колледжд болв. Таңһчин бахмҗ болсн хойр билгтә артисткст нерәдсн байриг төрскн "Бамб цецг" ансамбль сәәхн бииһәр эклв.
Хамдан көдлҗ йовсн үүрмүднь, ансамблин артистнр, таңһчин үүдәгч интеллигенц, сойлын учрежденьсин көдләчнр күндтә болн нертә хойр артисткиг йөрәхәр ирв. Хальмг дууг болн бииг таңһчин меҗә һатц, делкән кесг орн-нутгт күргҗ билгтә кевәр үзүлсн эн хойр билгт урдк кевәрн сәәхн уйн цогцарн, эвтәкн дүүвр бәәдләрн үлгүр болҗ, бахмҗ үүдәҗ, тәәз деер һоллгч орм эзлҗ, дүңгәҗ, баһ цаган, гастрольн хаалһсан, үүрмүдән тодлҗ, байрин асхна бүлән үгмүдт духуцҗ байрта бәәв.
Хальмг Таңһчин сойлын болн туризмин министрин дарук Николай Санджиев йөрәлин үгән эклхләрн, һаза хур орад, теңгрин бәәдл чигн эн хойр артисткин өөниг деерәс килмҗ һарһҗ, байрлҗахин тускар келв. Төрскн сойлыг делгрүллһнд эднә орулсн ик тәвцинь өөдәнәр үнләд, күн болһна ач иктә үүлдврин тускар Николай Джамбулович
бүлән үгмүд келв.
Хальмгин Герой, әрәсән искусствин ачта үүлдәч, "Өөрднр" бииһин театрин художественн һардач Петр Надбитов хамдан көдлҗ йовсн үр күүкдән өөнләнь үнн-седкләсн йөрәв. Сиврәс ирсн цагт ансамбль эклҗ тогтсн кемлә баахн эн күүкд коллективд ирҗ көдлсинь тодлад, дууна болн бииһин коллектив экләд бүрдсн цагин тускар келснь йир соньн болв. 1957 җилд ансамблин директорт батлгдсн Нарма Эрендженов болн художественн һардач Яков Абрамис билгтә баһчуд хәәһәд ик көдлмш кесмн. Тиигхд түрүнксиннь тоод ансамбльд орад, көдлсн цагас авн Лидия Замбаева, тиигхд Яковлева, болн Антонина Мукаева хойр насн-жирһлән
төрскн коллективла залһсмн. Түрүн авгтан эдн цугтан дуулдг, биилдг, көгҗм татдг бәәсмн.
Хөөннь эрдм болһнар йилһрҗ, үүлдврән цааранднь делгрүлсн билә. Лидия Замбаева болн Эмба Манджиев хойр ансамблин һоллгч биичнр болҗ әмтиг байрлулҗ йовсмн. Эн хойр болн Булһн Манджуракова Кремлевск тәәз деер һурвн агчмин дунд хальмг әмтнә билг-эрдмиг кецү сәәхнәр үзүлҗ чадсиг кен чигн күн меднә.
Антонина Мукаева болхла дуундан сәәхн дамшад, өргәд дуулсн цагтнь цугтан тагчгрҗ дуунднь авлгддг өөдән эрдмтә бәәсмн. Дууна сәәхнднь олн һазрт әмтн авлгдҗ йовсмн. Бурятмудас, моңһлмудас даву дуучнр Хальмгт бәәхинь Антонина Мукаева еңсг сәәхн дууһарн медүлв, гиҗ Николай Джамбулович иткүлв. Моңһлд хальмг баһчудын делегац йовхд артистнрин нерн деерәс Антонина Мукаева йовад, тенд ик күцәмҗтәһәр дуулад, моңһл әмтнә тааслт олсна тускар Хальмг Таңһчин сойлын ачта көдләч Иван Нимгирович Басангов тодлҗ келв.
Нертә хойр артисткиг медәт йөрәһәд, билг-эрдм делгрүллһнд эднә орулсн тәвц йир ик болҗахиг, өсҗ йовх баһчудт эднә үүлдвр үнлҗ болшго ик чинртәһинь темдглв. әрәсән ачта артист, "Бамб цецг" ансамблин художественн һардач, Элстин Хургин депутат Валерий Эрдниев ах үйин ачта артистксиг үнн-седкләсн йөрәһәд, Элстин һардврин нерн деерәс эднд ачлврмуд бәрүлҗ өгв.
Басңга Баатрин нертә Келн-улсин театрин нерн деерәс әрәсән ачта артист Иван Уланов, Хальмг Таңһчин улсин артист Сергей Мучиряев, әрәсән ачта артист Владимир Мацаков билгтә эн күүкд улст йөрәлин үг келв. Нертә артистк, ансамблин ветеран Лидия Очаева үр
күүкдтән хальмг улсин ду дуулҗ өгв. Колледжин директор, Хальмг Таңһчин сойлын ачта
көдләч Любовь Горяева билгтә эн артистнр, эврәннь үүдәгч үүлдврәрн баһчудт ик үлгүр болҗ йовхиг заав.
"Бамб цецг" ансамблин дууна баг кесг ду дуулҗ, ик сергмҗ үүдәв. "Өөрднр" театрин артистнр шин би үзүлҗ, эднд бииһин белг нерәдв. Билгтә дууч Айса Брюгидикова Москваһас нисҗ ирәд, багштан Антонина Мукаевад, ут ду дуулҗ, үнн- седклин ханлтан цуглрсн улст медүлв.
Антонина Мукаева "Ээҗин дун" гидг ду болн орс ду дуулҗ, насн ирв чигн дурн болн билг
көгшрдгог йир сәәхн медүлв. Дууна, бииһин болн көгҗмин ансамбль дәәнә өмн бәәсн 1937 җилд бүрдсн цагт төрсн эн билгтнр дәәнә хөөн, Сиврин тууврин хөөн үүдәгч хаалһан эклсмн. Насн-җирһлән төрскн ансамбльдан нерәдсн Лидия Замбаеван болн Антонина Мукаеван билг-эрдм урдк кевәрн мана җирһлиг герлткҗ йовхиг үүдәлтин эн асхн медүлв.

ҖИРһЛИН Кермн
(Редакцин архивәс авсн зург, 2008 җ.)