Өргмҗтәһәр нәәрән давулый!
26-09-2018, 11:57 
үстин районд Көктән Элдән нертә Эрднихнә дундын школ бәәнә. Энд өөдән мергҗлттә, байн дамшлтта багшнр көдлҗәнә, билгтә сурһульчнр сурчана. 2017 җилд мана школд ончта болн темдгтә йовдлмуд учрв. Эннь мана нег һазра җаңһрч Лиҗин Төөлтин 110 болн хальмг шүлгч Көктән Элдән 100 җилин өөнд нерәдгдсн байрин керг-үүлдврмүд мөн. Тер мет нидн декабрь сарин 20-д мана школд Көктән Элдән нерн зүүлһгдснә ик нәр нег һазра улсиг цуглулҗ, селәнә байр болв. Ода эн школын көдләчнр бас нег ончта өөн темдглхәр белдвр кеҗ, байрин керг-үүлдвр өөдән кемҗәнд бүрдәгдхин төлә арһ-чидлән негдүлв. Эн җил мана школ 100 җилин өөнән темдглхмн. Хальмг Таңһчин келн-улсин архивд хадһлгдҗах документс Эрднихн селәнд зун җил хооран школ секгдсиг герчлҗәнә.
1918 җилд Эрднихнә әәмгт түрүн школ секх шиидвр авгдсн бәәҗ гиҗ тоолҗ болхмн. Юңгад гихлә сентябрь сарин 26-д Эрднихнә әәмгин күч-көлсч улс хург давулад, энд школ секхин төлә "буржуй-спекулянт Андрей Тюринә" гериг школ секлһнд олзлх зөв өгхиг күч-көлсч хальмг улсин Цутхлң Күцәгч Комитетәс сурсмн. Эн бичг Харахусовск улусин Эрднихнә әәмгин ахлач Дегря Ходжигоровин, делегатнр Басң Ходжигоровин болн Сарң Лиджиевин нерн деерәс бичгдсмн. Сурһуль-эрдмин әңгин һардач А.Маслов 1918 җилин октябрь сарин 16-д тер бичгт "Школ секлһнә туск эрлһиг дөңнхмн" гиҗ һаран тәвсмн. Удан боллго, октябрь сарин 22-т, А.Амр-Санан болн А.Маслов һар тәвсн бичгт иигҗ бичәтә: "Иргн А.Тюринә герт школ секхин туст Губернск күцәгч комитетиг зөв өгхиг сурҗанавидн. Эн школд 25 күн сурхин төлә кергтә мөңгнә һару диглх, терүнә тускар Астраханск крайин олн-әмтнә сурһуль-эрдмин әңгин заведующд батллһнд йовулх".
Архивин документсла цааранднь таньлдхла, Эрднихнә әәмгин школд йилһгдсн Андрей Тюринә герт хораснь бичкн болн уутьхн болад, бичг бичәд сурад бәәҗ, сәәһән хәәсн Анҗан хурлын багш Очр Тагировин гер школд йилһгдҗ өггдснь медгднә. Эннь 1918 җилин ноябрь сарин 8-д батлгдсн Астраханск крайин Губернск күцәгч Комитетин тогтаврас иштә шиидгдсмн. 1925 җилин сентябрь сарин 28-д Ар Тоост гидг Анҗан хурл бәәсн һазрас хойр модн гериг цуцлад, Бурҗд школын багшнрт болн интернатын гер бәрсмн. Тегәд Эрднихнә һазрт школ секгдснә тууҗнь тиим болҗана.
Баһ Цоохра улуст һурвн школ бәәснь архивд бәәдг талдан документсәс медгдв. Эннь Улусн интернатн школ (26 сурһульч, 2 багш), Эрднихнә школ (15 сурһульч,1 багш), Баруна школ (14 сурһульч,1 багш). 1925-1926 сурһулин җилин документәс Баһ Цоохра улуст һурвн интернатн школ бәәсиг медгднә, теднә негнь Эрднихнә школ. Тенд 40 күүкд сурдг бәәсмн, 2 багш, 4 күн техническ көдләчнр бәәсмн. Дәәнә өмн Эрднихнә школд багшлҗ йовсн улсин нерд сергәх кергтә. Эннь Анна Васильевна Година, Василий Ткачев, Эрдни Контунов, Эрдни Нанунович Манджиев, Дааһн Джамтыров, Сангаджи Авлаев.
Хальмг улс Сиврүр туугдсна хөөн мана һазрт "Улан хальмг" колхозин ормд "Каракуль" гидг совхоз бүрдсмн. 1957-1958 сурһулин җилд Каракульск долан җилә школыг орс келнә багш Владимир Ильич Федянин һардҗасмн. Багшнр Любовь Ивановна Вакулина, Любовь Васильевна Полякова, Валентина Григорьевна Лисицкая, Дания Ахмедовна Гильмутданова, Тамара Алексеевна (Александровна) Романенко, Людмила Давыдова көдлҗ йовсмн. Арвн негн предметәр багшнр уга бәәсмн. Хөөннь С. Иргалиев, С.Махмудов директорин үүл дааҗ йовсмн.
1959-ч җилд совхозин директор О.П. Петькиев билә. 1959 җилд школд сурч йовсн улсин тодлврар эдниг Делгр Актюбеевна Кутузова, Константин Очирович Мугдышев сурһҗ йовла. 1960 җилин март сард болсн хургин протоколас Эрднихнә долан җилә школын директор болҗ Алейникова (нерн-уснь эс бичгдҗ) көдлснь медгднә. 1965 җилд "Эрдниевский" совхозд 210 ормта школ-интернат секгдх гиҗ зуралгдҗала.
Эндр мадниг болн маднас тавн-зурһан насн дү улсиг сурһҗ йовсн багшнрин нерд тодлхла, тедн олн. Хамгин наста, мадниг сурһҗ йовсн улсин нердинь сергәх кергтә гиҗ сангдна. Эдн Т.Б.Егорова, Б.Л.Тюмидова, Н.Б.Далаев, Р.Г.Иртелеуов, С.С.болн В.П. Махмудовихн, А.Т.Колдаева, З.Б.Бюрчиев, А.У.Очирова, М.Н.Шаманов, А.Б.Авяшкиев, В.Ц. Гаряева, О.Г.Марлаев, Д.К.Кульмуханов,Т.Х.Бадмаева, Э.В.Сабанадзе, П.А.Дарваев, С.Ц.Бултуков, П.А.Томанов болн нань чигн улс. Зәрм улсин нерд эс заагдсн болхла, гемим тәвҗ хәәрлтн.
60-70 җилмүдәс авн сүл җилмүд күртл олн багшнр мана школд көдлсмн, тедн дунд орс, хальмг, хасг, мана Эрднихнә бәәрн болн талдан һазрас ирсн улс билә. Мадниг 1977-ч җилд школд ирҗ көдлхлә Н. Э.Цедеев директор билә. Дарунь энүнә хөөн Г.Б.Манджиев эн үүлд көдлҗ йовсмн, дәкәд кесг җилд К.Б.Петькиева школыг һардсмн.Эрднихн селәнә школын тууҗ соньн үүлдврмүдәрн байн, зуг теднә тускар келхд газетин халх баһ болхмн. Эн статьяд би школ бүрдснә тууҗин тускар медүлх күсл тәвсн биләв. Эс бичсн тоотын ухань иим: седклән тәвәд,көдлмшән үнн-чикәр күцәсн улсин нерд мартгдшго. Нег үлү медрл заасн багшнрин нердиг мартх зөв уга. Күндтә багшнр, эңкр сурһульчнр болн теднә эк-эцкнр, сән-сәәхн кевәр ончта өөнин байриг темдглҗ, өргмҗтәһәр нәәрән давулый, элвг-делвг Эрднихнә нерән өөдән бәрҗ йовий!

Нина МАНХАЕВА,
хальмг келнә багш
ЗУРГТ: школын багшнр болн сурһульчнр