Зөвин туск медрл - бичкдүдт
24-11-2018, 14:50 
Ноябрин 20-д зөв-йосна халхар бичкдүдт болн арвтнрт дөң боллһна Цугәрәсән өдр болв. Эн өдрлә залһлдулҗ таңһчин Олна палатд олн зүсн төрәр әрәсән юристнрин ассоциацин таңһчин организацин, күн болһна зөв харслһна күцц зөвтә элчин аппаратын болн ЗАГС-ин юристнр цәәлһврән болн сүв селвгән өгв. Эн өдр Олна палатын "халун линий" бас көдлв, энүгәр Элстин болн райодын әмтн җиңнүләд сурвран өгв.
үлгүрнь, Элстин бәәрн М.күүкд күн инвалидин төрәр сурвран өгв. Энүнә күүкнь коляскар йовна, зуг эдн тавдгч давхрт эгчиннь герт бәәнә. Тиим инвалид күүнд бәәр өгч болшгой гиҗ күүкд күн сурв. Түрүләд эн төрәр М., Элст балһсна администрацд одҗ, болв инвалид күн ухан-серлин күнд гемтә болхла, тиигхлә бачм кевәр бәәр өгнә, наадк эрмдгтә улс чеерүдт тәвгднә гиҗ хәрү өгв.
Тиим закана неквр бәәнә гиҗ юристнр тоолвран келв. Болв талдан тиим улсла негдәд, бичг бичәд, эднд һарһсн участкд ЖКХ-н сән таал тогтаҗ болҗана гиҗ специалистнр селвгән өгв.
Бас эн өдр юристнр дундын профессиональн сурһулин заведеньст, Элстин лицейд, техническ лицейд, школмудт одад ирв. Эднд бичкдүд болн арвтнр кесг сурвран өгв. Болв эдн хамгин түрүнд эврәннь зөвин тускар медхәр седнә, зуг эдн эк-эцкин, элгн-садна, талдан улсин төлә ю кех зөвтәһән медхәр седхш.
Тиим керг-үүлдврт Олна палат шунмһаһар орлцна, юристнрлә палат нөкцлтин туск кесг бооца батлсн бәәнә. Ноябрин 5-с авн школмудар тиим харһлс болна, сурһульчнр специалистнрт зөв-йосна тускар сурвран өгнә. Болв зәрмснь яһҗ дигтә-даратаһар заканла ирлцәтәһәр кергән күцәдгин тускар медхш, аштнь ик дааврла харһна. Иигәд эврәннь блогд болх-болшго юм барлад, му үлмәд орад, экстремизмин туск статьяла, нам уголовн дааврла харһна, тегәд эк-эцкнрт үрдән тиим му үлмәд орлһнас саглулх кергтә гиҗ специалистнр келнә.
Эдн һоллгчдан 9-11-ч классин сурһульчнрла күүнднә, теднд чигн иим күр-күүндвр соньн болна. Зәрмснь нам таасгдсн күүнләһән өрк-бүл болад мордхар седлднә, зуг эк-эцкдән келлго. Зуг тедн эдниг асрна, цуг тоотар теткнә, тегәд эк-эцкдән келлго бәәҗ болшго, мордх седкл бәәхлә, эрк биш эк-эцкләһән күүндх кергтә гиҗ специалистнр саглулна.
Тиигчкәд ода 14 нас зүүснә хөөн нер-усан сольҗ болҗана, ик зунь эк-эцкин өгсн нерәр бәәнә, тернь эднд таасгдна, болв зәрм күүкд-көвүд нерән сольхар седнә, эс гиҗ хойр нер авна: негнь хальмг, деернь һазадын нер немнә.
Тегәд эк-эцкнь бичкндән нер өгхин өмн сәәнәр күүндәд, тоолврарн хувалцад, кергтә цуг тоотыг медәд, ээҗ-аавасн чигн селвг авад сәәхнәр, амрар келгддг нер өгх зөвтә. Зәрм эк-эцкнр бийстнь тааста нер өгхләрн талдан улсин тоовриг нам соңсхар седхш, нам үрнәннь нернь эс тааста болхла салхар чигн седнә.
Терүнәс талдан чигн төрәр арвтнр бас икәр соньмсна: гер авсна хөөн салҗ болхий, гер-бүл бооца яһҗ батлхмб гиҗ сурна. Өрк-бүлд болдг тиим йовдлмудын туск наад тәвлһнд көвүд-күүкд дарунь гилтә орлцхар седнә, тиим юмн эднд таасгдна.
ЕГЭ-н төрәр эдн бас күүнднә. Зәрмснь нам юм даслго бәәҗ 100 балл авчкна гиҗ эдн келнә. Болв тиим өөдән баллта баһчудт вузд онц оньган өгнә, кезә чигн теднә медрлинь бүрткнә, кемр тер шүүвриг эс өгсн болхла, дарунь вузас һарһгдна, талдан вузд орхла бас тиим му йовдл учрна, тер ЕГЭ-н цаасинь булаҗ автн гиҗ зәрм вузмудт некнә. Тегәд тиигҗ бийән болн талдан улсиг меклхин ормд талдан сурһульчнр мет үнн-чик кевәр шүүврән өгснь деер гиҗ сангдна. Тиим тоолвриг сурһульчнр бас дөңннә.
Зөв-йосна неквриг медх кергтә гиҗ юристнр сурһульчнрт цәәлһвр өгнә, тиим харһлтын хөөн арвтнр эврән чигн сурвран тәвҗ хәрүһинь Интернетд хәәнә. Закана неквриг медҗ авсн арвтнр эндү һарһшго.
ТүРВәН һуна