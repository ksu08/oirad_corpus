Бичкдүд сергмҗтәһәр амрх
19-06-2018, 10:39 
Эн өдрмүдт таңһчин райодар болн хотл балһснд бичкдүдин амрлһна лагерьмүд үүлдврән эклсн бәәнә, тегәд бичкдүдт әәмшг уга бәәдл тетклһнә туст күцәгдҗәх керг-үүлдврмүдин тускар Хальмг Таңһчин сурһуль-эрдмин болн номин министр Николай Манцаев зәңгллһ кев. Дааврта һардачин келсәр, мана таңһчд 111 бичкдүдин амрлһна лагерь үүлдхмн. Терүнәснь 104 лагерь школын медлд өдрәр үүлддг лагерьмүд болна. Түрүн болҗ эн җил стационарн лагерьмүдт ясвр келһнд 15 сай арслң йилһгдсиг министр темдглв. "Сайгачонок" лагерьт 2 сай 900 миңһн арслң, "Березка", "Салют" болн "Родничок" лагерь болһнд 4 сай арслң йилһгдсмн. Тер мет таңһчин бичкдүд "Артек", "Смена" болн "Орленок" Цугәрәсән лагерьмүдт амрхмн. Лагерьмүдт амрчах бичкдүдт әәмшг уга бәәдл тетклһнә, амрчах һазртнь күрглһнә төрмүдт ик оньг өггднә. Зуни амрлһна кемд насни дигт күрәд уга бичкдүдин керг-төрин инспекцин тоод бәәдг, баһ тетквртә болн җирһлин күнд таалд туссн күүкд-көвүд дунд чик авг-бәрцин, олн зүсн аля-азд йовдлмудас саглуллһна керг-үүлдврмүд бас давулгдх гиҗ Н.Манцаев келв.
Таңһчин бичкдүдин зөв харслһна зөвтә элч Ольга Умгаева күүкд-көвүдиг әәмшгтә йовдлмудас саглуллһна, эднд әәмшг уга бәәдл тетклһнә төрәр бас ухан-тоолврарн хувалцв. Селвлцәнә ашт әрәсән бичкдүдин зөв харслһна элчин седвәрәр "Вектор детства -2018" гидг төсвин марһанд 100 сән гисн төсвин тоод орсн дипломантнриг алчв. Ик Буурла района әмтнә социальн теткврин комплексн Цутхлң "Семейная гостиная" болн таңһчин бичкдүдин үүдәлтин Цутхлң билгтә бичкдүдиг дөңнлһнә төсв белдәд, эн марһана дипломар ачлгдв. Эн цутхлңгудын һардачнр Светлана Самхаева болн Ирина Очирова төсвсин презентац үзүләд, баһ тетквртә өрк-бүлмүдиг болн билгтә бичкдүдиг дөңнлһнә халхар күцәҗәх көдлмшиннь тускар келҗ өгв. Селвлцәнд хәләгдсн төрмүдәр советин гешүд шиидвр батлв.
ДООҖАН Наталья