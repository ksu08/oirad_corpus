Төрскнч седклтә бичкдүдиг өскхәр
27-09-2017, 18:15 
Өдгә цагт дорас өсҗ йовх бичкдүдт хальмг кел дасхлһн эркн чинртә керг. Энүнд сурһмҗлачнрнь, хальмг келнә багшнр эк-эцкнрлә залһлда бәрҗ цуг санан-седклән өгнә. Хальмг Таңһчд садын бичкдүд хальмг кел һунтаһасн эклҗ сурна.
Этнокультурн некврлә ирлцүлҗ таңһчд үндсни-региональн систем үүлдҗәнә. Хальмг Таңһчд үндсни келн-улсин бичкдүдин 2 сад бәәнә. Эннь Элст балһсна 16-ч тойгта "Бадм цецг" гидг бичкдүдин сад, Приютна района бичкдүдин сад. Таңһчин бичкдүдин садмудт этнокультурн сурһулин болн сурһмҗин хүв багтасн 109 баг бәәнә.
Школд орад уга бичкдүдт хальмг кел заалһн амр биш керг. Тер учрар таңһчин дошкольн учреждень болһнд эн төр хаһллһнд ик оньг тусхагдна. Юңгад гихлә бичкдүдин садын күүкдин авсн медрл бат болна, цуг медҗ авсн тоотнь сананднь батрҗ үлднә.
Төрскн келндән дурта болдг, төрскн келәрн соньмсдг сурһмҗ өгхин төлә хальмг келнә багшнр болн сурһмҗлачнр бичкдүдиг наснлань ирлцсн улсин амн үгин зөөрин соньн үүдәврмүдлә таньлдулна. Хальмг үлгүрмүд, ахр домгуд, туульс, саатулын дуд бичкдүдт багшнр дасхна.
Бичкдүд кезәңк авъясмуд, заңшалмуд чигн медҗ авна. Эдниг дасхҗах сурһмҗлачнр бичкдүдиг соньмсулхин төлә олн зүсн наад, марһас олзлна. Сад болһнд олн нәр-наад, марһан, харһлтс давулгдна. Өдгә цагт садмудын хальмг келнә багшнр болн сурһмҗлачнр шинрүлгдсн программар көдлҗәнә. Келхд, хальмг келнә багшнр эврән тогтасн, эврә һарар кесн олн зүсн кегдлмүд олзлна.
Багшнр бичкдүдин садт ордг күүкдин эк-эцкнрлә сән залһлда бәрҗ, эк-эцкнрт хальмг сойлын, авг-бәрцин төрмүдәр лекцс умшна. Садт давулҗах нәр-нааднд шунҗ эк-эцкнр орлцна. Эндр хальмг келнә багшнр көдлмшән өдгә цагин некврлә ирлцүлҗ, шин эв-арһ олзлҗ көдлнә.
Элст балһсна бичкдүдин садын дамшлтта багшнр болн сурһмҗлачнр көдлмшт олзлх дөңцлмүд тогтаҗ һарһна. Теднә тоод Элст балһсна "Алтн булг" гидг 3-ч тойгта, "Булг" гидг 12-ч тойгта, "Жаворонок" гидг 10-ч тогта, "Бадм цецг" гидг 16-ч тойгта, 20-ч тойгта, "Теегин айс" гидг 21-ч тойгта, "Теремок" гидг 27-ч тойгта, "Иньгллт" гидг 29-ч тойгта, 32-ч тойгта бичкдүдин садын сурһмҗлачнр болн хальмг келнә багшнр шунмһа кевәр орлцҗ үүлдҗәнә.
Эдн дунд Элст балһсна16-ч тойгта келн-улсин бичкдүдин садын хальмг кел сурһдг немр эрдм-сурһулин багш Тамара Павловна Батыреваг заах кергтә.
Тамара Павловна цаһан седклтә, гүн ухата, күүкдт дуран өгсн, төрскн келндән хару, эврәннь эрдмдән дурта багш. Көдлмшт кинән кевәр белдвр кеҗ, бичкдүдиг соньмсулҗ чадна.
Эн ниитә, өнр-өсклң өрк-бүлд төрсмн. Элгн-садндан дурта, һанцхн көвүндән болн бердән ээлтә эк, хойр ач күүкндән эңкр ээҗ. Өдр болһн өрүнд көдлмштән адһҗ, асхнднь болхла герүрн адһл уга хәрнә. Хамдан көдлдг улсин, үр-иньгүд дунд тоомср эзлнә. Баахн сурһмҗлачнрла, эк-эцкнрлә ухан-тоолврарн хувалцҗ, даңгин үлгүр-үзмҗ болна.
Бичкдүдин садын көдләчнрин сән Өдрлә әрүн седкләсн сурһмҗлачнриг, багшнриг
йөрәҗәнәвидн. Кесн кергтн оньдин уралан йовтха. Оньдин олнд үлгүр-үзмҗ болҗ, ик өөдән күцәмҗд күрч, менд-амулң бәәтн.

Зоя УБУШИЕВА,
Хальмг Таңһчин сурһуль-эрдмин
болн номин министерствин әңгин һардач