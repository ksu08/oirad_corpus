Бурхн-багшин номиг цәәлһнә
13-02-2017, 17:20 
Февралин 9-д "Хальмг Таңһч" гидг РИА-н үрврәр хол Шри-Ланкаһас ирсн ламнр журналистнрлә харһҗ, тоолврарн хувалцв.
- Күндтә гиичнр мана тал "Билгин Дала" гидг ниицәнә үрврәр ирҗ. Шри-Ланка болн Хальмг Таңһч хоорнд кесг арвад җилин залһлдан бәәнә. Делкәд нер туурсн "Рамаяна" эпосин хамгин бүрн-бүтн бичмр хальмг келнд хадһлгдсн бәәҗ. 1850-ч җилмүдт Цейлонд хальмг гелң Бааза Багш одад ирсмн, тер цагас нааран Шри-Ланкала хальмг ламнр бат залһлда бәрҗәсмн, - гиҗ хальмг буддистнрин элч, баһ наста номт Геннадий Корнеев цәәлһвр өгв.
Терүнә келсәр, Бурхн Багш Будда Шакьямуни Энткгәс нань зуг Шри-Ланка тал хойр дәкҗ һарч йовсмн.\u201d Эндәс Хальмг Таңһчур 2012 җилд Бурхн Багшин цогцин шальр авч ирлә, тернь ода Элстин Цутхлң хурлд хадһлгдҗана. Эндр хол һазрас ирсн ламнр Бурхн-Багшин ном цәәлһҗ, медитац яһҗ кедгин тускар олн әмтнд үзүлх, болв ода деерән ритрит кех орм йилһгдәд уга, терүг хөөннь әмтнд медүлх. Ламнрин тоод Хальмг университетин магистратурт орс кел дасҗах баһ наста номт, гелң Бханте Ньяна Сикха ирв,\u201d - гиҗ эн цәәлһв.
- Би 2002 җилд гелң боллав. Москвад сурчасн цагла би Хальмг Таңһчиг, энд бәәдг буддистнриг үзхәр седҗәләв. Тегәд сурһулян төгсәчкәд Хальмг университетин магистратурт орлав. Урднь болхла би Шри-Ланкад орс туристнрлә таньлдад, теднә төлә шаҗна үүлдвр
күцәләв, тер тоод ритрит кедгинь дасхлав. Тегәд орс кел дас, әрәсә тал одхич гиҗ нанд һардврм даалһвр өглә. Тиигҗ би әрәсәд ирсн болҗанав. Бидн җирһлиг сәәхрүлх зөв угавидн, цугинь үнн-чик кевәр үнлх зөвтәвидн, - гиҗ Бханте Ньяна Сикха тоолвран келв.
Кесг җил хооран Москвад олн улсин иньгллтин Патрис Лумумбан нертә университетд Бханте Аматха Дхамма инженерин эрдм дасҗ йовсмн. Эврәннь нерән эн иигҗ цәәлһв:
- Аматха гиснь "үкл уга" гиҗ келсн юмн, "Дхамма" гиснь "Дхарма"- Бурхн Багшин сурһуль гисн чинртә. Би Шри-Ланкад һарлав. Эцкм школын директор болҗ көдлҗәлә. Намаг Англьд сурһульд йовулхар седв. "Англь мадниг даҗрҗ йовла, тиигәрән би одшгов",- гиҗ келүв. Тегәд хөөннь Советск Союзд одх саам учрв. Патрис Лумумбан нертә университетд Шри-Ланкаһас 500, Энткг орн-нутгас 1000, тер мет Африкәс, ут турштан 110 орн-нутгас оютнр сурч йовсмн. Леонид Брежнев орн-нутгиг һардҗ йовсн цаг бәәсмн. Москвад үвлднь 40 градус киитн болдг билә.
Тиигәд би инженер-механик болув. Сурһулин туршарт 55 шүүвр өгләв, теднәс зуг дөрвинь "4" темдгтәһәр, наадксинь зуг йилһән сәәнәр өгләв, аштнь "улан" диплом авлав. Шри-Ланкад ирәд инженер болҗ көдлләв. Дәкәд Бурхн Багшин сурһальд орад, медитац кедг болув. Медрлән гүүдүлхин төлә Америкд одув, зуг тенд нанд таасгдсн уга, тегәд Австралийд одад, тенд аспирантурт сурад, диссертацан харслав.
Бурхн Багшин сурһалин туск "Чему учил Будда" гидг сән дегтр бәәнә, терүг Шри-Ланкан гелң бичсмн, терүг умштн, би тер дегтрәс мини уханд үүдсн кесг сурврт дигтә хәрү олҗ авлав. Ода эн саамд әрәсәд ирәд, нанд медрл, эрдм өгснд ханлтан өргхәр седләв, тер медрлин ул деер би гелң болув. Энд материалист боллав, Марксин, Ленинә, Гегелин үүдәврмүд умшад, ик медрл хоршалав. Күүнә цогц-махмуднь зуг материальн юмнас тогтна гиҗ эдн тоолҗасмн.
3-ч курст материальн биш нег юм олҗ авхар электронн микроскоп олзллав, болв юм олҗ чадсн угав. Багшнрла оньдин зүткҗ, эврәннь тоолвран медүлхәр седдг биләв. Терүнәс көлтә нам намаг университетәс һарһн гив. Күүнә цогц-махмуднь материальн биш тоотас бас тогтна гисинь би зуг Бурхн Багшин үгәс медҗ авлав. Буддизм - энтн эврә шүрүн зокалта шаҗн биш, энтн философь.
Нааран ирәд би әмтиг медитацд дасххар седҗәнәв. Цусна дарлтас, шикрин кемҗән өөдлснәс эн эв-арһ эмннә. Тегәд эн эв-арһар соньмссн улс һурвдгч өдрәс авн эм уухш. Йирдән Бурхн Багшин үг ик күчтә - терүг умшсн кемд усн цеврлгднә, номин шинҗллт терүг
үзүлв, - гиҗ Бханте Аматха Дхамма цәәлһврән өгв.
Энүнә келсәр, Бурхн Багшин номиг Шри-Ланкад хамгин сәәнәр делгрүлҗ хадһлна. Җирһлин һол зокалыг буддизм заана, өдгә цагт яһҗ бәәхин тускар цәәлһнә. Тернь хамгин чинртә зокал. Иргчин тускар ухалад, урдаснь зовад керг уга. Кезәнә давсн юмиг ода чиклҗ оңдарулҗ болшго, тегәд терүнә тускар бас ухалад керг уга гиҗ гелң келв.
Күндтә гиичнрин тоод хальмг гелң Бханте Ананда (Антон Гильджиров) бас йовна. Эн Элст балһснд һарсмн. Давсн җилд Шри-Ланкад одад, тенд Бурхн багшин номла, сурһальла өөрхнәр, улм дигтәһәр таньлдад, аштнь гелң болсмн. Күн болһниг бидн дөңнх, теднә зовлңгинь гиигрүлх зөвтәвидн гиҗ эн келв. Тегәд Шри-Ланкад үзсн, медҗ авсн тоод Бурхн Багшин сурһалиг улм нәрнәр дасх арһ өгнә гиҗ келҗ болҗана. Күндтә гиичнр хальмг нег хурлыг шүүҗ авад дөңнхәр зуралҗана. әрәсән талдан регионмудт бас Бурхн-Багшин сурһалиг тархах саната.

ТүРВәН һуна