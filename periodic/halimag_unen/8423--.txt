Сурһуль эклтл цугнь белн болхий?
01-08-2018, 09:37 
Хамгин түрүнд сүүрт 2018-2019 сурһулин җилд Хальмг Таңһчин муниципальн сурһулин организацсин белдврин төр хәләгдв. Таңһчин сурһуль-эрдмин болн номин министр Николай Манцаев хәләгдсн төрәр тодрха илдкл кеҗ, июль сарин 30-с авн август сарин 18 күртл цуг школмудын белдвр бүрткгдхмн гив. Эн җил мана таңһчд 161 школ, 111 дошкольн учреждень, дунд профессиональн сурһулин 8 болн 41 немр сурһулин организац үүлдхмн. Эн җил мана таңһчд 4 миңһн шаху күүкн-көвүн 1-ч класст орхмн, җил ирвәс эднә тонь өсәд йовхнь байрта йовдл болҗана гиҗ министр темдглв. "Сурһуль-эрдмин организацин әәмшг уга бәәдл" гидг подпрограммар учрежденьсиг видеооборудованяр тетклһнә төлә эн җил 3486,9 миңһн арслң йилһгдҗәнә.
Сурһулин учрежденьсиг халун болн киитн усар тетклһнә төр зуг 5 района муниципальн бүрдәцд болн Элст балһснд хаһлгдсн бәәнә. Эннь, Городовиковск, Лаганя, Хар һазра, үстин болн Яшалтан райод. Наадк райодт эн төр хаһлгдад уга. Н.Манцаевин зәңглсәр, әрәсән сурһуль-эрдмин министерств долан хонг болһн регионмудла селвлцә давулҗ, школмудт сурһульчнрин төлә һарч ирдг дулан бәәр тосхлһна төрәр тооцаһан өгхиг некнә. Эн кергт 29 муниципальн сурһуль-эрдмин учрежденьд ут тоодан 15712 миңһн арслң йилһгдҗәнә, терүнәснь 14515 миңһн арслң таңһчин, наадкнь бәәрн бюджетәс. Ода деерән мана таңһчд 64 организацд эн төр хаһлгдад уга. Болв, министрин келсәр, август сарин 20 күртл зәрм школмудт эн төр хаһлгдх зөвтә. Зуг 15 организацд эн төр ода хаһлх арһ уга болҗана. Сарпан болн Приютна РМО-син толһачнр хәләгдсн төрәр ухан-тоолврарн хувалцҗ, хамгин түрүнд ус оруллһна төр хаһлх кергтә гив. И.Кравченкон келсәр, школд һарч ирдг бәәр тосххин төлә 2 сай шаху арслң кергтә болна.
- Цуг муниципалитетмүдт сурһулин заведеньсиг шин сурһулин җилд белдлһнә зура батлгдсн бәәнә, терүнәс иштә ясврин көдлмш кегдҗәнә. "Просвещение" ОО-ла батлгдсн бооцанас иштә август сарин эклцәр учебникүдәр школмуд теткгдхмн, тегәд сурһульчнрт цугтаднь кергтә дегтрмүд йилһҗ өгхмн. Министерств баһ наста кадрмудар тетклһнә төриг бас оньгасн алдҗахш,- гиҗ министр товчлв.
Дарунь таңһчд хаалһсин ясврин болн тосхлтын халхар күцәгдҗәх керг-үүлдврмүдин тускар министр Кирилл Ботов тооцаһан өгв. Дааврта һардач Элстд Кировин нертә уульнцар, Городовиковск районд Бембишево болн Передовой селәд хоорнд, Яшалтан района Красный Партизан селән күртл хату девскртә хаалһс тосхгдҗана гив. Эн җил таңһчин бюджетд хаалһсин ясврт болн тосхлтд 739,1 сай арслң һарһгдх зөвтә. Региональн чинртә болн райодын цутхлң селәдин хаалһсиг ясхин төлә РМО болһнд эн җил арвад сай, Ик Буурла РМО-д 15 сай арслң йилһгдв гиҗ министр келв. Келхд, Сарпан болн Октябрьск райодт бәәрн хаалһс яслһна көдлмш төгсв. Эн җил Утта-үст- Цаһан Амн хоорнд хаалһ икәр эвдрснә ашт ясврин көдлмш күцәлһнд 22294,61 миңһн арслң йилһгдв. Ода 2-ч тойгта Яшкулин хаалһин заллт энд ясврин көдлмш кеҗәнә. Хар һазра РМО-н толһач Валерий Бадмаев Ачнр селән күртл хаалһ тосхлһна төр босхв.
Хәләгдсн төрмүдәр А.Беляев болн А.Козачко министрмүдт сурврмуд өгәд, әрәсән Президентин майск зәрлгүд күцәлһнә туст кегдх керг-үүлдврмүдин тускар келв.
ДООҖАН Наталья