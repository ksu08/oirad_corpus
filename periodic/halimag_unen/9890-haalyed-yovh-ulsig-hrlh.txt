Хаалһд йовх улсиг хәәрлх
14-08-2019, 10:42 | Таңһчин зәңгс » Бурхн-шаҗна төрәр
Давсн амрлһна өдрмүдт Элст-Ставрополь хаалһин 22-ч километрт «ОМ МАНИ БАДМЕ ХУМ» гидг маань төмр үзгүдәр углгдҗ тәвгдв. Хаалһар йовсн улс ик холас энүг үзәд, дотран зальврҗ, арһул йовх гисн санатаһар эн буйнч седклин кергиг Хальмгин шар шаҗна Ниицәнә гешүд күцәсмн. Эн хаалһд дару-дарунь зеткртә йовдлмуд учрад, әмтн шарх-шав авна, әмнәсн хаһцна. Тегәд чигн энд олна оньгт тусхаҗ маань бичх седкл үүдсмн.
- Эн һазр әрүн чинртә һазр. Дәәнә өмн энд үлдчнә хурл бәәсмн, энд бәәдг аршан булгудас мана района әмтн уудг ус авна. Эндәс хол биш һанц уласн урһна. Эн хаврар энд бамб цецгүд олар урһсн билә, эннь сән йор гиҗ тоолҗанав. Тегш һазрт углҗ тәвгдсн маанин үзгүд ик холас үзгдҗ, олн әмтнә оньг авлх. Эн хаалһар йовсн улс дотран маань умшҗ зальврхла буйн болх,- гиҗ эн әрүн чинртә керг бүтәлһнд шунмһаһар орлцсн «үлдчнә хурл» гидг Ниицәнә ахлач Георгий Лиджиков келв.
Приютна РМО-н администрац һазр йилһҗ өгв. Эндәс хол биш һанц уласн тал күрдг хаалһд босха бәәнә, тегәд туристнр болн таңһчин әмтн нааран олар ирхнь лавта. Эн ниицәнә комитетин ханьд үлдчнә, Песчаный болн Нарта селәдин әмтн орна. Тегәд эдн маанин үзгүдиг җил болһн ширдәд, эргндк һазриг хог-богас цеврлхмн гиҗ шиидв.
«ОМ МАНИ БАДМЕ ХУМ» гидг мааниг бас ик үзгүдәр бичҗ түрүн болҗ Яшкулин районд тәвсмн. 2013 җилд эн районд өсәд-боссн Сергей Джанджиевин седвәрәр Улан Эрг селәнә өөр дөрвн күрд тәвгдсн билә. Тер кергиг Луузң ламин һардврт эдн күцәсмн. Хөөннь Элст-Яшкуль хаалһин 20-ч километрт «Ом баазр вани хум пад» гидг маань чолуһар тәвгдсн билә. Цуг эн керг-үүлдвр әмтиг хаалһд учрдг зеткртә йовдлмудас гетлүлх санатаһар бүтәгдсмн. Сергей Бадма-Горяевичин келсәр, Хальмгин бурхн-шаҗна Ниицән Көтчнр селәнә өөр Цаһан Аавин көшә босхсн билә, шидр тенд хойр баннер углҗ тәвгдв. Эн ниицән иргчдән таңһчин ар үзгт болн өмн үзгт бас ик үзгүдәр маань бичҗ тәвхәр зуралҗана.
Буйнч седклтә керг-үүлдврт мацг бәрдг ээҗнр Р.Бабичева, С.Батырева, Р.Зодбаева болн В.Пранцузова орлцад, эн әрүн чинртә кергиг йөрәв. Эдн хальмгаһар ном умшад, маань дуулв, зулын һол ясад, ламнрт тусан күргв.
- «ОМ МАНИ БАДМЕ ХУМ» - энтн Арьябал бурхна һоллгч маань болна. Эн маань һазриг цеврүллһнд туслх, хаалһар йовҗах улсиг хәәрлҗ харсх. Юңгад гихлә бидн һазрин эзнд мөргҗ, теднә заян-сәкүснд дееҗ өргҗ, олн әмтнә сә хәәҗ ямаран чигн кемтг бичә учртха гиҗ зальврҗанавидн, - гиҗ Шараб Данзан лам келв.
Хаалһар давҗ йовсн машидин залачнр энд буйнта керг күцәгдҗәхиг үзәд зогсв, зәрм җолачнр докъя өгч байртаһар тосв.
Наталья ДАВАЕВА
И.Музраеван цоксн зург