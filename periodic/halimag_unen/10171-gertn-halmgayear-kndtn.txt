ГЕРТәН ХАЛЬМГАһАР КүүНДТН
29-01-2020, 11:14 | Таңһчин зәңгс » Сурһуль-эрдм
Би дөчн һурвн җилин туршарт Баһ-Чонса дундын школд хальмг келнә багшар көдлҗәнәв. 1994 җилд мана школд келн-улсин эклц класс секгдлә. Тегәд тер цагас авн ода күртл дигтә 25 җил болв. Эн цагин туршт бидн, хальмг келнә һурвн багш, бичкдүдиг дасхад, төрскн келинь өргҗүләд, келн-улсин ду-би делгрүлҗ йовнавидн. Келхд, зәрм школмуд келн-улсин классан нег цөөкн җилд хааһад, дәкәд секәд бәәнә. Мана тоолврар, келн-улсин классиг хааҗ болшго, нег үлү ода, мана төрскн келн күнд бәәдлд туссн кемд.
Миниһәр болхла, өдгә цагт төрскн кел өргҗүллһнд хальмг келнә багшнр ик тәвцән орулҗана. Бидн көдлмштән цуг медрлән, чидлән, дамшлтан өгәд, сурһульчнртан медрл зааһад, хальмг келән бичә марттха гиһәд көдлҗәнәвидн. Ода багшнрас нань эн көдлмшиг кедг улс ховр. Яһад гихлә бичкдүдин эк-эцкнрнь баахн, тегәд өрк-бүлдән хальмгаһар күүндхш. Герин даалһвр өгхлә, терүг күцәҗ чадхш. Тегәд өдрин дуусн теднлә бидн, школын багшнр, көдлнәвидн.
Зәрмдән би ухаһан туңһаһад, 70-80-ч җилмүдиг өдгә цагла дүңцүлнәв. Тиигхд хальмг келнә багшар көдлхд кесг холванд амр билә гиҗ сангдна. Тер цага сурһульчнр цугтан хальмг келтә бәәсмн, тегәд чигн көдлхд амр билә. Эн туст нер туурсн номт, филолог номин доктор, мана Баһ Чонса күн Кичгә Төлән келсн үг ухандм орна. Тер иигҗ келсн болдг: «Оратад одхла, хальмг келән өргхд күнд болх». Эн үгнь ода санхла чик бәәҗ, номт күн урдаснь меддг бәәҗ гиҗ сангдна. Тегәд мадн сурһульчнртан хальмг кел дасхад, кесг даалһвр теднлә күцәһәд, келнд орулхар гүҗрхлә, гертнь теднд дөң уга болна. Кемр өрк-бүлд көгшн ээҗ-аав бәәхлә, күүкдин хальмг келнь му биш.
Мана селәнд нег цөөкн чечен келн улс бәәнә. Тегәд нег дәкҗ мана багшнрас негнь чечен күүкд күүнәс сурв: «Яһад тана күүкд эврә келән сәәнәр меднә? Нуувчарн хувалцхитн эрҗәнәв», - гихлә, тер күүкд күн иим хәрү өгсмн: «Би күүкдтән оньдин келнәв: «Герин үүднә эрк алхад һазаран һархларн ямаран келәр келхәр бәәхтн - тана дурн. Зуг гертән ирхләрн, төрскн келәрн күүндтн!», - гиҗ би теднәс некнәв.
Тегәд мадн эднәс үлгүр авад, бас тиим зокалар бичкдүдән сурһх зөвтәвидн гиҗ санҗанав. Гертән бидн зуг хальмг келәрн күүндх зөвтәвидн. Ямаран чигн дегтр һарһад бәәв чигн, ямаран чигн компьютерн эв-арһ олзлад бәәв чигн төрскн келән багшнр, эк-эцкнр, ээҗнр-аавнр угаһар дасххд күнд.
Харм төрхд, баһ наста хальмг эк-эцкнр: «Маднд хальмг келн керг уга. Бидн бичкдүдән хальмг келнә кичәлмүдәс һарһнавидн», - гиҗ келсиг бәәҗ-бәәҗәһәд соңснав. Мана Баһ Чонс хотнд тиим ичртә йовдл учрхш. Эн туст би күүкдтән иигҗ келнәв: «Керг уга үг адһҗ бичә келтн, ямаран чигн эрдм кергтә. Дәкәд тана җирһлин хаалһд дасч авсн тоот таднд туста болхнь лавта. Хальмг келн таднд кергтә. Келн уга болхла, кен гиҗ таниг санхмн».
Москвад, Санкт-Петербургд сурч йовх оютнр амрлһндан герүрн ирхләрн, нан тал даңгин ирәд: «Нина Дорджиевна, ода би хальмг келән улм сәәнәр дасч авхар бәәнәв. Нанд даалһвр өгхитн эрҗәнәв, би даснав. Дәкәд хальмг келн-улсин авъясин тускар нанд келҗ өгхитн сурҗанав»,- гиҗ сурцхана. Тедн тиигҗ келхлә, би дотран байрлад, эднд ухан орҗана гиҗ санад, сурсинь зааҗ өгнәв.
Ода, хальмг келн унтрҗах кемд, мини тоолврар, ямр нег керг-үүлдвриг хальмг келәр бүрдәх кергтә. Урднь района кемҗәнд болну, таңһчин кемҗәнд болну келн-улсин халхар олн зүсн марһас давулгддг билә. Сүл җилмүдт болхла тиим марһасиг давулдган уурв. Юн учрар медгдҗәхш. Цааранднь болхла, хальмг келиг өргхин кергт хальмг кел меддго улсиг би дааврта көдлмшт авшго биләв. һардачнр хальмг келтә болх зөвтә гиҗ санҗанав. Яһад гихлә тедн олн әмтнд үлгүр-үзмҗ болх зөвтә.
Мини тоолврар, школ болһнд «Хальмг келнә клуб» бүрдәх кергтә. Көдлмшин хөөн тиигәрән келән дасхар бәәх улс ирәд, хоорндан төрскн келәрн күүндәд, хальмг ду дуулад, би бииләд, хальмг келнә багшнрин лекцс соңсад, эврә келән өргҗүлхлә, йир сән болхмн билә гиҗ санҗанав.
Нина БАЛЯШОВА,
Боован Бадмин нертә Баһ-Чонса дундын школын хальмг келнә багш,
Хальмг Таңһчин ачта багш