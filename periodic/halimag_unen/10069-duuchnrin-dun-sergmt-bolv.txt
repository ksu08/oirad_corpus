Дуучнрин дун сергмҗтә болв
27-11-2019, 09:32 | Таңһчин зәңгс » Марһан
Элстд «Голос Калмыкии-2019» гидг марһан тавдгч кемдән болв. Таңһчин билгтә бичкдүд намрин эн марһанд эртәснь белднә. Эн өдр насарн олн зүсн баһчудар искусствин колледж дүүрнә. Хальмгин нертә кесг дуучнрин үүдәгч җирһлд җивр өгсн тәәз деер эн өдр неринь эк-эцкәснь, багшнраснь нань күн меддго билгтә бичкдүд һарч, дууна эрдмән зөрглҗ жюрин оньгт тусхана.
П.Чонкушовин нертә искусствин колледж җил болһн давулдг эн марһаг таңһчин сойлын болн туризмин министерств дөң болҗ бүрдәнә. Таңһчин марһана көдлмшт таңһчин сойлын болн туризмин министрин дарук Галина Бадаева орлцв.
Марһана һол төрнь билгтә бичкдүдиг йилһҗ авч, цаарандк үүлдвртнь дөң болх керг болҗана. Бичкн билгтнриг сурһҗах мергҗлттә багшнриг темдглҗ, тедниг хамцулх төр бас тәвгднә. Таңһчд, балһснд, райодар альд, ямаран үүдәгч ниицәс үүлдҗәхинь, билгтә бичкдүдиг өсклһәр тенд ямаран көдлмш кегдҗәхинь, фестивальн болн хәләврмүдин җисәнд тедниг орлцуллһнд ямаран методическ дөң кергтә болҗахинь медҗ авхд эн марһан бас туслна. Дәкәд болхла марһана йовудыг хәләсн мөңгтә улс болн буйнч үүлдвр күцәдг организацс билгтә бичкдүдиг темдглҗ цаарандк делгрлтднь дөң болх гисн ицлтәһәр чигн иим марһан кегднә.
Бүрдәмҗин-методическ көдлмшәр колледжин директорин дарук Ольга Дедникован келсәр, марһанд эн җил 100 күн орлцҗана. Эдн – олн дундын сурһулин бичкдүдин көгҗмин искусствин бичкдүдин школмудын сурһульчнр болҗана. Немр сурһулин заведеньст билг-эрдмән делгрүлҗәх күүкд-көвүд чигн дууна эрдмән марһанд орлцҗ үзүлҗәнә. Дундын шишлң сурһулин болн ах сурһулин оютнр чигн орлцачнрин тоод йовна.
Бичкн билгтнрин дууна эрдмиг күндтә жюри үнлҗ хәләҗәнә. Жюриг Хальмг Таңһчин ачта артистк, Хальмгин Государственн хорин солистк, искусствин колледжин әңгин һардач Анна Очкаева һардҗана. Жюрин ханьд Хальмг Таңһчин ачта артистк, Келн-улсин оркестрин солистк, искусствин колледжин багш Татьяна Бурлакова, Хальмг Таңһчин ачта артист, Келн-улсин оркестрин солист, искусствин колледжин багш Эдуард Бурлаков, искусствин колледжин багш Герензел Муниева орҗана.
Жюрин ахлач, таңһчин ачта артистк Анна Очкаева йөрәлин үг келснә дару марһан эклв. Түрүнкснь болҗ тәәз деер эстрадн дуунд дуран өгсн күүкд-көвүд һарч ирв.
Эстрадн, улсин, классическ дууна һурвн янзар марһана ашнь диглгдхмн. Насна кемҗәһәр болхла, орлцачнр 5-с авн 7 наста, 8-с авн 11 наста, 12-с авн 15 наста, 16-с авн 20 наста, 21-с авн - 28 күртл наста багмудт хувагдҗ билгән үзүлв. Дууна янз болһнд неҗәдәр, хошадар, һурвадар ансамбль тогтаҗ дуулҗ баһчуд билгән үзүлв.
Элст балһсна бичкдүдәс нань марһанд Хар һазра, Яшкулин, Көтчнрә, үстин райодын Садовое, Барун селәдин болн нань чигн билгтә күүкд-көвүд орлцв.
Төрскн һазрин ээҗнрин, багшнрин, ветеранмудын эргндк һазр-усна, нарта орчлңгин тускар бичкдүд дууһан өргҗ дуулв. Хальмг һазр-уснаннь тускар дууч Вячеслав Убушаев һарһсн дууг Алдр Бадмаев дуулснь тодлгдв. Ик зуудан орс келәр бичкдүд дуулв. Зуг хөрн күн дуулсна дару Хальмг гимназин сурһульч тәәз деер һарч ирәд, моңһл көгҗмчнрин дууг дуулҗ, әмтнә оньгиг авлв.
Марһана ашар олн лауреатнр йилһрв. Билгтә кесг бичкдүд хойрдгч болн һурвдгч девсңгин дипломантнр болв. Тедн дипломсар болн мөңгнә мөрәһәр ачлгдв. Нег статьяд заахд олн күн мөрәлгдв. Теднә тускар хөөннь бичгдхмн. Билгин хаалһар бичкдүдиг көтлҗ йовх багшнр Елена Смолякова, Елена Калекина, Зоя Очирова бас темдглгдв.
Марһана ашиг товчлад жюрин ахлач Анна Очкаева тәәз деер һарсн бичкн билгт болһн эврә чадмган үзүлҗ чадсинь темдглв. Анна Борисовнан келсәр иим марһан кенднь чигн туста. Дууг олнд күргҗ медүлдг дамшлт бичкдүд авна. Багшнр болхла бичкдүдин билгиг цаглань үзҗ дөңнхән меднә. Цааранднь дууна эрдминь яһҗ делгрүлхән диглҗ авна. Колледжин багшнр болхла өсч йовх бичкн дуучнрас кен цагнь ирхлә эднә һарт ирҗ сурһуль сурхинь темдглнә.
Марһана Гран-при мөрәг П.Чонкушовин нертә искусствин колледжин оютнр, һурвн дууч Алтана Бадмаева, Баина Долдаева, Айса Ханинова, шүүҗ авсмн. Билгтә дуучнрин багшнь Герензел Муниева. Мөрәг тогтаснь - таңһчин сойлын болн туризмин министерств болн Хальмг Таңһчин Улсин Хуралын (Парламентин) Ахлачин дарук Н. Нуров.
Яшалтан района бичкдүдин көгҗмин школын сурһульч Альбина Юсуповаг (багшнь Л. Долматова) патриотическ ду дуулснднь жюри шишлң мөрәһәр ачлв. Марһана лауреатнр болн дипломантнр дипломсар болн мөңгнә мөрәһәр ачлгдв.
Галина ХЕЙЧИЕВА