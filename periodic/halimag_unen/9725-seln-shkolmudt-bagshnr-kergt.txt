Селәнә школмудт багшнр кергтә
07-05-2019, 12:13 | Таңһчин зәңгс
Көдлмшч ормсин яарм бүрдәлһн мана таңһчд сән авъяст тохрв гиҗ келҗ болҗана. җил болһн таңһчин социальн делгрлтин, күч-көлснә болн көдлмшәр тетклһнә министерствин седвәрәр давулгдҗах керг-үүлдврт көдлмш хәәҗәх баһчудын болн школан төгсәҗәх сурһульчнрин төлә таңһчин организац-предприятьмүд болн сурһулин заведеньс үүлдвриннь тускар келҗ өгнә. Яармд орлцҗах баһчуд альд көдлмшч ормс бәәхиг, ямаран эрдм шүүҗ авхиг эн керг-үүлдврин йовудт медҗ авна. Апрель сарин 30-д А.Амр-Санана нертә Келн-улсин библиотекд болсн дарани яармд баһчуд шунмһаһар орлцв.
Таңһчин социальн делгрлтин, күч-көлснә болн көдлмшәр тетклһнә министрин үүлиг дааҗах Марина Ользятиева болн сурһуль-эрдмин министрин дарукин үүлиг дааҗах Герман Санджарыков яармд орлцачнрт ханлтан өргҗ, эн керг-үүлдвр эднд туста болтха гиҗ дурдв. М.Ользятиеван келсәр, ода мана таңһчд 2 миңһн көдлмшч орм бәәнә.Таңһчин предприятьмүд болн организацс эн кергт орлцҗ, ямаран эрдмтә улс эднд керглгдҗәхиг медүләд, баһ наста улсиг көдлмшәр теткхдән белн бәәхиг дааврта һардачнр темдглв.
Ямаран багшнр эднд кергтәһинь медүлҗ, сурһулян төгсәҗәх баһчудла харһхар район болһнас селәдин школмудын элчнр ирсмн. Көтчнрә района Чкаловск, һашун Бурһст болн Шатта селәдин дундын школмудын директормуд эн яармд ирв. Чкаловск дундын школын директор Патнюш Батырован келсәр, эднд физикин болн эсвин багшнр кергтә. Баахн багш 15 миңһн арслңга җалв авх, терүнд гер-бүүр йилһҗ өгх. Дәкәд таңһчин программар баахн багшнриг дөңнәд, 100 миңһн арслң өггднә. 2020 җилин январь сарас авн әрәсәд «Земск багш» гидг программ эклх, терүгәр селән һазрт көдлхәр ирсн багшнрт 1 сай арслң өггдхмн. Эн программ бәәдл-җирһлд экләд тохрагдхла селәнә школмудыг багшнрар тетклһнә төр хаһлгдх чигн биз. Школмудын һардачнр Б.Городовиковин нертә КалмГУ-н физикин, эсвин болн информационн технологийин факультетин декан Елена Сумьяновала харһҗ күүндв. Сурһулян төгсәҗәх баһчуд дунд эн школмудт багшлх саната улс бәәхин тускар соньмсв.
Городовиковск района селәнә школмудт бас багшнр керглгдҗәнә. Виноградненск болн Кировск селәдин лицеймүдт эсвин, информатикин болн физикин, Чапаевск дундын школд англь келнә, Башантинск колледжд болхла малын эмчин эрдм заах багш кергтә. Района сойлын әңгд хореограф, олн әмтнә театрин режиссер болн баһчудын төрмүдин специалист уга. Городовиковск района әмтиг көдлмшәр тетклһнә цергллтин һардач Иван Трофименкон келсәр, сойлын көдләчнр, эмчнр, фельдшермүд, багшнр кергтә болҗана. Ода районд 278 күн көдлмш уга бәәнә. Районд специалистнриг гер-бүүрәр теткх арһ уга болад, багшнр болн эмчнр нааран ирҗәхш. Урднь көдлмш уга улст эврә керг бүтәлһнд федеральн бюджетәс 58800 арслң йилһҗ өглһнә программ районд күцәмҗтәһәр күцәгдсмн. Тиигәд 400 күн эврә керг бүтәҗ, өрк-бүлән теҗәдг болв. Харм төрхд, ода эн программ таңһчин бюджетәс даңцагддг болв, тегәд җилд нег күн мөңг авч чадна.
Көдлмшч ормсин яармд орлцсн сурһульчнрт СПО-н учрежденьс мастер-класс үзүлҗ, ямаран эрдм энд дасч болхин тускар баһчудт цәәлһҗ өгв. Школан төгсәҗәх баһчуд керг-үүлдврин йовудт биидән туста медрл хоршаҗ, чик шиидвр авснь лавта.
Наталья ДОДЖАЕВА