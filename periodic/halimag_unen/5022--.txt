Иньгллтин фестивальд ончрв
31-01-2017, 11:47 
Хальмг университетд һазадын орна оютнриг хамцуллһна, тедниг олна үүлдврт орлцуллһна кергт ик оньг өгнә. Эдн эврәннь орн-нутгин билг-эрдм, авъяс, хот-хол таңһчин һоллгч вузин шишлң керг-үүлдврт үзүлнә, җил болһн тернь төрскн вузин җирһлин йоста кеермҗ һол йовдл болҗ, ик нәр-наад хүврнә.
Тегәд эдн негдгч курсас авн олна кергт орлцҗ, эврәннь келн-улсин ду дуулҗ, би биилҗ йоста артистнр болҗ билг-эрдмән
үзүлнә. "һазадын оютнр икнкдән шулун-дулун, шамдһа баһчуд, концертд орлцхдан, ду-бииһән үзүлхдән, олн зүсн олна даалһвр
күцәхдән дурта, тегәд эднлә көдлхд, сурһмҗ өгхд амр, келсн үгиг дарунь гилтә күцәхәр зүткнә",- гиҗ һазадын орна иргнмүдиг белдлһнә факультетин декан Людмила Алексеевна Староверкина келнә.
Тегәд чигн һазадын орна оютнр университетин, Цугәрәсән марһанд шунлттаһар орлцна, тер кергт эднд хальмг оютнр, университетд үүлддг студийин һардачнр болн гешүд дөң болна.
үлгүрнь, талдан орнас ирсн баһчуд "Пеликон" студийин үүлдврт шунмһаһар орлцҗ, университетин бәәдл-җирһлин тускар телесоңсхвр, видеосюжет цокҗ авад, үүрмүдтән
үзүлнә.
Одахн болхла Хальмг ГУ-н инженерн-технологическ факультетин хойрдгч курсин оютнр Малаво Принс болн Масове Декстор Цугәрәсән Иньгллтин VI он-лайн фестивалин дииләчнрин тоод орв. "Кинод, әрәсәд өгсн дурн" гиҗ эн олна керг-үүлдвр нерәдгдҗәсмн. Михаил Ломоносовин нертә Московск госуниверситетд эн фестивалин финал болв. Дөрвн җил дарадтнь Хальмг ГУ-н оютнр энүнд орлцҗана. Җил болһн хальмгин элчнр дииләчнрин тоод орна. Эн җил бас мана хойр элч күцәмҗ бәрв. Малаво Принс болн Масове Декстор дәәнә туск фильмсин болн терүнә туск киноцитатмудын тускар нәәрүлҗ бичәд, водеороликән чигн үзүлв. Көвүд "Ирония судьбы, или С легким паром" болн "Белое солнце пустыни" гидг фильмсин ду дуулҗ өгв.
Москвад, Санкт-Петербургд, Омскд, Волгоградт, Элстд болн нань чигн балһсдт сурдг Туркменистана, Китдин, Вьетнамин, Монһлын, Эквадорин, Нигерийин, Замбийин, Малайзийин болн нань чигн орн-нутгин оютнр фестивальд орлцв. Эн ик керг-үүлдвр ода нарт делкәд чинртә болҗана, яһад гихлә Грецин, Ирана, Моңһлын университетмүдин баһчуд бас орс кел дасна, орс кинон тускар дала юм меднә, тегәд эдн чигн фестивальд орлцдг болв.
Хальмг ГУ-н элчнр эдн дунд геедрлго, юмнас эмәлго, билг-эрдмән сәәнәр үзүлҗ дииләчнрин тоод орсмн. Оютнрт дөң болсн "Пеликон" студийин һардач Анатолий Григорьевич Пелехатыйд болн ИТФ-н факультетин декан Валерий Андреевич Эвиевд университетин һардвр ханлтан өргв. Инженерн-технологическ факультетин оютнрин үлгүрәр һазадын орна баһчуд бас тер марһанд орлцҗ, эврәннь фильмс үүдәҗ, нерән дуудулхнь лавта.
Диилвр бәрсн Малаво Принс болн Масове Декстор эдниг марһанд белдсн багшнртан, университетин оютнрт болн факультетин деканатд ханлтан өргв.

ҖААХАН һуна