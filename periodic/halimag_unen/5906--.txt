Бова Цеденовин нерн мартгдшго
05-06-2017, 16:02 
Май сарин сүл өдр А.Амр-Санана нертә Келн-улсин библиотекд олн улс цуглрҗ ирв. Теднә ик зунь баһчуд бәәснь ик байрта йовдл болв. Юңгад гихлә, эн өдр һучн җил хооран Бова Цеденов Элст балһснд төрсмн. Билгтә көвүн, итклтә үр, эк-эцкән, ах үйин улсиг күндлдг, бичкдүдиг болн күүкд улсиг харсдг, өөрк улстан дөң болхар зүткдг үрн Александр Цеденовин бүлд төрсн билә. Баатрмуд мадн дунд бәәхин туск дун бәәнә. Эн
көвүнә ахр болвчн йир дүүрң җирһлин тускар ухалхла, тернь йир үнн болҗ медгднә. Баһчудт, нам цуг улст чигн үлгүр болх көвүн мадн дунд бәәснь, маднла хамдан школд орҗ, олн зүсн
керг-үүлдврт орлцҗ йовсинь медхд ик бахмҗта болв. Иигәд Бова Цеденовин санлд нерәдсн асхн неринь дәкн нег амлулҗ, кесн сән кергүдинь тодлулҗ, ода бийнь үлгүр болҗ, үүрмүдин зүркнд дүрнь герлтҗ бәәхиг медүлв. Тер учрар чигн "Дүрнь мана зүркнд хадһлгдх" гисн нерәдлһтә асхн тодлврин асхн болсн деерән, баһчудт үлгүр болх үүлдвр болв.
Таңһчин Толһач Алексей Орлов эн асхнд орлцсн улст нерәдсн йөрәлин үгиг таңһчин сойлын болн туризмин министрин дарук Николай Санджиев соңсхҗ умшв. Билгтә көвүнә герлтә җирһл цугтад үлгүр болҗахинь Таңһчин Толһачин йөрәлин үгд онц темдглгдв.

Билгтә зурач

"Эрст өлгәтә зургударн тадна сананд орхв" гиҗ бичсн шүлгнь ода маднд орта болҗ медгднә. Давсн җилин август сард үүрмүднь Бован бәәсн герин хаҗуһин ик эрст көвүнә санлд нерәдҗ зургинь зурв. Баһ наста зурач Анри Давыдов үүрмүдтәһән зурсн зургт Бова теңгрт үүлн дунд цервҗәх болҗ медгднә. Сансрин холас төрскн һазрурн, эңкр эк-эцкән, өөрхн үүрмүдән җөөлн хәләцәр харвсн болна. Тиигәд эрс деерк зургар үүрмүдтән эн ирв. Зургиг зурад дуусчаһад, эдн Бован шүлгүдиг дәкнәс сергәҗ умшад, ямаран цецн үгмүд бичсинь, җирһлдән кесг керг
күцәхәр адһҗасинь үзҗ, дәкнәс чееҗдән орулв. Кесн кергнь, үүрмүд тустан өр җөөлн седклнь герл болҗ, эн һазрт үлдсн үүрмүдиннь чееҗиг девтәв.
Николай Джамбуловичин тодлсар, Бова көвүг бичкнәснь авн меддг бәәсмн: бичкдүдин зурлһна школд терүг дахулҗ одад, шүүвриг тер яһҗ өгсинь тодлв. Школын директор В.Хахулин кабинетднь бәәсн толһаг зуртха, гиҗ көвүнд даалһвр өгв. Бова тер толһаг цаг зуур оньган өгч хәләһәд, хойр эргәд йовчкад, цаасн деер зурад, мел зург цокснла әдл, төв кевәр зурсинь директор таасад, школд орулҗ авсмн. Зурачнрин школыг Бова йилһән сән темдгүдтәһәр төгсәсмн. Сурн бәәҗ кесг һәәхүлд орлцҗ, дипломсар мөрәлгдҗ йовсмн.
Бован зурсн зургудын һәәхүл тавн җил хооран Келн-улсин музейд үзүлгдсн билә. Хурц хәләцтә, шин тоотыг үздг, тер шинрлтсиг үзүлҗ чаддг билгинь әмтн, наснь ахр эс болсн болхла ямаран ик билгтә зокъялч Хальмгин зурачнрин ниицәнд немгдх бәәсн гиҗ санцхав.
Бичкн зурачнрин школд терүг сурһҗ йовсн багшнь Д. Сангаджиева көвүн занятьдан цуһараһаснь түрүлҗ ирәд, кичәлд кергтә тоотыг белдәд, цугтад эвтә болтха гиһәд килмҗ һарһдг бәәсинь тодлв. Зурлһна эрдмиг Бова арднь орҗ дасчасмн, кергтә болхла өдр болһн ирәд, зурлһна класст зурад, кесг давтад, даалһвриг күцәдмн. Тиигәд дасчах эрдмдән ик оньг өгчәхинь үзсн үүрмүднь бас арднь үлдшгоһар шундмн. Энүнлә хамдан сурчасн көвүд цугтан
күцәмҗтә улс болв. Өмнән күцл тәвәд, залхурлго уралан зүткдгиг Бован җирһлин үлгүрәс дасх кергтә, гиҗ баһчудт Делгр Владимировна келв.

Итклтә үр

Седклтә болн седвәртә эн көвүнлә өсҗ-боссн үүрмүднь ода күртл Боваг тодлна, җирһлдән терүнлә бийән әдлцүлҗ тер иигҗ үүлдх билә гиҗ санҗ, үүлдҗ йовна. Җирһлднь түшг болҗ, кергтә болхла адһад күрч ирдг, цаглань селвг өгч, уралан хамдан дахулдг үүрнь мел эднә өөр йовх болҗ эднд медгднә.
Келхәс, эн асхн соньнар эклв. Элстин "Брейк-дансин" клубд ордг баһчуд һардачтаһан ирәд, өдгә цага би биилҗ, санлын асхиг секв. Түрүнксиннь тоод брейк-данс бииг Элстд дасхсн,
үүрмүдән дахулҗ биилҗ йовснь Бова Цеденов бәәсмн. Тегәд терүгинь тодлад, терүнә нернд марһа кенә, хәләврмүд бүрдәнә. Тер мет граффити зурдг, хип-хоп баһчуд дунд тархалһнд, спортар күүкд-көвүдиг соньмсуллһар, тууҗин медрл дасч авхд дөң болдг бәәсинь болн нань чигн баһчудын үүлдвр күцәлһнд Бова ик дуртаһар болн седвәртәһәр орлцҗ йовсинь тодлҗ, таңһчин спортын болн баһчудын политикин министр Дорҗ Шикеев келв. МАРХИ-д 1-ч курсасн авн сурһулярн болн олна үүлдврәрн йилһрсн көвүг иргчдән институтын нер дуудулх оютн гиҗ уралан йовулх бәәсинь нертә юрист И. Алжеев темдглҗ келв.
үнн цаһан седкләсн үүрмүднь Дава Котинов, Санал Чимидов, Давид Баринов тодлврин үгән келҗ, эднә җирһлд иим үр көвүн бәәснь ик кишг болҗахинь темдглв. Келн-улсин театрин режиссер болн актер Алексей Сарангов Бован төрскнч седклинь темдглҗ, шүлгән умшад, ду дуулв. Бован санлд "Торһа" гидг дун соңсгдв. Терүг Элстин искусствин колледжин һурвдгч курсин оютн Б.Бадмагаряева дуулв. Эн колледжин оютн Нарн Кортунов орс ду дуулҗ, сергмҗ үүдәв.
Көвүнә эцкнь Александр Цеденов эн асхнд ирсн улст ханлтан медүлхләрн, көвүнә санлын асхнд белдҗәсн цагла кесг улсла харһад, Бован тускар соньн кесг тоотыг медҗ авснаннь тускар келв. МАРХИ-н 1-ч курс төгсәһәд ирсн көвүн амрлһнд ирәд, шоферин курст орад сурв. Спортар соньмсад, бийән, цогцан батлхар шунв. әәрмд одхар белдҗәсн болҗана. Маши йовулдг дасчаһад, хамдан сурчасн күүкд улст нөкд болад, хаалһд зеткр учрашгон төлә яһҗ йовх кергтәг кесг давтулҗ дасхсн бәәҗ. "Зеткр учрхла, таднд күн дөң болшго. Тегәд тиим юмн бичә учртха гиһәд, цугинь сәәнәр дасч автн гиһәд иткүләд, дахулад дасхсн бәәҗ. Дәкн нег өрк-бүлд көвүнь ЕГЭ өгх кемд гемтәд, икәр зовҗахлань, Бова терүг дөңнәд, дахулад, шүүвртнь орулад, селвгәрн дөң болад, өөрнь урмд өгәд,
шүүврән өгхднь туслсиг ханлттаһар тодлна. Тиим нань чигн үлгүрмүдиг ода ирҗ медҗ авснаннь тускар Александр Юрьевич келҗ өгв. Олн зүсн юмиг дасч авхар адһҗаснь ода ирҗ медгдҗәнә. Җирһлнь ахр болхиг дотрасн медҗәсн болхий!?
Күнд бәәдл учрхла әәлго харсад, нөкд болдг төләдән Бова Цеденов хальмг күүкдиг аля-азд
көвүдәс харсад әмнәсн хаһцсмн. Арвн йистә көвүн ик җирһлд экләд орҗах байрин кемд бәәсмн. Болв хаҗһр йовдл үзхләрн эрк биш орлцдг заңта көвүн тиигәд эрт өңгрснь һундлта. Билгин олн зүсн халхар эрдмән үзүлҗ йовсн, медрлтә болн төрскнч седклтә үүриннь санлыг мөңкинд үлгүр болҗ үлдтхә гиһәд үүрмүднь, нань чигн баһчуд, ут-тоодан хойр зу һар күн һаран тәвсн эрлһ Элст балһсна хургт орулҗ өгсмн. Депутатнр теднә эрлһиг дөңнәд, йисдгч микрорайона нег бульварт Бова Цеденовин нер зүүлһх болҗ шиидв. Хальмгин йоста баатрин герлтә дүр оньдин әмтнә седклд үлдхнь маһд уга.

Галина ХЕЙЧИЕВА