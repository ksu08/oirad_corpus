Хальмг шатр
25-12-2018, 09:46 
Кезәнә шатр ик- бичкн уга нааддг бәәсмн. XIX зун җилин эклцәр хальмг нүүдл һазр төгәлҗ йовсн номт-шинҗләч В.Бергмана бичсәр, шатрт баячуд, гелңгүд болн эгл улс чигн дурта билә. 1852 җилд мана һазрт ирсн орс этнограф П. Небольсин иигҗ бичсмн: "Хальмгудын хамгин тааста наадн - шатр".
Шатр наадлһна кемд хальмгуд гүн ухаһан медүлдг бәәсмн. Нер һарсн орс шатрч Александр Петровин тодлврт иигҗ келгдҗәнә: "1821 җилд нанд генерал Паскевичлә таньлдх арһ учрла. Тер хальмг нойнла шатр наадҗ. Җирһлдм түрүн болҗ тиим күчтә шатрч харһв гиҗ хальмгин тускар эн келлә".
Шатр олн дунд өргәр тархгдсмн. Хальмг улст иим үлгүр бәәнә: "Шатр нааддг даслһнд алтн чигн харм биш". Хальмг шатр эврә келн-улсин зокалмудта. Теднә нерәдлһн, кев-янз мана нүүдл улсин бәәдл-җирһл, авг-бәрц, авъяс-заңшал медүлнә. Келхд, "король" хальмгаһар "хан", энтн алвтын үзмҗтә эзн, олна алдр үүлдәч болҗана. "Ферзь" - "берсн", энтн цергә хувц-хунрта, зер-зевтә һардач. "Слон" - "зан". Хальмгуд дөрвн зүсн мал, тер тоод темә, өскнә. Зан (слон) хальмгудын бәәдл-җирһлд олзлгдхш. Тегәд мана шатрт энтн "темәнд" сольгдсмн.
"Ладья" - "тергн". Кезәнә хальмгуд цуг тоотыг тергәр зөөдг бәәсмн. Энтн ода чигн малчнрт ик тусан күргнә. "Пешки" -"көвүн". Хальмгуд бичкн шатриг (пешки) хошт бәәх дала малмудла дүңцүлдг бәәҗ. Болв эдн энүг "көвүн" гиҗ нерәдҗ. Мана өвкнр шатриг әрүнәр хадһлдг билә. Тедн терүг булар кесн түңгрцгт тәвдг бәәҗ.
Шатрин бетк (шахматная доска) моднас кегддмн, терүг хальмг зеегәр кеерүлдг бәәсмн. Кезәнә шатрин фигурмуд хамгин үнтә моддас, яснас, өврәс кегддг билә. Эдн цуһар художественн кев-янзта болдмн.
Хальмг шатрт "хан" йир шунмһа. Болв мана шатрт "хаана" рокировкин зокал уга. Эн шатрин беткин 8-ч горизонтальд ямаран чигн һурвн позицас йовх арһта болҗана. Хальмг шатрт бәәх 8 "көвүнәс" (пешки) зуг негнднь горизонтальн татас дамҗад, эврә ормасн көндрәд йовх зөв өггднә.
Мана шатрт цаһан фигурмуд эркҗән уга цаһан клеткд тәвгднә, хар фигурмуд -хар клеткд. Энтн дорд үзгин улсин хәләцлә ирлцнә.
БОСХМҖИН Валентина