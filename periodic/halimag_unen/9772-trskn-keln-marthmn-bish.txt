Төрскн келән мартхмн биш
22-05-2019, 11:53 | Таңһчин зәңгс » Сойл
Хальмг келн-мана зөөр гиҗ келнәвидн, өвкнрин үлдәсн тер чилшго уурхан саңгиг бидн мартх зөв угавидн. Тер җисәг олн әмтн өргәр дөңнҗәнә, келән, сойлан босхх седкл бәәхлә, тер күслдән бидн цугтан эрк биш күрхвидн.
Тиим төрскнч көдлмшиг одахн таңһчин Толһачин медлд бәәх хальмг кел делгрүллһнә олна Хүүвин, сурһуль-эрдмин болн номин министерствин медлин хальмг кел өргҗүллһнә Цутхлңгин болн «Хальмг келн» олна саңгин седвәрәр эклв. Тиим кевәр әрәсән Федерацин олн келн-улсин төрскн кел хадһллһна болн делгрүллһнә туск РФ-н Президентин зәрлг бас күцәгдҗәнә.
Төрскн келнд болн сойлд нерәдсн иим учр-утхта түрүн керг-үүлдвр май сарин 18-д болв. Энүнд Элстин 8-ч микрорайона 9-ч болн 7-ч гермүдт бәәдг әмтн орлцв. Эднә харһлтыг «Хальмг келн» саңгин ахлач болн «Зултрһн» ансамблин һардач, көгҗмч болн композитор Борис Уджаев секв. Хойр герт бәәдг әмтнд нерәдсн йөрәлән хальмгаһар келҗ эднд болн эднә өрк-бүлмүдт улм хамцу-ниитә бәәдл, хөв-кишг дурдҗ, иим олна керг-үүлдврт улм шунлттаһар орлцтн гиҗ темдглв.
Дәкәд Бурхн Багшин алтн сүмин лам Шираб Дорҗ йөрәҗ иим олна ик керг саалтг-боомтг угаһар күцәгдәд йовтха, мана таңһчд әмтн сән-сәәхн бәәтхә гиҗ ном умшв. Тер мет Элстин болн Хальмгин орс шаҗна епархийин элч, эцк Юрий иим сән учр-утхта олна керг хальмг болн таңһчд бәәдг нань чигн келн-улсин кел болн авъяс делгрүллһнд ик нилчән күргәд йовтха, авъясан болн сойлан эрк биш баһчудтан медүлҗ дасхҗ йовх кергтә гиҗ йөрәв.
Цааранднь «Зултрһн» ансамблин дуучнр «Бичкн арлын хулснь» гидг ду дуулв. Дәкәд таңһчин Толһачин медлд бәәх хальмг кел делгрүллһнә олна Хүүвин ахлачин дарук Арслан Санджиев ирсн улст болн Борис Уджаевд эднә керг-үүлдврин эклцнь күцәмҗтә болтха гиҗ йөрәв. Дарунь таңһчин инвалидмүдин организацин ахлач Валерий Решетников балһсна цуг гермүдт тиим нәр –наад кеҗ болҗана гиҗ селвгән келв. Дәкәд хойр герин инвалидмүдт спонсорин өгсн белг бәрүлҗ өгв.
-Мана 9-ч тойгта гер удл уга 38 җилин өөнән темдглх, 8-ч микрорайонд түрүн гермүдин тоод тосхгдла, манад эмчнр, залһлдана халхин көдләчнр, багшнр болн нань чигн эрдмтә улс бәәнә, цугтан шунлтта олна кергт орлцдг улс. үлгүрнь Галина Чимидова- залһлдач, Борис залунь бас эн халхд көдлнә, ода көвүнь ирҗ эк-эцкин кергинь цааранднь күцәҗәнә,- гиҗ 9-ч тойгта герин советин ахлач Нина Васильевна Мукабенова келв.
Тер мет 7-ч герин комитетин ахлач Байрта Дубровина олна кергт күцәмҗ дурдҗ, эднә герин әмтн цааранднь улм шунмһаһар хальмг келнд нерәдсн үүлдврт орлцх гиҗ темдглв. Нәәрт энүнә күүкнь Виктория орлцад хальмгаһар шүлг умшв, тер мет Байр Хечиева, 18-ч тойгта школын сурһульч, «Бичә мартый» гидг шүлг бас умшв.
Хойр герин 6-та, 7-та бичкдүд чигн төрскн келән яһҗ меддгән үзүлв. «Зултрһн» ансамблин артистнр «Ээҗин хаша дотр» гидг ду дуулхла эдн ямаран аһрусна тускар дуулҗахинь келҗ өгв. Ирсн әмтн ик бичкн уга цугтан хальмг би биилв, тиим кевәр әмтнә шунлт нәр гүргүдән орсн кемлә зөвәр өсәд бәәв. Саратовск гармуль татад, «Зултрһна» хореограф, РФ-н сойлын ачта көдләч Александр Басанов эднд урмд өгәд бәәв.
Хам-хоша бәәсн әмтн чигн ансамблин артистнр «Ялухаг» дуулхла бас соньмсад бичкдүдтәһән күрч ирв.
Тер мет Элстин 1-ч тойгта ДШИ-н багш Хасыр Чогнунов Төрскән харсгч Алдр дәәнд орлцсн салдсмудт нерәдсн, эврән үгинь, көгҗминь бичсн дууһан орсаһар дуулхла цугтан бас оньган өгч соңсв, сәәхн баритон дунь әмтнә седклинь авлад бәәв. Эн керг-үүлдвриг Борис Уджаевла хамдан «Зултрһн» ансамблин артистк, дууч Валентина Менкенова давулв, эдн цуг улсиг орлцулад теднд шаваш хаяд, омг өгәд бәәв.
Тиим кевәр төрскн келнд нерәдсн эн керг-үүлдвр өргмҗтәһәр давв. «Хальмг келн альд болв чигн соңсгдтха» гисн седвәртәһәр эн бүрдәгдҗәнә. Элстин уульнцин болн гермүдин чемпионат гиҗ эн нерәдгдҗәнә. Хальмг келән яһҗ меддгән эдн үзүлх зөвтә. Чемпионат октябрин 20 күртл болхмн. Ода түрүн девсңгнь давхла «Нег-негндән золһҗ ирхмн» гидг хойрдгч кем эклх. Эн саамд 9-ч болн 7-ч гермүд тал талдан уульнцас әмтн ирҗ асхлад хальмг ду дуулҗ, авъясан үзүлҗ, хальмг шүлг умшҗ амрхмн»,- гиҗ чемпионатын йовудын тускар Борис Уджаев келв.
Ашлад балһсна талвңд олна ик фестиваль болхмн. Тиим кевәр шин ик керг эклв, энүнд күцәмҗ дурдхмн.
ТүРВәН һуна