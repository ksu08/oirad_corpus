Берк сәәхн кеерүл
16-03-2017, 17:06 
Элстд бәәдг Екатерина Хуцаева соньн күн
мөн. Эн дуулдг билгтә болдг деерән хальмг улсин амн урн үгин зөөр сәәнәр меднә. Элгн-саднь, үүрмүднь, таньл улс энүг ямр нег нәәрт, хүрмд эрк биш дуудна. Екатерина Лиджиевна йөрәл тәвҗ, ут ду дуулҗ, әмтнд байр-бахмҗ үүдәнә. Дәкәд болхла энтн нәәриг, хүрмиг сәәхн хальмг келәр һардҗ давулдгинь йир ке болна.
Эн күүкд күн һартан өөтә, юм өлгнә, хувц-хунр эврән ишкҗ уйна. Журналд үзсн ямр нег бүшмүд таасгдхла, мел тиим хувц уяд һарһхнь юмн биш. Хамг юмн ховр цагт өөрхн улстан дурта хувц-хунринь уйҗ өгдг билә. Сүл җилмүдт Екатерина Лиджиевна хөөнә ноос, ямана бул эд-бод кеһәд, утц ээрәд, дулан өөмс, беелә, махла, альчур, тер мет күлт, бүшмүд чигн күүкдтән, ачнр-зеенртән өлгнә.
Екатерина Лиджиевна олн дундас ончта авг-бәрцәрн, кеемсг хувцарн онцрҗ йилһрнә. Толһадан өвәрц тиирцг өмсхдән, ке-сәәхн ик сиик, билцгүд, күзүндән келкәтә кеерүл зүүхдән дурта. Эннь орта юмн, яһад гихлә кесгәс нааран Екатерина Лиджиевна күүкд улсин кеерүл эврән кеҗ, цугтаднь өврмҗ болна.
Кезәнә мана өвкнр ишкә герәр төгәләд нүүдг цагтан эврәннь эрдмәрн орчлңд юн бәәнә терүг дуралһад, өвснә бүчр, зүрк, эмәл, көвч, хөөнә эс гиҗ моһан толһа дуралһад кеерүл кеһәд эдлҗ йовсн һарин эрдмтә улс бәәсмн. Түүшң Екатерина Лиджиевна ямр нег юм дуралһад, сиик, буһу, күзүндән зүүдг кеерүл кенә. Келхд, бамб цецг дуралһад кесн берк сәәхн кеерүл энүнд бәәнә.
Өдгә цагт ачта амрлһндан бәәсн бийнь хара сууҗ болхш гинә. Шишлң лавкст үнтә чолу хулдҗ авад, дәкәд кеерүл келһнд кергтә болдг төмр хамг тоот немәд, эврә дурарн, эврәннь седкләрн олн зүсн кеерүл кенә. Дәкәд болхла лавкст хулдгдҗах белн сиик, келкәс, буһу үзхләрн,тер дарунь ямаран кеерүл яһҗ кехнь уханднь орна. Ямр нег сиик цуцлад, оңданар кеһәд, аштнь санҗлһ сиик болҗ һарна. Дәкәд болхла келкәс хулдҗ авад, терүг цуцлад, талдан өңгтә чолу немәд, нег әдл кев-янзта һурвн кеерүл: сиик, келкә болн буһу кенә.
Төмрәр кесн санҗлһ болн үнтә чолу негдүләд сиик кехдән дурта. үлгүрнь, шар өңгтә төгрг оникс чолуг болн цаһан мөңгәр заныг дуралһҗ кесн кеерүлиг негдүлҗ, ончта сәәхн сиик болҗ һарв. Ут хамран деегшән өргсн зан ут наста, эрүл-дорул бәәтхә, көдлмштән өөдләд йовтха гисиг медүлҗәх темдг. Тер мет сәәхн үнтә чолуг болн тод бичгәр маань бичгдсиг дуралһад кесн төмр кеерүл ниилүләд, кецү сәәхн санҗлһ сиик болҗ һарна. Иим сиик зүүсн күүкд күүнд юн чигн харшлт болшго гиҗ сангдна. Олн зүсн өңгтә чолуг негдүләд, утцнд келкәтә кеерүл чигн кенә. Екатерина Лиджиевнан кесн берк сәәхн кеерүл әмтнд йир таасгдна. Тегәд чигн таньл-үзл улс энүнә сиик, келкә, буһу чигн бийдән эс гиҗ элгн-садндан белглхәр хулдҗ авна. Эннь медгдҗәнә, юңгад гихлә мел иим кеерүл зүүҗ йовх талдан күн харһшго.


А.Оконован цоксн зург