Ээҗин сурһмҗ өгчәх туульс
10-11-2018, 09:26 
Бичкдүдин делкә эврә ончта, эврә өвәрцтә. Терүг шинҗлҗ медхин төләд ик билг, у делгү седкл кергтә. Мел тиим у-өргн седклтә, сарул чееҗтә улсин негнь Элстд бәәдг Ольга Цебекова-Бембеева мөн. Шидр Ольга Дорджиевна бичкдүдт нерәдҗ үүдәсн "Эҗины - бабушкины подСказки" гидг дегтр Москва балһснд барас һарв.
Ольга Дорджиевна Цебекова-Бембеева (Цевгин-Бембин Ока) Элст балһснд төрсмн. Балһсна дундын 17-ч тойгта дундын школ төгсәснә хөөн Элстин кооперативн техникумд сурһуль сурсмн. Хөөннь Хальмг государственн университетин филологическ факультет төгсәсн болдг.
Ольга Дорджиевна өнр өрк-бүлд, зурһан ах-эгч дунд, өссмн. Эцкнь Төрскән харсгч Алдр дәәнд орлцҗ, орн-нутган зөрмг кевәр харсҗ йовсмн. Болв 1944 җилд цуг хальмг дәәчнрлә әдл цергәс буулһгдҗ, Широклагур йовулгдад, зовлң үзҗ, күчр-күндиг дааҗ һарсмн. Тегәд дааҗ һарсн дән, Широклаг энүнә эрүл-мендд мууһан хальдасн болдг. Эн дару-дарунь гемтәд бәәдг билә. Отхн күүкнь Оля шинкән негдгч класст орхар белдҗәсн цагт эцкнь гемин зүүләр сәәһән хәәҗ одв. Экнь дәкҗ хәрд һарлго, долан үрән һанц һарарн өскв. Күүкдән өскәд-босхад, сурһуль-эрдм дасхад, җирһлин хаалһд орулв.
Ода Ольга Дорджиевна һурвн үртә хөвтә эк, килмҗтә ээҗ. Күүкдтән, ачнр-зеенртән нүдн-амн болҗ, эдндән дөң болна. Бичкдүд туульст дурта болдг. Тегәд туулин авцар ямр нег төрәр цәәлһвр өгхлә, наадар дамҗулад, наадна эв-арһ олзлхла, күүкд амрар меднә, сәәнәр тодлна. Өдгә цагин бичкдүд гаджетмүд олзлад, терүнә үлмәд орҗана. Эврәннь бичкндк цаган тодлхла, күүкд өдрин дуусн цевр аһар киилҗ, һаза өдртән гүүһәд нааддг билә. Ольга Дорджиевна туульс үүдәҗ, бичкдүдиг эн му авг-бәрцәс гетлүлхәр седнә. Ямаран чигн керг-үүл күүнә заң-бәрцднь үлмәһән хальдана. Бичкдүд ямр нег керг-үүләр соньмсхла, тернь хөөт цагт күүкдин заң-бәрцинь батруллһнд, хөвднь чигн нилчән күргнә.
Туульс учр-утхарн болн урн келнә янзарн бичкдүдин ухан-тоолврт өөрхн, амр үүдәврмүд, тегәд амн урн үгин эн янзиг олзлҗ бичсн үүдәврмүд күүкдт тааста, зокаста болна. "Эҗины - бабушкины подСказки" дегтрт үзгүд, герин хамг тоот, шовуд, аңгуд, модд, Сар болн Панр чигн әмтә киитә болсн кевтәһәр ухалҗ болн күүндҗ чадна. Эдн көвүд-күүкдт ямаран чигн бәәдл-җирһлин йовдлмудла харһсн кемд яһҗ бийән бәрхин туст сүв-селвг өгч, уха заана. Бичкн умшачнр оньган өгч умшад, медрл авна.
Хураңһу дөрвн әңгәс тогтна. Чикәр бичлһнә туск төрәр туульс орс келнә туст зокалмуд тодлҗ авхднь нөкд болна. Тер мет бийән цевр-цеерәр бәрлһнә туск селвгүд өггднә. Дегтр уха заана, буру йовдлмудас саглулна, ах улсин селвгүд төртән авх кергтә гисн сурһмҗ өгнә. Хальмг амн урн үгин зөөр эн дегтрт орулгдсинь ончта болв.
Бичкдүдт медгддгәр бичнә гисн амр төр биш. Болв түүрвәч бичсн тоотарн күүкдин заң-бәрцин өвәрцинь сәәнәр меддгән иткүлҗәнә. үүдәврмүднь бичкдүдт медгдм, амр болн төв үгмүдәр бичгдсинь темдглх кергтә.
Бичкн умшачнран Ольга Дорджиевна бәәдл-җирһллә, орчлңгин, йиртмҗин олн зүсн бәәдллә үүдәврмүдәрн дамҗулҗ таньлдулхларн, теднд сурһмҗан өгчәнә, ухан-тоолвринь болн күслинь урмдулгч сүв-селвгән өгнә. Эн туульс чигн учр-утхарн болн янзарн тиим чинр зүүҗәнә. Түүрвәч бичкдүдт бийән бәрлһнә, кеҗәх көдлмштән седклән өглһнә, эврә даавран медлһнә авг-бәрц сурһмҗлҗана. Хураңһуд хальмг цецн үлгүрмүд орулгдҗ. Тедн бас бичкдүдт медхд соньн болх. Эн дегтр бөдүн улсиг чигн соньмсулхмн.
Маргарита АРЗАЕВА