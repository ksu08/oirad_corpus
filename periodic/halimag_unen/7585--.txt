Нег-негндән эңкр болтн
20-03-2018, 10:17 
Би эврәннь бичкндк цаган тодлнав: давсн зун җилин 60-ч җилмүд билә. Эк-эцкмдн цаһан седклтә, үрндән цань уга дурта, ямаран чигн хар санан уга улс - йирин советск өрк-бүл. Мини экм ик нүдтә, атхр хар үстә, сәәхн күүкд күн билә. Дууһан чаңһаһад мадн тал хәәкрснь нам тодлгдхш, йир номһн, төвшүн, һольшг сәәхн заңта күн болдмн. Сиврәс авч ирсн юм уйдг шар өңгтә подольск машинк манад бәәдг билә. Экмдн тер машинкәр маднд хувц-хунр, герин өлг-эд уйдг билә.
Маднла бәәсн көгшн ээҗмдн 90 нас наслад сәәһән хәәв. Ээҗин сурһмҗ эндр күртл мартгдхш. "Хулха бичә кетн, худл бичә келтн, бузр үг бичә келтн - энтн килнц. Теңгр нүдтә, килнц угаһинь хәәрлдмн. Хар саната, ховдг седклтә улс аштнь зовлң эдлдмн. Күүнд му бичә кетн, арһта болхла нөкд болтн, көгшн, уга-яду улст килмҗән тусхатн, бичә өөлүлтн", - гиһәд маднд, ачнртан, даңгин келдг билә. Насн-җирһлиннь хаалһдан мадн ээҗиннь өгсн сурһмҗиг күцәҗ йовнавидн.
Эк-эцкмдн кесг җилдән мал өскәд, зуни һаң халунд болн үвлин киитнд көдлсн улс. әмтнлә хот-хооларн, бәәсәрн хувалцад, нег- негән хәләһәд бәәх сурһмҗ маднд өгдг билә. Эк-эцкмдн цуг хальмгудларн хамдан Сиврт күзүцүһән зовлң үзсмн. Өлниг, киитиг, дорацуллһиг - цугинь дааһад һарсмн. Кедү зовлң үзв чигн эдн өр җөөлн, цаһан седклтә улс билә. Сиврин түрү бәәдл-җирһлин тускар маднд келҗ өгдг билә. әмтн хоорндан ах-дүүһинәр бәәсн төләдән цугинь тесҗ чадв гидг билә. Нег цагт эцкм заһсчар көдлв. Селәд өмсдг хойрхн шалврта бәәҗ. Уга-яду үүртән сана зовад, нег шалвран белглҗ, тедү дүңгә цаһан седклтә күн билә гиҗ эцкимдн таньдг әмтн келнә.
Өдгә цагт болхла, зәрм улс ээҗ-ааван көгшн улсин Герт орулна. Теднә ик, хойр давхр гертнь эк-эцкднь орм күртхш. Тиигчкәд сард нег хая ирҗ золһна. Сәәһән хәәхләнь цогц деернь бумб тәвцхәнә. Ю хәәҗ? әмд деернь килмҗән тусхаһад хәләхнь яһна! Көндә седклтә үрдт зарһч болхар бәәхшив. Зуг мана җирһлд учрдг иим йовдл үзхнь тагчг бәәҗ болхш."Эк-эцкән күндлхлә - эврә насн утдмн" гиҗ әрүн бичгт келгднә. Эн Бичгт Ноеминь күүкд күүнә тууҗин тускар келгдҗәнә. Эн күүкд күн герин эзтә, хойр көвүн-бертә бәәҗ. Залунь, хойр көвүн өңгрхлә, эн Орфа болн Руфь берәчүдтәһән үлднә. "Нә, та хойр ода эк-эцкүрн хәртн", - гиҗ Ноеминь хойр берән үмсәд келв. Берәчүднь чишкәд ууляд келцхәв: "Уга йовшговидн. һурвулн тана улсур хәрү йовхмн". Ноеминь хар һуйр яста, берәчүднь моавитян яста бәәсмн. Хадм экнь берәчүдән хәрү герүрнь йовулхар шиидв. Орфа хәрх болв, Руфь хадм эктәһән үлдв."Би таниг һанцараһитн үлдәшгов, бичә намаг көөтн. Хамаран болв чигн таниг дахнав. Тана бәәдг һазр мини һазр болх. Тана улс - мини улс болх. Тана Бурхнд зальврад бәәхүв. һанцхн үкл мадниг салһх", - гиҗ Руфь хадм экдән келсн болдг. Ноеминь бериннь бат седвәр медәд, эк-эцкүрнь йовулхар седдгән уурв. Хадм эк бер хойр хоорндан йир эңкр билә. Тиигәд нег-негндән нөкд болад эдн бәәцхәнә. Цаг давад, хадм экнь бердән зөвтә кү олад, залунаннь элгн-саднд мордулна. Көвүн төрхлә, медәтә күн теңкән уга байрлад, ачан мет таалад өскнә.
Мини тоолврар, кемр цуг хадм экнр берәчүдтән дурта, эңкр болхла, цуһар хөвтә улс болх билә. Мадн нег Бурхна евәләр бәәдг улсвидн. Тегәд керл-цүүгә татад керг уга. Җирһл гисн юмн нег агчм мет. Нег-негндән килмҗән тусхатн, нег-негән күндлтн. Цуһар хөвтә кишгтә болтн.
Надежда АНДРЕЕВА