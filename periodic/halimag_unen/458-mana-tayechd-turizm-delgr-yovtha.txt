Мана таңһчд туризм делгрҗ йовтха!
26-09-2014, 19:51 | Таңһчин зәңгс
Сентябрин 27 - д бидн туризмин нарт делкән өдр темдглнәвидн. Олна эн сән өдрлә эн халхин көдләчнриг таңһчин Толһач Алексей Орлов йөрәв. «Мана таңһчин социальн- экономическ делгрлтд туризм җил ирвәс улм ик орм эзләд йовна. әрәсән, талдан чигн кесг тивин миңһәд элчнр мана таңһчд ирҗ хальмг улсин тууҗла, сойлла, өдгә цагин бәәдл-җирһллә таньлдхар седнә, мана йиртмҗин ховр тоотыг үзх күцл тәвнә.
Тегәд чигн туризм республикин экономикин, сойлын төлә аһу ик чинр зүүҗәнә. Эн халхин делгрлтд ик нилчән күргҗәх цуг көдләчнрт ханлтан өргҗ улм ик күцәмҗ дурдҗанав», - гиҗ йөрәлин бичгт келгдҗәнә.
Тер мет эн сән өдрлә олн улсиг таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов йөрәв.