Таңһчин Толһач нер туурсн хөөчиг йөрәв
04-07-2017, 15:02 
Хальмгтан бәәтхә әрәсәд нер һарсн хөөч, Хальмг Таңһчин күндтә иргн Василий Манджиевич Очиров 85 җилин өөнән темдглв. Күч-көлсәрн, олна төлә үгән өргҗ
үүлдҗ йовсн эн күүнә өрчиг "Күндллһнә темдг", Күч-көлснә Улан Тугин, Октябрьск революцин, Ленинә орденмүд кеерүлнә. Күч-көлсндән даңгин өөдән күцәмҗ бәрдгинь СССР-ин ВДНХ-н күрл мөңгн болн алтн медальмүд медүлҗәнә.
Тоомсрта олна үүлдәч, өрк-бүлиннь ачта толһач, эңкр аваль, күндтә эцк, килмҗтә аав Василий Манджиевич Очиров ик байрин бәәдлд хамдан көдлҗ йовсн үүрмүдән, нег насна улсан, элгн-садан, өңг-үүрән цуглулҗ, ик ширә эргҗ сууһад, йөрәлин дүүрәнд багтв.
Өрүн дөрвн часла дассн авъясарн хөөдән теегт һарһҗ идшлүләд, Василий Манджиевич цуг кергтә заавран өгснә дару хотл балһснур байрин сүүр болх һазрур ирв. Арвн негн часла Хальмг Таңһчин Толһач Алексей Орлов нертә хөөчиг ончта өөнләнь йөрәҗ, күч-көлсинь өөдәнәр үнлҗ, баһчудт үлгүр болҗ йовхинь зааҗ келснь ик урмдта болв.
Хальмг Таңһчин Улсин Хуралын (Парламентин) Ахлач Анатолий Козачко Василий Манджиевичиг йөрәһәд, СССР-ин Деед Советин депутатнр болҗ үүлдҗ йовсн кеминь тодлад, Улсин Хуралын күндтә диплом бәрүлҗ өгв.1991 җилд Василий Манджиевич таңһчдан түрүнкнь болҗ фермер болсмн. Шин эн кергт орхднь тиигхд таңһчин правительств толһалҗасн Баатр Михайлов селвг өгсн билә. Өөнин эн асхн Баатр Чимидович нертә хөөчд Хальмгин Геройин өөдән нериг зүүлһх кергтә гисн селвг орулв. Таңһчин Олна палатын ахлачин дарук Лидия Лебедева энүг дөңнҗ, ачта хөөчиг үнн седкләсн йөрәв. Орн-нутгин Хүүвин депутат Марина Мукабенован илгәсн йөрәлин суңһуг умшгдв. Таңһчин селәнә эдл-ахун министр Баатр Болаев, күч-көлснә ветеран Николай Кичапов, Хальмг госуниверситетин ректор Бадм Салаев, Хальмг Таңһчин сойлын ачта көдләч Иван Басангов, олн нань чигн улс Василий Манджиевичиг үнн седкләсн йөрәв.
Эн сүүрин нег сән ончнь Василий Манджиевич байринь хувалцхар ирсн күн болһна тускар, теднә үүлдврин тускар бүлән үг келҗ, цугтаднь цецн ухата ах күүнә үлгүр үзүлснь йир ке болн таалта болв.

ҖИРһЛИН Кермн