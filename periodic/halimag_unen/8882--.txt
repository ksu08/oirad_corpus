үвлин кемд көдлхәр белдҗәнә
06-10-2018, 09:43 
Одахн, октябрь сарин 2-т, "МРСК Юга" ПАО-н (Россети компаня багмудын медлд орна) Хальмг филиал 2018-2019 җилин намрин-үвлин кемд көдлхд белн болсна туск акт авсн болдг. Компань ик дааврта кемд белдлһнә цуг техническ болн бүрдәмҗин керг-үүлдврмүд күцәсиг эн документ иткүлҗәнә.
Намрин-үвлин кемд Хальмг филиал белн болсна туск акт бичүлснә урдаснь ик чинртә көдлмш кегдсмн. Эннь электрокүчәр тетклһнә кергиг улм икәр өөдлүлх күслтәһәр һоллгч производственн программс болн дәкәд немр керг-үүлдврмүд күцәсн болдг. МРСК Юга Хальмг филиалын специалистнр 2 миңһ һар дууна электрокүчнә линийсин, 500 һар трансформаторн пунктсин ясвр кесмн, 15,5 га аһарин линийсин харҗах зонмудыг цеврлсмн.
"әмтиг болн предприятьмүдиг ицгтәһәр, даавртаһар электрокүчәр тетклһн энтн мана һол күсл, һол керг мөн. Компаня Хальмг филиал авсн документ ясврин программин цуг керг-үүлдврмүд күцц кевәр болн өөдән үзмҗтәһәр күцәгдсиг, үвлин кемд эдләчнриг тасрхан угаһар электрокүчәр тетклһнә төлә маднд цугнь бәәхиг иткүлҗәнә",- гиҗ "МРСК Юга" ПАО-н генеральн директор Борис Эбзеев темдглв.
Аюл учрхла олзлх оборудованя көрң бәәнә, зеткртә йовдл учрхла 14 дизельн болн тосн-түләһәр көдлдг станцс белн. Көдләчнрин әәмшг уга бәәдл теткхин төләд киитн таалд күцәдг көдлмшин ончин тускар цәәлһвр өггдв, кергтә дамшлтын занятьс бүрдәгдв. Цуг көдләчнр киитнәс гетлүлдг онц эв-арһар болн шишлң хувцар теткгдв.
Күүкдән асрдго улс
засгла харһна
Одахн Элстд үрндән алимент өгдго залу зарһин приставмудас терзәр һарад зулхар седв. Эн йовдл балһсна 1-ч микрорайонд бәәх общежитьд учрв. Эн 35-та залу хө мөстә үрнәннь тускар мартҗ, дөң болҗахш. Аштнь алиментин 70 миңһн арслңга өрн хурҗ. Залу хойрдад гер авч, гергтәһән балһсна общежитьд бәәдгчн. Элст балһсна зарһин приставмудын 2-ч тойгта әңгин көдләчнр энүнә хайгар ирәд, хораһиннь үүдинь цокхла, залу терзәр һарад гүүхәр седв. Болв приставмуд ямаран ааль һарһхинь медәд, саг бәәҗ, энүг бәрәд авч. Тер өдр бийднь залуг күчәр зарһин приставмудын цергллтүр авч ирв. Урднь эн административн дааврла харһулгдсн билә. Ода болхла энүнә туст уголовн керг-үүл бүтәхин төлә материал белдҗәнә. Темдглхд, эн җилин 8 сарин эргцд алимент өгдго 145 күн административн дааврла харһулгдв, 37 күн - уголовн дааврла.
Маргарита АРЗАЕВА