Орчуллһна цутхлң бүрдәһәр зуралв
20-01-2017, 18:07 
Одахн Хальмг университетин ректор Бадм Салаев инженерн-технологическ (ИТФ) болн гуманитарн факультетмүдин деканмудла болн кафедрин һардачнрла керг-төрин харһлт кев. үвлин шүүврин сессян оютнр яһҗ өгчәхин болн факультетмүдин иргчин тускар энд тодрха күүндвр болв.
ИТФ-н факультетин оютнрин ик зунь шүүврән өгх зөв авв гиҗ декан Валерий Эвиев келв. Шин җил орсна кем күртл цуг зачетмуд өггдв, аштнь сәәнәр сурлһн бүклдән 89 процент тогтав. Шүүвр өглһн январин 23 күртл болхмн. Сәәнәр сурлһна үзмҗиг 90 процент
күртл күргхәр зуралҗана. Федеральн Интернет- шүүврин янзиг олзлҗ 17 сеанс күцәгдх зөвтә, ода деерән 11 сеанс күцәгдсн бәәнә, тиим кевәр үвлин сессин кемҗәнд 11 күн Интернетәр шүүврән өгв.
Харһлтын йовудт профориентацин халхар кедг көдлмшин, дистанционн сурлһна, академическ мобильностин, кадрин мергҗлтиг өөдлүллһнә төрмүд хәләгдв. Болв өдгә цагт хамгин түрүнд инженерн-технологическ факультетин хойр программин аккредитацд белдлһнә үүлдвр күцәх кергтә.
Эндр өдр факультетин үүлдвриг бүклдән шинрүлх кергтә гиҗ ректор Б.К.Салаев заав. Тегәд эндр өдр вузин һардвр факультетин өмн зәрм төрмүд тәвв. Тер тоод ИТФ-н ул деер инженерн классмуд, школын технопарк, инженерин бизнес-школ секх төр тәвгдв. Тернь мел чик шиидвр. Эклц школас авн сурһульчнр университетд ирҗ шин технологийслә, механизмслә, оборудованьла таньлдад бәәхлә, цааранднь инженерин эрдм дасхар седх, шин техниклә тодрхаһар таньлдх, тиигхлә шин машин-техникд, технологийд дурта абитуриентнрин то җил ирвәс өсәд йовхнь лавта.
Хальмг баһчуд дунд билгтә күүкд-көвүд дала, зуг тедниг школмудт, колледжмүдт цаглань илдкәд, техникәр, факультетд дасдг шин эрдмәр соньмсулхла ик туста болх гиҗ келв. Школмудла эртәс нөкцлтдг вуз, факультет билгтә абитуриентнриг олҗ авч, тедниг иргч эрдмәрнь соньмсулҗ чадх. Тер мет Хальмг университетин ул деер "Хальмг Таңһчд инженерн сурһуль-эрдмиг делгрүллһн" гидг төрәр эн җилин апрель сар күртл стратегическ сессь
бүрдәлһнә төр тәвгдв.
Гуманитарн факультетд болсн харһлтд бас үвлин сессийин шүүврмүд болн зачетмуд яһҗ өггдҗәхин тускар күүндвр һарв. Өдрәр сурдг 381 оютнас 379 күн сессьт орлцх зөвән авв, тегәд сәәнәр сурлһна үзмҗнь гуманитарн факультетд хамгин өөдән гиҗ келҗ болҗана.
Ректорин темдглсәр, Хальмг университетд стипендий өгдг саң давсн җил бәәсн 146 сай арслңгас эн җил 148 сай күртл өсв. "Академическ мобильностин" программин кемҗәнд факультетин улм ик то багшнр талдан вузмудт болн орн-нутгудт нөкцлтин көдлмш күцәҗ мергҗлтән чигн өөдлүлҗ чадҗана. Хамгин түрүнд һазадын орна вузмудт Хальмг ГУ-н орс келнә кафедрин элчлтсиг, цутхлңгиг секх күцл тәвх кергтә. үлгүрнь, Китд орн-нутгт болн Моңһлд хальмг номтнр орс келнә цутхлңгуд кесг вузмудт сексн бәәнә. Тер көдлмшән цааранднь күцәх кергтә, тиигхлә хальмг вузин нериг улм олн орн-нутгудт медх. Тер мет англь келнә магистрин программ секлһнә тускар күүндвр болв.
Гуманитарн факультетин ул деер профессиональн орчуллһна цутхлң бүрдәлһнә төр тәвгдв. Орс, хальмг, моңһл, англь, немш, китд талдан чигн кесг келнәс орчуллһна көдлмшиг дигтә-даратаһар бүрдәхлә, тер дамшлт һазадын орна болн хальмг кел даслһнд, мана төрскн келнә уурхан саңгиг байҗуллһнд ик нилчән күргәд бәәх. Энүнә төлә университетд сән ул-сүүр тогтагдсмн, өөдән мергҗлттә специалистнрин ик көрң хоршагдсн бәәнә, ода тер үлү сән тоотыг олзлх цаг ирв.

ТүРВәН һуна