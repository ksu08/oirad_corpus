Бичкдүдин талвң секгдх
10-09-2018, 11:25 
Өцклдүр "Калмыкия" таңһчин зәңгллһнә агентствд "Бурхн Багшин Алтн сүм" Хальмг цутхлң хурлын Санан гелңлә болн "Буйн" гидг олна Ниицәнә гешүн Евгения Сангаджиевала харһлт болв. Санан гелң бичкдүдин талвң удлго секхин тускар зәңглв. Хойр җил хооран Цутхлң хурлын медлд үүлддг "Буйн" гидг олна ниицән күндәр гемтә 24 бичкнд мөңгнә дем күргсмн. Энүнә тускар зәңг тарсмн. Тегәд шалтгта бичкдүдин эк-эцкнр, инфаркт болн инсульт гемәр гемтснә хөөн эрүл-менднь муурсн улс Санан гелңгәс дөң сурхар ирәд бәәв. Тегәд эрмдгтә бичкдүд болн гемтә-шалтгта бөдүн улс чигн эрүл-мендән батрулхин төлә талвң бүрдәх сана эн зүүв. Тегәд "Буйн" олна Ниицән эн керг күцәхин төлә мөңг цуглулв. Дәкәд болхла эрмдгтә бичкдүдин талвң эврә өвәрцтә. Тегәд удан цагт тиим күүкд нааддг шишлң аттракционмуд хәәҗ, шүүх кергтә болв. Тиим гемтә улсин төлә шишлң тренажермуд болн наадлһна оборудовань зөвәр үнтә болдгчн.
Тер бийнь зуралсн төсв күцәгдв. Элст балһсна Өдрлә ирлцүлҗ, сентябрь сарин 15-д, 16 часла, "Дружба" паркд бичкдүдин талвң байрин бәәдлд секгдх. Күүкд-көвүд билгән һарһҗ, концерт тәвх. Дарунь ирсн цуг бичкдүдиг әмтәхн хотар тоохмн.
Гемтә-шалтгта бичкдүд болн бөдүн улс эн талвңд ирҗ, эрүл-мендән батрулҗ, бийдән тустаһар амрч чадхмн. "Буйн" олна ниицән эн талвңгиг хотл балһснд белглҗәнә.
Маргарита АРЗАЕВА