Депутатнрин шин хань көдлмшән эклв
24-09-2018, 11:30 
Одахн мана таңһчд Улсин Хуралын (Парламентин) зурһадгч хуралтын депутатнриг суңһлһн болв, сентябрин 20-д правительствин герт парламентд суңһгдсн шин ханин депутатнр түрүн сессян кев. Энүг таңһчин суңһврин комиссин ахлач Александр Дикалов секв. Суңһврин йовудын болн ашин тускар эн тодрхаһар келв. Шин парламентин ханьд һурвн партин элчнр орв, тер тоод "Единая Россия" партяс -21 депутат, КПРФ-әс - 4, "Справедливая Россия" партяс - 2 депутат орв. Эн туст суңһврин йовудт һарсн дуту-дундсин тускар депутат Наталья Манжикова үг келв.
Дарунь сессьт мандатн комиссь суңһгдв, эдн депутатнрин күцц зөвин тускар селвлцә кев. Хөөннь комиссин ахлач депутат Валерий Болдырев шин парламентин ханьд кен орсна тускар келв. Тер тоод депутатнрин 61 процент түрүн болҗ Улсин Хуралд суңһгдсн бәәнә, кесг эрдмтә улс парламентин шин ханьд орв, тер тоод бәәрн йосна органмудт көдлҗәсн улс. Тиим кевәр цуг депутатнрин күцц зөв медүлгдв, аштнь Хуралын тогтаврин төсв бас батлгдв.
Цааранднь хамгин чинртә төрәр күүндвр болв. Депутатнр Улсин Хуралын Ахлачиг суңһв. Эн туст таңһчин Толһач Алексей Орлов үг авв. Улсин Хурал (Парламент) мана таңһчд политикин, экономикин болн социальн халхар тогурта бәәдл тогталһнд ик нилчән күргнә, мана делгрлтиг йилһнә. Парламентин Ахлачд Анатолий Козачког депутатнр суңһтха гиҗ терүнә кандидатуриг орулҗанав. Бидн хамдан 20 һар җилин туршарт хамдан көдлҗәнәвидн, тер тоод правительствин ханьд. Сүл җилмүдт Анатолий Васильевич Улсин Хуралын Ахлачар көдлҗ зака тогталһна йовцд ик дамшлт хоршасн һардач болҗана гиҗ таңһчин Толһач темдглв.
Дәкәд парламентин ахлачд эврәннь кандидатуран депутат Намсыр Манджиев орулв, терүг депутат Наталья Манжикова дөңнв. Дарунь Н.Манджиев кандидатын ахр үгән келв. Тер дарунь суңһвр болв. Аштнь 25 депутат А.Козачкон кандидатуриг дөңнв. 2 депутат Намсыр Манджиевин төлә дууһан өгв.
Хөөннь парламентин Ахлач Анатолий Козачко үгән келҗ, терүг дөңнсн цуг улст ханлтан өргв. Мана көдлмшиг олзта-орутаһар бүрдәхин төлә бидн цуг чидлән залхвидн. Бидн цуг партьсин неквриг оньгтан авх зөвтәвидн, яһад гихлә теднә төлә мана таңһчин олн улс дууһан өгсн болҗана. Онц программс болн төсвс йилһҗ, тедниг арднь орҗ күцәҗ көдлх зөвтәвидн.
Мана таңһчин предприятьмүдиг хамгин түрүнд дөңнх кергтә. Парламентин болн правительствин соңсхврин эв-арһиг олзлҗ бүртклһән болн некврән чаңһахвидн. Экономикин болн социальн халхин тодрха кергүдт бидн һол оньган өгх зөвтәвидн, тер цагт бидн ни-негн кевәр көдлҗ чадхвидн.
Цааранднь парламентин Ахлачин түрүн дарукд цуг депутатнрин гилтә дөңнлтәр Саглр Бакинова суңһгдв. Тер мет Улсин Хуралын Ахлачин дарукд КПРФ-ин элч Николай Нуров суңһгдв. Тиим кевәр түрүн сессьт суңһврин олн төр хәләгдв. үлгүрнь, парламентин комитетмүдин хань болн теднә ахлачнр суңһгдв.
Иигәд сурһуль-эрдмин, эрүл-менд харлһна, сойлын, баһчудын политикин болн социальн харслтын комитетин ахлачнь Хальмг ГУ-н ректор, депутат Бадм Салаев болв. Зака тогталһна, законностин, орн-нутгин тогтацин болн бәәрн залврин комитетин ахлачнь Михаил Мутулов болв. Бюджетин, экономическ политикин, арһлачнрин болн зөөрин комитетин ахлачд Валерий Болдырев суңһгдв. Аграрн төрәр болн йиртмҗин зөөр олзллһна комитетин ахлачнь Валерий Очиров болв.
Пенсионн законодательствиг удл уга шинрүлхәр бәәнә, терүнлә ирлцүлҗ әрәсән Алвна кодекст сольврмуд орулгдҗана. Тер федеральн закана төсвин туст тоолвран медүллһнә парламентин тогтавриг депутатнр бас дөңнв.
Хөөннь депутатнрт теднә иткл цаасиг Улсин Хуралын Ахлач Анатолий Козачко бәрүлҗ өгв. Эн йовдлла депутатнриг таңһчин Толһач Алексей Орлов йөрәҗ, хамцу кевәр олзта-тустаһар көдлий гиҗ заав. Хамгин түрүнд бүкл таңһчин, мана һазрт бәәх олн улсин сә хәәлһн тана көдлмшин һол күслнь болх зөвтә гиҗ Алексей Маратович ахр үгдән темдглв.
Энүгәр зурһадгч хуралтын Улсин Хуралын (Парламентин) түрүн сессь көдлмшән төгсәв.

ТүРВәН һуна