Академикд Хальмгин Геройин нер зүүлһв
21-10-2014, 11:47 | Таңһчин зәңгс
Эн җилин октябрь сарин 17-д Хальмг Таңһчин Толһач Алексей Орлов шишлң зәрлг һарһад, делкәд нер туурсн академик, КалмГУ-н профессор Пүрвә Мучкаевич Эрдниевд Хальмгин Геройин нер зүүлһв. Эн ончта йовдл хальмг улсиг икәр байрлулҗана. Энтн мана улсин тууҗд алтн үзгәр бичгдхнь лавта.
Пүрвә Мучкаевич Эрдниев 1921 җилин октябрь сарин 15-д Баһ Дөрвдә района Ик Бухс хотнд эгл улсин өрк-бүлд төрсмн. Баһ Дөрвдә селәнә школд кесг җилдән сурад, терүг 1938 җилд төгсәлә. Дарунь әәдрхн балһснд Хальмг педагогическ училищд сурад һарв. Энд сурн бәәҗ Ик Царң селәнә күцц биш дундын школд багшлла. Нам биш директорин үүл чигн дааҗ йовла.
Хальмг көвүн медрлән гүүдүләд, математикин халхар шинҗллһнә көдлмш күцәһәд, номин хаалһд орв. Пүрвә Мучкаевич Эрдниев УДЕ гидг өвәрц сурһуль-эрдмин технологий үүдәһәд, әрәсәд болн һазадын орн-нутгудт нерән туурулсмн. Багшнр эн эв-арһиг өргәр олзлҗана. 1998 җил Пүрвә Мучкаевич сурһуль-эрдмин халхд әрәсән Президентин мөрәһәр ачлгдла. Көвүнь Баатр Пюрвеевич болн ачнь Арслан Батырович бас билгтә математикүд. 2005 җил «әрәсән өрк-бүл» гидг марһанд «Династия» гидг номинацд эдн дииләд, шишлң мөрәһәр ачлгдла.
П. Эрдниев дәәнә цагт фронтд артиллерист болҗ зөрмгәр дәәлдҗ йовла. 1941 җил толһадан шав авад, госпитальд бийән эмнүлчкәд, дәкн немшнриг күүчхәр фронтд одла. Взводын командир Пүрвә Эрдниев ик бәәр бәрлдәнд орлцад, нег көл уга үлдсмн, Алдр Диилвриг госпитальд тоссмн. Эднә өрк-бүлин альбомд 1945 җил баһ лейтенант Пүрвә Эрдниев авальтаһан Буля Бадмаевнала хамдан цокулсн зург бәәнә. Тер амр биш цагт авальнь энүг ик килмҗтәһәр хәләҗ йовсмн.
Дәәнд, Сиврт ик зовлң үзсн болвчн Пүрвә Мучкаевичин урмднь хәрсн уга, даңгин сурһуль сурхар күцл тәвҗ йовсмн. Тегәд Барнаульск педагогическ институтд орад, терүгән сәәнәр төгсәв. Сурчахдан талдан оютнр дундас ухан-билгәрн, математик йир сәәнәр меддгәрн ончрдг бәәсмн. Хөөннь Алтайд селәнә школд математикин болн физикин багшар, завучар көдлҗәхдән математикиг яһҗ дасххла сән болхинь, багшнрин көдлмшиг номин халхар яһҗ ясрулхинь ухалҗ йовсмн. Кичәлдән кесг эв-арһ олзлад, хәләһәд йовҗ, УДЕ технологий үүдәсн болдг. Нобелевск мөрән лауреатнр И.Павловин, А. Шеррингтона, И.Пригожинә номин шинҗллһәр ул кеһәд, эн эв-арһиг үүдәҗ һарһсмн.
Мана нег һазра күн, номт П. Эрдниевин технологийин ик тусинь болн чинринь медәд, Хабаровск, Череповец, Братск, Самара, Екатеринбург балһсдт, Украинд, Татарстанд нань чигн һазрт эн эв-арһ олзлна. җил болһн УДЕ-н төрәр болдг нарт-делкән номин-дамшлтын конференцд багшнр академик П. Эрдниевин нертә мөрәһәр ачлгдна. үлгүрнь, Татарстанас- педагогическ номин доктор А.Ефремов, Украинәс - номт В. Кавешников, Екатеринбург болн Череповец балһсдас -әрәсән ачта багшнр Н. Пировских, Т. Соболева, нань чигн дала улс ачлгдла. Японьд, Германьд, Финляндьд, Корейд чигн УДЕ технологийәр багшнр, номтнр икәр соньмсҗана.
Бидн Пүрвә Мучкаевичиг Хальмгин Геройин нер зүүснлә әрүн седкләсн йөрәҗәнәвидн, оньдин дөрвн цагт эрүл-дорул бәәҗ, буйн-кишг эдлҗ, ачнр-җичнриннь хөвтә җирһлинь үзҗ, дәкәд чигн олн җилдән амулң сәәхн җирһхиг Олн Деедс бурхд евәтхә!
Босхмҗин Валентина