Муниципальн бүрдәцсин олз-ору икдүлхәр
25-04-2018, 08:42 
Эн сүүрт һурвн чинртә төр хәләгдхмн гиҗ О.Шургучеев зааһад, 2017 җилд бәәрн бюджетмүдин һаруһин әңг 6214,0 сай арслң тогтав гив. 2016 җиллә дүңцүләд хәләхлә, ниднәк оруһин әңг 8,4 процентд өсв. Авъяст тохрсар, бәәрн бюджетмүдин һаруһин әңгин ик хүвнь социальн төрмүд хаһллһнд олзлгдв. Давсн җилд социальн чинртә төрмүдт 52,6 процент олзлгдсмн, эннь 3267,7 сай арслң болна. Тиигәд, сурһуль-эрдмин халхд 64,1 процент олзлгдсмн, жилищн-коммунальн эдл-ахун төрмүдт 9,7 процент олзлгдв.
Алвна болн алвна биш оруһар 2017 җилд муниципальн бүрдәцсин бюджетмүд күцәлһнә төрәр финансин министерствин әңгин һардач Х.Нурнаев илдкл кев. Специалистин келсәр, нидн бәәрн бюджетмүдин оруһин әңгд алвна болн авлна биш ору 1970,2 сай арслң тогтав. Нурһлҗ эннь НДФЛ, нәәмәдллһнә болн һазрин авлна мөңгн болв. Давсн җилд бюджетн халхин көдләчнрт җалв өөдлүлснә, МРОТ-ин кемҗә икдүлснә, көдлмшәр тетклһнә халхд керг-үүлдврмүд күцәгдснә ашт әмтнәс алвна мөңг орулҗ авлһн 4,7 процентд өсв. Тер мет селәнә эдл-ахун алв орулҗ авлһн нидн 2016 җиллә дүңцүлхлә 113,6 процентд өсв. Дәкәд бәәрн бюджетин оруһин әңг икдүллһнд өлг-эдин алв хуралһн 20 процент тогтав. һазрин участкиг олзлсн төләдән нәәмәдлҗ авлһна алвна кемҗән 2017 җилд 400,6 сай арслң тогтасиг эн темдглв.
Дарунь Городовиковск болн үстин райодын финансов заллтын һардачнр Г.Степанова болн Ю.Бадмаева 2017 җилд муниципальн бюджетин оруһин болн һаруһин әңгүд күцәлһнә аш диглв. Эн райодт оруһин әңг икдүлхин төлә күцәгдҗәх керг-үүлдврмүдин тускар эдн тодрхаһар келҗ өгв. Келхд, финансин министр О.Шургучеев Городовиковск районд оруһин әңг икдүллһнә туст кегдсн көдлмшиг өөдәнәр үнлҗ, энд олн халхин алв хуралһна, муниципальн өлг-эдин диг-дара тогталһна туст аһу ик көдлмш күцәгдв гиҗ темдглв.
Сүүрт хәләгдсн төрмүдәр шишлң шиидвр батлгдҗ авв, эн җил федеральн программсар йилһгдҗәх мөңгиг олзта-орутаһар болн чикәр олзллһна туст неквр тәвгдв.

Мана зәңгч