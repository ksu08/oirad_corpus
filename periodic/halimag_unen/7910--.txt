Олна көлгнә то икдүлхмн
24-04-2018, 09:01 
Селвлцәнд таңһчин тосхлтын, көлгн-күчнә, хаалһин эдл-ахун министр Кирилл Ботов, автомобильн көлгн-күчнә цугәрәсән Ниицәнә президент Олег Старовойтов, Сарпуль балһсна "Автовокзал" ОАО-н генеральн директор Валерий Герман, Ставропольск крайин көлгн-күчнә халхин көдләчнрин региональн Ниицәнә күцәгч директор Сергей Левшаков болн автомобильн көлгнә предприятьмүдин һардачнр орлцв. Сүүрин эклцәр автомобильн көлгнә цугәрәсән Ниицәнә ахлач Олег Старовойтов таңһчд үүлддг "Транс Юг" ООО-н генеральн директор Александр Борисенкод автомобильн көлгнә халхиг делгрүллһнә кергт ик тәвцән орулснд ачлвр бәрүлҗ өгв.
Селвлцәнд орлцачнр автомобильн көлгәр әмтиг зөөлһнә туск 220-ч тойгта Федеральн зака күцәлһнә тускар күүндвр болв. Давсн җилд эн заканд орулгдсн сольврмудт ик оньган тусхав. Заканд немр рейсин тускар келгдҗәхш. Байрин өдрмүдт олна көлгәр балһсд хоорнд йовхар бәәх улсин то зөвәр икднә. Тегәд немр рейсмүд күцәх кергтә болна. Болв тер саамд бүртклһнә организацс ялла харһулхмн. Дәкәд болхла шин маршрутмуд секлһнә төр босхгдв. үүлдҗәсн маршрут деер дәкәд шин маршрут секгдҗ, дегц нег һазрур һарад йовдг йовдлмуд учрна. Нег үзг тал һарад йовҗах көлгн-күчнә хоорнд цөөкн цаг давх зөвтә. Дәкәд болхла көлгнә зогсалмудын, автопаркиг шинрүллһнә, җолачнрин кадрмудын, эрмдгтә улст таал тогталһна туск төрмүдәр күүндв.
Маргарита АРЗАЕВА