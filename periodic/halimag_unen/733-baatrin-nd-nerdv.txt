Баатрин өөнд нерәдв
30-10-2014, 09:30 | Таңһчин зәңгс
Советск Союзин Герой ИванГермашев мана Целинн района Вознесеновк селәнд төрҗ һарсмн. 1996 җилд энүнә нерн бәәрн школд зүүгдсмн. Эн җил Хальмг Таңһчд энүнә 100 җилин өөн темдглгдхмн.
Төрскән харсгч Алдр дәәнә цагт Иван Васильевич Белоруссин Гомельск областин Рогачевск района Колоссы селәнд церглҗ йовад, энд немш-фашистск цергүдин харслтыг эвдсмн. Аштнь советск цергүд эн һазрт хортыг күүчсмн. Тер төләднь И.Гермашевд Советск Союзин Геройин нер зүүсмн.
1945 җилин июнь сард Иван Васильевич Москван Улан талвңд болсн Диилврин парадт орлцсмн.
Дәәнә хөөн әәдрхрнә областин МВД-д кесгтән көдлҗ йовсмн.
Мана школын багшнрин болн сурһульчнрин коллектив эн ончта өөнд нерәдҗ олн керг-үүлдвр темдгләд, күцәҗ йовна. үлгүрнь шидр бидн әәдрхнд одад, тенд Геройин хойр күүкн Любовь Ивановнала болн Жаннет Ивановнала харһҗ күүндвидн. Эцкиннь туск теднә тодлврмудыг мана сурһульчнр бичҗ авв. Иван Гермашевин оршаврт бидн цецгүд тәвҗ, санлынь тевчвидн.
Эн җилин туршарт Вознесеновск школд талдан чигн керг-үүлдврмүд күцәгдхмн. Сурһульчнрт төрскнч хәләц сурһмҗллһнд, эврә һазр-усна тууҗиг медлһнд эннь туслдгнь лавта.
Зинаида Мамышева