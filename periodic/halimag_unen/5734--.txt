Билгтә сурһульчнр - мана бахмҗ
15-05-2017, 11:32 
Өдгә цагт орн-нутгт болн таңһчд билгтә сурһульчнриг өсклһнд һол оньг өггдҗәнә. Эдн цуг предметәр болдг әрәсән болн таңһчин олимпиадмудт орлцна, нүүрлгч орм эзлҗ таңһчан, райоһан, школан, өрк-бүлән туурулна. Билгтә сурһульчнр - орн-нутгин алтн көрң, ирчгдән эдн номтнр, инженермүд, багшнр, эмчнр болҗ орн-нутгин делгрлтд һол тәвцән орулх зөвтә.
Эдниг сурһмҗллһнд таңһчд һол оньг өггдҗәнә. Элстд болн райодар кесг гимназьмүд, лицеймүд үүлдҗәнә, эднә сурһулин таал цаг ирвәс ясрад йовна. Сентябрин нег шин
күртл Элстд 1000 ормта шин школ эдлврт орулгдхмн, энд бас билгтә көвүд-күүкдин төлә цуг таал тогтахмн, шин оборудовань орулгдх. Ода деерән тиим шин технологийин ул деер тогтасн оборудовань нег чигн школд уга гиҗ лавтаһар келҗ болҗана.
Эсвин, физикин, гуманитарн салврин предметмүдәр таңһчин олимпиадмудт сән аштаһар орлцдг школмуд дунд Элстин лицей, Элстин олн профильтә гимназь, Элстин классическ гимназь, хотл балһсна 17-ч, 12-ч, 3-ч болн нань чигн школмуд йилһрнә. Райодын школмуд эднәс ард үлдхш, тер тоод Цаһан Амна гимназь,Троицк гимназь, 1-ч тойгта Троицк школ, Лаганя гимназь, Яшалтан школ, Комсомольск гимназь, Городовиковск гимназь болн нань чигн школмуд билгтә сурһульчнрарн бахмҗ кенә.
Ода балһсна болн селәдин школмудын хоорндк йилһвриг ууруллһна төр тәвгдҗәнә, эн туст таңһчин багшнрин мергҗлт өөдлүллһнә институт (КРИПКРО), Хальмг госуниверситет ик нилчән күргнә, Хальмг ГУ-д физико-математическ школ үүлдҗәнә, биологийәр болн химийәр сурһульчнр медрлән гүүдүлнә, эн көдлмшиг цааранднь өргҗүләд йовх кергтә. Тиигхлә улм олн билгтә көвүд-күүкд Хальмг болн талдан балһсна университетд сурад, таңһчин иргч делгрлтиг түргдүлҗ чадх.
Май сарин 12-т Элстд правительствин герин ик залд билгтә сурһульчнрин форум болв. Эдниг таңһчин Толһач Алексей Орлов орн-нутгин болн таңһчин олимпиадмудт, талдан чигн кесг марһаст бәрсн күцәмҗләнь йөрәв.Тадн дааврта улс болҗанат, һол оньган сурһульдан өгнәт, һаза, Интернетд олн зүсн наад наадхин ормд тадн дурта предметән даснат, олимпиадт, марһанд белднәт. Тиим дааврта үрдән өсксн эк-эцкнрт ханлтан өргҗәнәв, тана багшнр чигн тадниг белдхин төлә ик көдлмш күцәнә, теднә ач-тусинь бас мартҗ болшго.
Мана таңһч билгтә күүкдәр байн, тернь йир сән, аштнь мана таңһчин иргчнь байрта-бахта болхнь лавта гиҗ таңһчин Толһач темдглв. Цааранднь Алексей Маратович "Сурһуль-эрдм" гидг келн-улсин төсвин кемҗәнд әрәсән Президентин мөрәһәр ачлгдсн сурһульчнрт дипломинь бәрүлҗ өгв. Тер тоод Ик Буурла школын элч Давид Найминов, Приютна лицейәс Марина Шапошникова, Элстин лицейәс Олег Фатеев, Приютна олн профильтә гимназяс Савр Битюкеев, Хар һазра района Ачнр селәнә школ төгсәсн, ода Москван медико-стоматологическ университетин оютн Байр Лукшанов болн нань чигн сурһульчнр ачлгдв.
Цааранднь таңһчин сурһуль-эрдмин болн номин министр Николай Манцаев таңһчин олимпиадын дииләчнрт болн призермудт (ут-турштан 146 күн) мөрәһинь болн Күндллһнә һашгинь бәрүлҗ өгв. Ут-турштан 44 миңһн сурһульч школмудын, муниципальн болн таңһчин олимпиадмудт орлцв. Эднәс зәрмнь әрәсән олимпиадт орлцх зөв авв. Җил ирвәс эднә тонь өсәд йовна гиҗ министр заав. Таңһчин 30 һар сурһульч Цугәрәсән "Сириус" лагерьт болсн эсвин олимпиадт орлцад өөдән аш бәрв. Талдан предметәр таңһчас зуг 2-3 сурһульч орлцв.
Региональн медлин предметмүдин олимпиадт диилвр бәрсн көвүд-күүкд "Артек" болн "Орленок" лагерьмүдт амрх зөв авчана, гиҗ министр заав.
Тер мет эн өдр Максвеллин болн Эйлерин нертә физикин болн эсвин олимпиадын (5 күн), "Первые шаги в науку" гидг таңһчин номин-дамшлтын конференцин (40 күн), региональн медлин предметәр таңһчин олимпиадын (9-11 класс, 51 күн), академик Пүрвә Эрдниевин УДЕ технологийәр болдг олимпиадын (24 күн), Хальмг Таңһчин олн улсин шүлгч Эрнҗәнә Константинә 105 җилин өөнд нерәдсн "әмд классик" гидг таңһчин марһана (7 күн), Хальмг Таңһчин олн улсин шүлгч Көглтин Даван 95 җилин өөнд нерәдсн "әмд классик" гидг таңһчин марһана (5 күн) дииләчнриг болн призермудыг ачлв.
Тиим кевәр җил ирвәс мана таңһчд билгтә бичкдүдин то өсәд йовна, эднә тоог икдүлхин төлә сурһмҗлачнр болн багшнр урдаснь хәәврин көдлмш күцәҗ тедниг илдклһнд болн гүн медрл өглһнд ик тәвцән орулҗана.

ТүРВәН һуна
И.Березовскаян цоксн зург