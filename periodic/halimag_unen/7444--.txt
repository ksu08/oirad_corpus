Билгтә баһчудыг дөңнҗ йовсмн
28-02-2018, 10:03 
Балакан Алексей баһ настадан шүлг бичҗ йовсмн гиҗ асхна йовудыг һардсн библиотекин көдләчнр М.М.Горяева болн Р.В.Мутляева темдглв. Урн үгин түрүн үүдәврнь "Первые шаги" гидг келврнь Сиврин тууврин цагт 1948 җилин декабрин 19-д "Красноярский рабочий" гидг газетд барлгдсмн. "Түрүн дун" гидг шүлгүдин түрүн дегтр Элстд 1959 җилд барас һарсмн.
Алексей Гучинович Балакаев хальмг литературиг болн искусствиг делгрүллһнд аһу ик тәвцән орулсмн, кесг романмуд, түүкс, пьесмүд эн үүдәсмн, әмтн дуран өгч терүнә үүдәврмүдиг умшна. Санлын асхна йовудт Хальмгин олн улсин шүлгч Григорий Кукарека тодлврарн хувалцҗ бичәч баһчудла икәр үүрлҗ йовсмн гиҗ темдглв. Экләд бичҗәх прозаикүдт, шүлгчнрт, драматургудт дөң болҗ, теднә үүдәврмүдин тускар тоолвран бичдмн, теднд урмд өгдмн. Теднә бәәцин таалыг ясруллһна тускар йосна элчнрт келҗ йовсмн. Районд одхларн, тенд умшачнрла харһхларн кезә чигн баһ наста бичәчнрлә хамдан һарч йовад, теднә үүдәлтин тускар олн әмтнд, радиод болн телеүзләр келҗ өгчәсмн. Тер тоод шүлгчнр Джангр Насунов, Сергей (Серәтр) Бадмаев, прозаикүд Олег Манджиев, Валерий Прокопенко болн нань чигн билгтә баһчудыг дөңнҗ йовсмн.
Балакан Алексейин дегтр умшад хальмг улсин тууҗиг дасҗ авч болҗана гиҗ таңһчин Олна палатын гешүн Иван Басангов келсн үгдән темдглв. Хальмг хаадын уңг-тохминь үзүлҗ, әрәсән нериг туурулҗ йовсн хальмг баатрмудын, нертә цергә, сойлын үүлдәчнрин тускар келҗ өгнә. Сиврт хамдан бәәсн ХХ зун җилин әмтнә туск романмуд, түүкс, пьесмүд болхла маднд хамгин өөрхн болн әрүн чинртә болна. Эднлә хамдан бичәч төрскн таңһч талан ирсмн, эднлә хамдан таңһчан, келн-улсин сойлан, билг-эрдмән болн литературан босхҗасмн гиҗ Иван Нимгирович темдглв.
Алексей Гучинович билгтә драматург бәәсмн, терүнә наадд "Верность", "Элстин вальс", "Хар ясн", "Сердце матери", "Правительственное задание", "Хүрм" кесг җилин туршарт Келн-улсин театрин репертуарт орҗасмн. Басңга Баатрин нертә Келн-улсин драматическ театрин нертә артист Иван Уланов " Хар ясн" гидг наадна тускар келҗ өгв. Тер нааднд Ока Городовиковин болн Джафар-ака-Джеймсин дүр наадсмн. Хальмг Таңһчин хамгин нертә драматургин 20 шаху пьес Советск Союзин болн һазадын орна кесг театрин тәәз деер тәвсмн.
А. Балакаевин үүдәлтин тускар Хальмг университетин хальмг филологин болн востоковеденя институтын директор, критик-литературовед, доцент Мингиян Лиджиев келҗ өгв. Институтын оютнр бичәчин үүдәврмүдәр курсовой, дипломин болн шинҗлгч көдлмш бичнә. Балакан Алексейин элгн-садна нерн деерәс Хальмг Таңһчин болн әрәсән ачта багш Софья Ользеева үг келҗ, бичәчин уңг-тохмин тускар тодлулад, өвкнрин нериг эрк биш медх кергтә, теднә неринь әрүн кевәр хадһлхмн гиҗ темдглв. "Садта күн - салата модн", - гиҗ хальмгуд келнә, тегәд элгн-садан чигн күндлхмн. Бичәчин садна нерн деерәс ачта багш библиотекин көдләчнрт тиим сәәхн асх бүрдәснднь ханлтан өргв.
Асхна йовудт "Элстин вальс" гидг дууг Хальмг Таңһчин ачта артистк Елена Каджиева, "Басан Городовиков" дууг болхла артист Наран Довдунов дуулҗ өгв, эдн хойр А.Цебековин Государственн хорин солистнр болҗана. "Хүрм" наадна тасрхаг Хальмг Таңһчин ачта артистк Ольга Надвидова болн артист Вячеслав Хургунов наадв. Педагогическ, искусствин колледжмүдин оютнр Балакан Алексейин шүлгүд умшв. Тер мет эн асхна йовудт әрәсән сойлын ачта көдләч, Хальмг Таңһчин ачта иргн, литературин критик Данара Дорджиева, Японяс ирсн номт, филолог номин доктор, "һурвн зург" гидг түүкин орчулач Юкиясу Арай болн нань чигн улс тодлврарн хувалцв.

ҖААХАН һуна