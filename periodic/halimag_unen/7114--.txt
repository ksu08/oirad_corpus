Күн эрдмәр гегәрдг
17-01-2018, 11:25 
1981 җилд Х.Кануковин нертә Элстин педагогическ училищ төгсәсмн. Терүнәс нааран олн җил давв. Тер бийнь Григорий Инджиевич баһ насндан авсн эрдмәрн көдлҗ, дорас өсч йовх үйнриг физкультурар болн спортар соньмсулҗ, чаңһ-чиирг, эрүл-дорул болхднь тусан күргҗ йовна.
Григорий Нимгиров күч-көлсч хаалһан төрскн үлдчн селәнә, дундын школд эклв. Көдлн бәәҗ Сарпуль балһсна государственн педагогическ институтд сурч, медрлән гүүдүлв. Нег цагт селәнә школд шишлң эрдмтә специалист уга болад, оңдан эрдмтә улс физкультурин кичәлмүд давулдг билә. Тегәд кичәлмүдиг чикәр давулх медрл тату болад, физкультурин халхар сурһульчнрт неквр баһар тәвгддг бәәсмн. Болв баахн специалист Григорий Нимгиров школд ирәд, эн туст бәәдл сән талагшан хүврв. Эрдминнь халхар авсн медрлән һарһҗ, олн зүсн эв-арһ олзлҗ, шин кевәр көдлҗ, күүкд-көвүдиг соньмсулҗ чадв. Эдн физкультурин кичәлмүдт ик таастаһар ирдг болцхав. Юңгад гихлә Григорий Инджиевич бичкн болһнд оньган өгч, нәәһинь олҗ көдлдмн.Тадн цуһар эвтә-довтат, чидлтәт, шулун гүүнәт, сәәнәр һәрәднәт, тадн чадхит гиҗ даңгин келәд, күүкд-көвүдин урмдынь өргдмн. Тиигхләнь күүкд сүрә авч, физкультурар улм икәр дамшдг болв. Даруһас үлдчнә школын сурһульчнр района болн таңһчин чигн олн зүсн спортивн марһаст шунҗ орлцад, ончрдг болв.
Григорий Нимгиров селәнә гимназьд физкультурин кичәлмүд давулдг деерән спортивн секцс һардна. Урднь баскетболар, волейболар, футболар, сул янзин бөк бәрлдәһәр сурһульчнриг дамшдг бәәсмн. Григорий Инджиевичин һардврт дамшсн школын команд баскетболар, волейболар болн футболар болсн района болн таңһчин марһаст сән белдвр үзүлҗ, нүүрлгч ормс эзлдг билә. Келхд, кесг җил хооран үлдчнә школын команд "Кожаный мяч" гидг цугәрәсән марһана региональн девсңд түрүн орм эзлҗ, әрәсән өмн үзгин марһанд орлцх зөв авсн билә. Тер мет эврә цагтан үлдчнә школд сурч йовсн Игорь Мушаев, Игорь Чингеев болн нань чигн көвүд сул янзар бөк бәрлдәһәр таңһчин чемпионмудын нер зүүсн болдг. Терүнд эднә багш-тренер Григорий Нимгировин нилч бәәсмн.
Өдгә цагт үлдчнә гимназьд баскетбол болн футбол наадлһна секцс үүлднә. Җил болһн гимназин команд "Баскетбол - в школу" гидг цугәрәсән төсвин йовудт бүрдәгддг "Локобаскет - Школьная лига" гидг цугәрәсән турнирт шунмһаһар орлцна. Ниднәһә үлдчнә гимназистнр эн марһана зональн девсңд үзмҗтәһәр орлцсн төләд медальмудар болн спортивн хувц-хунрар ачлгдв. Күүкд-көвүд марһаст орлцхар хаалһд һарад йовхлань арһлач Сергей Комолов даңгин нөкд болна. Тер мет Григорий Инджиевич футболар көвүдиг дамшчана. Көвүд футбол таасч наачана. Эдн багшасн сән үлгүр авч, футбол сәәнәр нааддг дасҗ, иргчдән мергҗлттә футболистнр болҗ өсхнь маһд уга.
Дамшлтта, тоомсрта багшин күч-көлснь өөдәнәр үнлгдв. "әрәсән Федерацин сурһуль-эрдмин күндтә көдләч", "Хальмг Таңһчин физическ культурин болн спортын ачта көдләч" гидг цол зүүҗ, нань чигн өөдән ачлврмудар ачлгдсн болдг. әмтнлә ээлтә, цаһан седклтә, сән заңта Григорий Инджиевичиг үлдчн селәнд ик-баһ уга цуһар күндлнә. Авальтаһан хамдан насн-җирһлиннь туршарт таарта, ниитә бәәҗ, хойр үрән өскҗ-босхҗ, сурһуль-эрдм дасхч, кү кев. Авальнь Валентина Васильевна бас эрдмәрн багш, олн җилдән үлдчнә школд көдлҗ йовсмн. Ода ачта амрлһндан һарч, ачнр-зеенрән хәләҗ, үрн-садндан нүдн-амн болна.
Григорий Нимгиров оньдин күүкд-көвүдиг спортар соньмсулна. Тегәд чигн эдн эрүл-дорул, эвтә-довта болҗ, олн зүсн спортивн марһаст орлцҗ, сән мергҗлтән, чадмган үзүлнә. Багшнь кезәд чигн бичкдүдт үлгүр-үзмҗ болҗ, дорас өсҗ йовх үйнрин эрүл-менд батруллһна, тедн дунд чик авг-бәрц тархалһна кергт ик тәвцән орулҗана.

Маргарита АРЗАЕВА