Селәдин кец - таалыг ясрулҗана
12-09-2018, 10:53 
Давсн җиләс авн әрәсәд "Балһснд сән кец-таалта бәәдл тогталһн" гидг эркн төсв экләд бәәдл-җирһлд тохрагдҗана. Эн җил программ шинәс батлгдад, цааранднь чигн 2022 җил күртл үүлдхмн. Төсвин өвәрцнь юундв гихлә, төсв ил кевәр болн олн улсиг орлцулҗ күцәгдҗәнә. әмтн бәәсн һазриннь эргндк бәәдлиг ясруллһна төсв шүүҗ авлһнд, терүг тохралһнд болн терүг яһҗ күцәҗәхиг бүртклһнд орлцдг арһта болҗана.
Эн җил "Балһснд сән кец-таал тогталһн" гидг эркн төсвд 6 муниципальн бүрдәц" орлцҗана: Элст, Городовиковск, Лагань балһсд, Приютное болн Яшалта селәд, болн Ик Буурл поселк. Таңһчин ЖКХ-н болн энергетикин министр Нелли Ткачева яһҗ эн программ күцәгдҗәхиг бүрткхәр райод эргәд йовсн билә.
Эн җил программин йовудт эргндк бәәдл ясруллһна көдлмш таңһчд хамгин түрүнд Приютное селәнд эклв. Энд цутхлң талвңгин кец-таал ясрулҗана. Темдглсн зураһар эн көдлмшиг хойр җилдән, 2018-2019 җилмүдт күцәхмн. Эн җил зуралсн көдлмшин ик зууһинь кечксн бәәнә. Нелли Ткачева дизайн-төсвиг дәкнәс тодрха кевәр шинҗлсмн. Төсвд ямаран немр сольвр орулҗ болхин тускар сүв-селвг өгв. Эн амрлһна талвң цутхлң селәг кеерүлҗ, энтн әмтнә хамгин тааста орм болҗ хүврх зөвтә гиҗ эн ухан-тоолврарн хувалцв.
Мана зәңгч одахн Приютное РМО-н толһачин дарук Алексей Лахновла күүндв. Энүнә келсәр, эндр өдр Приютное селәнә цутхлң талвңгиг брусчатк гидг хату девскрәр бүркҗәнә. Долан хонгин эргцд эн көдлмшиг дуусхмн. Дәкәд болхла талвңд йилһгдсн амрлһна болн спортар дамшдг һазрт җөөлн девскр делгҗәнә. Иргч җилд энд бичкдүд нааддг талвң бүрдәгдх, тер мет бөдүн улсин төлә спортивн тренажермуд углҗ тәвгдх. Талвңд урднь босхгдсн стела бәәнә. Ирх җилд энүнд харңһу цагт неонов шам шатдг ик чигн час өлгхмн.
Талвңгин эргнд цөн модн урһҗана, тегәд энд, дәкәд урһа модд тәрхмн. Тиигхлә талвң сәәхрх, әмтн энд ирәд, модна сүүдрт амрх.
Дизайн-төсвлә ирлцәтәһәр иргч җилд моддын өөр скамейкс, хог-бог хайдг сав тәвхмн. Дәкәд болхла талвң тал дунд шатрин бетк дуралһад амрлһна орм бүрдәгдх. Тер мет зуралсн төсвәр энд герл өгдг панрмуд, фонтан углҗ тәвгдх, велосипедәр йовхин төлә шишлң зам хаалһс, цутхлң талвңгин болн машид зогсалһна бәәрнә хоорнд хаша тәвгдх, цутхлң тал йовһн улсин төлә бичкн хаалһс тосхгдх. Тегәд чигн ирх җилд Приютное селәнә цутхлң талвңгин кец-таал ясруллһна ик көдлмш кегдх. Бәәрн улсин болн селәнә гиичнрин төлә энд таалмҗта бәәдл тогтагдхнь лавта.
Маргарита АРЗАЕВА