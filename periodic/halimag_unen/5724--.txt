Сурһуль-эрдмин һардачнр селвлцв
12-05-2017, 17:37 
Одахн Элстд таңһчин правительствин Герин сүүрин ик залд сурһуль-эрдмин организацсин һардачнрин форум болв. Таңһчин сурһуль-эрдмин болн номин министрин дарук Т.Питкиева цуглрсн улсиг йөрәһәд, форумин көдлмшиг эклв. Татьяна Ивановнан келсәр, өдгә цагт сурһуль-эрдмин халхар олн зүсн хүврлтс болҗана. Шинрлт кегдҗәх цагт сурһуль-эрдмин организацсин һардачнрин көдлмш ик чинр зүүҗәнә гив.
КРИПКРО-н ректор Л. Мунчинова "Профессиональн стандарт - сурһуль-эрдмин халхд залврин үүлдврин шин янзын ул" гидг төрәр илдкл кев. Көдлмшиг улм ясрулхин төлә олн зүсн керг-үүлдврмүд бүрдәгдх. Профстандартын төсвәс иштә сурһуль-эрдмин организацсин һардачнр мергҗлтән өөдлүлх зөвтә. әрәсән сурһуль-эрдм улм сән өргҗлт авхмн, багшнрин туслмҗс ик чинртә болхмн. Йосн шинрлтсиг дөңнҗәнә. Сүл җилмүдт мана орн-нутгт бәәдл-җирһлд тохрагдҗах төсвс күцәмҗтә болҗана. Теднә нилчәр таңһчд темдгтә көдлмш
күцәгдҗәнә.
Городовиковск балһсна олн халхин эрдмин колледжин директор Н.Ильянова эднә учрежденьд "Көдлмшч кадрмуд нүүрлгч технологийсин төлә (ТОП-50)" гидг төсвәр күцәгдҗәх көдлмшин тускар келҗ өгв. Колледжин багшнр дистанционн болн электронн технологийсиг
көдлмштән өргәр олзлҗана. Энд шин эв-арһсин көрңгин Цутхлң күцәмҗтәһәр үүлдҗәнә. Сурһулин занятьсин йовудт баһчуд олн халхар медрл авна. Эдн авсн медрлән шишлң эдл-ахуд, мастерскойд көдлхләрн олзлна. Колледжин һардачнр көдлмш өгдг улсла ниитәһәр
үүлднә. Тегәд чигн һаңначин, үс хәәчләчин, замч-кондитерин эрдм дасчах баһчуд сән дамшлт авна. Эдн олн зүсн чинртә марһаст орлцад, нүүрт һарна.
Тер өдр сурһуль-эрдмин организацсин һардачнр нәрн төрмүдәр селвлцв. Эдн инновацсин тускар келсн деерән бичкдүдиг, баһчудыг сурһмҗллһна төрт чигн ик оньган өгв. Эрмдгтә
күүкд-көвүдиг сәәнәр сурһлһна тускар чигн күүндв. Таңһчин сурһуль-эрдмин болн номин
көдләчнрин профсоюзин комитетин ахлач А.Коокуева багшнрт ик тусан күргхин тускар келв. Профкомин гешүд болн сурһуль-эрдмин көдләчнр ниитәһәр көдлхлә, көдлмшин аш сән болх гив.

БОСХМҖИН Валентина