Сурһульд көгшн уга
09-10-2018, 10:21 
Городовиковск района Розенталь селәнд өсәд-боссн Тамара школан төгсәснә дару Хальмг Деед сурһульд физико-математическ факультетд сурсмн. Хөөннь арвн шаху җилдән Городовиковск районд эсвин багшар көдлв. Сурһуль-эрдмин халхд көдлснә дару Тамара Борисовна тоочин эрдм дасхар шиидәд, Башантинск селәнә эдл-ахун техникумд сурв. Тоочин эрдмәр эн олн җилдән көдлв. Ачта амрлһнд һартлан Т.Ващенко Элст балһсна әмтиг көдлмшәр тетклһнә Агентствд хөр шаху җилдән көдлсмн. Олн җилдән үнн-чик седклтәһәр көдлсн төләдән әрәсән болн Хальмг Таңһчин күч-көлснә ветерана нер зүүнә, нань чигн кесг ачлврар темдглгдсмн.
Җир күрхләрн Тамара Борисовна амрлһндан һархар шиидәд, сул цагтан биидән тааста керг күцәҗ, дәкәд шин эрдм дасхар зуралв. Дигтә тер цагт әмтиг көдлмшәр теткдг Агентств пенсионермүдин төлә юм уйдг курс бүрдәв. Тегәд бичкнәсн авн хувц уйдг болн өлгдг Тамара Борисовна тер курст орад, мергҗлтән өөдлүлв. Амрлһндан һарсн күүкд күн цаган сергмҗтәһәр болн тустаһар давулхин төлә таңһчин әмтнә социальн теткврин комплексн Цутхлңд ирәд, һарин эрдмин кружокд ордг болв. Энд талдан медәтнрлә хамдан үүл бәрҗ, олн зүсн кегдлмүд кеһәд, теднә һәәхүлмүд бүрдәдг болв.
- Хойр җил хооран би хулд-гүүлгәнә болн технологическ колледжд йилһән сәәнәр сурад, замчин диплом авлав. Колледжиг төгсәснә хөөн КалмГУ-д технологин эрдм дасх үрвр нанд кев, тегәд ода би заочн кевәр 3-ч курст сурчанав. Дәкәд эн җил би хулд-гүүлгәнә болн технологическ колледжд "конструирование и моделирование верхней одежды" гидг эрдм дасад, бас улан диплом авсн бәәнәв. Советск йосна цагт мадниг сурһҗасн багшнр гүн медрл өгснь эндрк баһчудла зерглҗ сурһуль сурхд нанд амр болҗахиг иткүлнә. Дәкәд эднәс ард үлдшгоһар би сурһулян арднь орҗ сурхар зүткнәв, аштнь улан диплом авнав,- гиҗ Тамара Борисовна келнә.
Комплексн цутхлңд Тамара Борисовна һарин эрдмин кружокд орлцдг деерән литературн, бииһин, шатрин кружокмудт бас шунмһаһар орлцдг бәәсмн. Тер мет "Эрүл-менд" гидг клубд эн цогц-махмудан батрулҗ, олна нүүрт йовсмн. һурвн җил хооран эн бийнь Цутхлңд технолог болҗ көдлдг болв. Ода Т.Ващенкон һардврт юм өлгдг, хатхмр хатхдг эрдм дасхдг "Рукодельница" болн "Женский каприз" гидг кружокуд үүлднә. Эн кружокудт ордг медәтнр үүрмг сувсар, утцар ке-сәәхн зургуд хатхҗ, биидән болн ачнр-зеенртән олн зүсн хувц-хунр өлгнә. Җир, дал болн най һарсн ээҗнр үүл бәрҗ, хоорндан ю-бис күүндҗ, чееҗин киләсән, уудьвран һарһна.
Бийнь Тамара Борисовна бичкнәсн авн үүл бәрдг дассмн. Экнь, Софья Бадминовна Хокшанова, күүкндән үүл бәрдг дасхсмн, һаһань чигн оньдин хара суулго юм уйдг бәәсмн. Келхд, һартан эвтә болад эдн Сиврт тууврт бәәсн цагтан бәәрн әмтнд хувц уяд, өрк-бүлән өлн үкләс һарһҗ авсмн. Ода экнь йирн негтә, олн ачнр-зеенрән бас үүл бәрдг дасхҗ, күүкн күн хара суудм биш гиҗ сурһмҗ өгнә.
Тамара Борисовнала күүндхд йир соньн. Эн күүкд күн җирн тавта гиҗ келхд берк. Эврән өлгсн ке-сәәхн хувцта, цаһан мөңгн билцг-сиикәр бийән кеерүлсн күүкд күн наадк улст хәләхд үзмҗтә. Энүнә тааслтын тускар медсн, наснаннь туршарт сурһуль сурч йовхинь соңссн күн өврҗ, энүнә седвәрәр болн шунлтар бахмҗ кенә.
Наталья ДАВАЕВА
ЗУРГТ: Тамара Ващенко хатхмр хатхҗана
И.Музраеван цоксн зург