Күүкдләрн гертән хальмгаһар күүндтн
30-09-2014, 09:57 | Таңһчин зәңгс
Хальмг келн –мана зөөр. Ик кезәнәс нааран мана өвкнр келән хадһлҗ йовна. Тегәд чигн дорас өсч йовх баһчуд, тер мет баахн өрк-бүлмүд эврәннь үрн-садндан төрскн келән дасхҗ, үйәс үйд хадһлх зөвтә гиҗ санҗанав. Тер учрар мадн, хальмг келнә багшнр болн сурһмҗлачнр, цуг арһ-чидлән болн медрлән олзлҗ, бичкдүдт төрскн кел дасхчанавидн.
Хальмг келн ке-сәәхн болсн деерән байн келн болдгинь нарт-делкәд цуһар меднә. Ямаран чигн ухан-тоолвран, седклән медүлсн цагтан мадн төв чинртә үгмүд олзлнавидн. Көгҗмин сәәхн айсиг, үнтә чолуна гилвклһиг, солңгин олн зүсн өңгинь, мандлад һарч йовх нарна герлиг, күрҗңнҗ хәңкнсн оһтрһун ду, хөвтә бичкдүдин шуугаг, теегин сәәхн зурцсиг–цуг эн тоотыг сәәхн үгмүд олзлад, нег-негндән күргҗ медүлнәвидн. Тедү дүңгә мана хальмг келн сәәхн болн учр-утхарн гүн болн байн мөн.
Хальмг олн әмтнә шүлгч Калян Санҗ «Хальмг келн» гидг шүлгтән төрскн келнә тускар цань уга сәәнәр мадндан герәслҗ иигҗ бичсн болдг:
….Тосн кевтә илн келдг,
Торһн- томчар кеерүлн келдг,
Усн әдләр уһан келдг,
Уул хальмг келн.
«Кезәңк үгин цецн угаһар өдгә цецн – хоосн ки», -гиж хальмг олн әмтнә шүлгч Көглтин Даван келсмн. Эн үлгүр мел чик гиҗ тоолҗанав. Тер юнгад гихлә келән эс медсн күн кезәңк цецн зөөриг хадһлҗ эс чадсн деерән, өвкнрин үлдәсн хальмг келиг чигн цааранднь өргҗүлҗ чадшго. өдгә цагин баһчуд, тер мет бичкдүд, эднә эк-эцкнр гертән төрскн келәрн күүндхш, нег-негндән седклән медүлҗ чадхш.
Тегәд чигн бичкдүдин садт ирхләрн, күүкд-көвүд төрскн келән тас медхш. Тер учрар хальмг кел сурһҗах сурһмҗлачнр кичәлән соньнар, теднд тустаһар давулх зөвтә. Кемр мадн тиигҗ үүлдхлә, бичкдүд төрскн келнә кичәлмүдәс зулшго, бийснь хальмг келнә кичәл дуталго ирсн деерән, эк-эцкнрән болн аав-ээҗнрән эн кергт орлцулх.
Тиигчкәд кичәлдән болн өрк-бүлдән зуг хальмг келәрн эднләһән цугтан күүндхмн. Олн зүсн ахр күүндврмүд тогтаһад, шин үгмүд олзлад наадхмн. Йирин кичәлиг наадна янзар давулсн цагт бичкдүд соньмсч, шунмһаһар орлцна, терүнд олзлгдсн шин хальмг үгмүд шулун дасч тодлна.
Хальмг келнә сурһмҗлачнрин болн багшнрин өмн йир чинртә төр бәәнә. Дорас өсҗ йовх үйнрт төрскн келиг дасхна гидгтн амр төр биш. Болв таңһчин багшнр болн сурһмҗлачнр эн кергиг, эднә өмн тәвсн даалһвриг му бишәр күцәҗ йовна. Зуг сурһмҗлачнрт болн багшнрт дөӊ кергтә.
Ямаран дөң гиҗ сурхит? Күндтә эк-эцкнр, аавнр-ээҗнр, гертән күүкдтәһән, ачнр-зеенртәһән цуһар хальмг келәрн күүндтн. Маднд энтн ик дөң болх. Таднас урмд авч сурһмҗлачнр болн хальмг келнә багшнр улм сәәнәр көдлх, терүнд нилчән орулж чадх арһ таднд бәәнә.
Николан Саглара,
Элст балһсна 22-ч тойгта бичкдүдин садын келн-улсин әңгин сурһмҗлач.