Сойлын Гериг ясв
21-04-2018, 09:42 
- Мана сойлын Гер 1975 җилд эдлврт орулгдсмн, тер цагас авн түрүн болҗ иим сән ясвр кегдв. "Бәәрн сойлын Гер" гидг программар маднд материальн-техническ ул батруллһнд болн ясврин көдлмш күцәлһнд 2 сай 100 миңһн арслң федеральн бюджетәс йилһгдв. Тер мет эн кергт таңһчин бюджетәс 210 миңһн болн Городовиковск балһсна бюджетәс 330 миңһн арслң немгдсн билә. Эн мөңгәр бидн көгҗмин шишлң оборудовань, өлг-эд болн компьютерн техник хулдҗ аввидн, залд суудг ормс шинрүлвидн. Ода мана сойлын Герт олн зүсн керг-үүлдвр давулхд цуг таал бәәнә, - гиҗ Галина Леонидовна келв.
2016 җиләс авн балһсна сойлын Гер автономн эв-арһар дулалгдҗана. Эн кергт Хальмг Таңһчин сойлын болн туризмин министерств 1 сай арслң, балһсна муниципальн бүрдәц 1 сай 100 миңһн арслң йилһсн билә. Эн мөңгәр автономн котельн кегдв, учрежденьд турвас сольгдв. Эн җил энд хуучн терзмүдин ормд пластиков терзмүд тәвх күсл тәвгдҗәнә.
Городовиковск района муниципальн бүрдәцин болн балһсна һардвр сойлын учрежденьсин төрмүдт һол оньган өгнә гиҗ келх кергтә. Балһсна бюджетәс зрительн залд ясвр келһнд 1 сай 400 миңһн арслң йилһгдсн билә. Эн җил Городовиковск РМО-н толһач Батыр Петров сойлын Герин медлд үүлддг "Иньглян" гидг олн-әмтнә ансамбльд биилдг һосн-башмг шинрүллһнд 84 миңһн арслң йилһв, ГМО-н толһач Сергей Середа коллективд 20 миңһн арслң өгв. Бийснь олсн мөңгәр эдн нидн Элст балһснд "Силуэт" ательед хойр костюм уюлҗ авв.
Сүл цагт олн әмтн цуглрдг һазрт әәмшг уга бәәдл тетклһнә төрт ик оньг өггдҗәнә. Городовиковск балһсна сойлын Герт антитеррористическ муниципальн программар 4 видеокамер углҗ тәвв, 450 миңһн арслң түүмрәс саглуллһна кергт йилһгдв. Тер мет сойлын Герин төлә шишлң оборудовань хулдҗ авгдв, терүгәр олн әмтнд олн зүсн зәңг медүлгднә. Кемр нег бачм йовдл учрхла, терүгәр олн әмтиг саглулҗ болхмн.
- Мана сойлын Герт района болн балһсна керг-үүлдврмүд болна. Манаһур таңһчин болн хам-хоша бәәдг регионмудын нертә коллективс ирҗ концертән давулна. Дөч шаху җилдән эдлврт бәәх бәәрн хуучрад, ясвр кех кергтә бәәсмн. Шишлң программд орҗ федеральн, таңһчин болн бәәрн бюджетәс мөңг йилһҗ энд иим сән ясвр кесн деерән мана учрежденя материальн-техническ ул батрулснь маднд ик байр-бахмҗ үүдәҗәнә. Хальмг Таңһчин сойлын болн туризмин министр Хонгор Эльбиков, РМО-н толһач Батыр Петров, Городовиковск ГМО-н толһач Сергей Середа ясврин йовудар соньмсҗ эн төриг һол оньгтан бәрв. Иим чинртә төр хаһлснд бидн ик ханлтан өргҗәнәвидн,- гиҗ Галина Шорваева темдглв.
Сойлын Герин медлд 7 негдлт үүлднә, "Иньглян" болн "Русские узоры" коллективс олн-әмтнә нер зүүнә. Тер мет "Хамелеон" гидг олн-әмтнә театр үүлднә. Цугтан эдн сойлын Герт им ясвр кегдәд сән таал тогтаснд байрлҗ, цааранднь чигн билг-эрдмәрн әмтнә седкл байсаҗ үүлдхдән белн бәәнә.
Наталья ДАВАЕВА