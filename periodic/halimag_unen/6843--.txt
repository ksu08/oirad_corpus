Мергҗлтән өөдлүлв
05-12-2017, 11:01 
Хальмг Таңһч грант шүүҗ авад, туристическ цутхлң сексн билә. Эн намр цутхлңд һарин эрдмчнрин мергҗлтиг өөдлүллһнә курс бүрдәҗ давулгдв. Курсин соңсачнр баһ болн дунд арһлачнрин зөв тетклһнә, баһ бизнес бүрдәлһнә болн интернет олзлҗ эврә керг бүрдәлһнә халхар медрлән өөдлүлв.
Туристическ цутхлңгин һардач Любовь Ушанова, немр сурһулин декан Татьяна Очир-Горяева ахта курсин соңсачнриг йөрәв. үкр сарин 28-д Б. Городовиковин нертә Хальмг государственн университетд эднд итклин цаас бәрүлҗ өгв.
Гиляна Саргинова болн Мария Эльдерова курсин соңсачнрин нерн деерәс ханлтын үг келв. Гилянан келсәр, зурһан җилдән Москва балһснд хувц-хунриг хатхмрар кеерүллһнә сурһуль сурад, таңһчурн хәрҗ ирсмн. Мария Эльдерова болхла энд ишкә кедг дассмн.
Ут тоодан 43 күн мергҗлтән өөдлүллһнә курс төгсәв. Иигәд мана таңһчд һарин эрдм җил ирвәс делгрҗ йовна.
Манҗин Ноһан