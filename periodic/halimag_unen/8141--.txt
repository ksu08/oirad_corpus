Келн-улсин сойлыг делгрүлҗ
26-05-2018, 08:59 
Хазарск каганат чигн ик күчтә империй бәәсмн, Киев терүнд ялан өгчәсмн, тегәд эн төрәр кесг шинҗллт кеҗ болҗана, тер көдлмшиг Хальмг ГУ-н оютнр чигн күцәҗ чадҗана, университетин профессормуд тер тоотыг экләд шинҗлҗәнә гиҗ архиепископ Юстиниан темдглв.
Тер мет Бурхн Багшин Алтн сүмин администратор Йонтен гелң таңһчин шаҗн лам Тэло Тулку ринпочен илгәсн бичгиг умшҗ, баһчуд тууҗиг гүүнәр дасҗ сойлын делгрлтд нилчән күргәд бәәтхә гиҗ йөрәв. Шар шаҗнд үзг болһн бурхна үүдәсн әрүн чинртә тоот гиҗ үнлгднә, тегәд терүнә нилчәр бидн медрлән өргҗүлҗ Бурхн-багшин номиг улм сәәнәр медҗ авхвидн. Тегәд бичмрән болн келән хадһлҗ сойлан болн авъясан делгрүлхмн гиҗ Йонтен гелң йөрәв.
Мусульман улсин нерн деерәс муфтийин дарук Аслудин Каралаев конференцд орлцачнрт күцәмҗ дурдҗ, цуг келн-улс, цуг шаҗна элчнр Хальмг Таңһчд керүл-цүүгән угаһар, иньгллтән батрулҗ бәәнә, славян улсин бичмрин болн сойлын өдр тер бәәдлд бас сән нилчән күргҗәнә гиҗ темдглв.
Тер мет конференцин нерн деер РАН-а востоковеденя, лингвистикин шинҗллтин болн нань чигн институтмудын һардврас йөрәлин суңһугуд ирв, тедниг Хальмг ГУ-н проректор Евгения Бадмаев умшҗ өгв. Орс келн делкәд ик тархалт авчана, әрәсәд чигн олн келн-улс хоорндк хәрлцәнә келн болҗ өргәр олзлгдна гиҗ эврәннь илдклдән профессор Данара Сусеева темдглв, терүнә чинрнь җил ирвәс өөдләд йовна, орс кел дасҗ авад 30-ч җилмүдт хальмг улс ик балһсдын вузмудт сурдг болв, Хальмг Таңһч 1950-ч җилмүдт шинәс тогтагдсна хөөн кесг миңһн улс ах сурһульта специалистнр болсмн, теднә нилчәр таңһчин делгрлт түргдүлгдсмн.
Конференцин сүүрт талдан чигн номтнр үг келҗ славян улсин бичмрин тууҗин болн өдгә цагин нань чигн төрәр келв. Университетин оютнр ирсн гиичнрт билг-эрдмин концерт үзүлв. үдин хөөн номин секцсин сүүр болв, номтнр лингвистикин болн литературоведеня, культурологин болн нань чигн төрәр тоолврарн хувалцв.
ТүРВәН һуна