Төрскн сойлан болн келән делгрүлҗ
18-04-2017, 14:42 
Таңһчд апрелин 14-с авн 19 күртл болҗах туризмин долан хонгин йовудт соньн кесг керг-үүлдвр бүрдәгдв. Тер тоод Сити чесст, бичкдүдин үүдәлтиг делгрүлдг таңһчин цутхлңгин (РЦДТ) стадионд ик театрализованн наадн болв. "Бумбин орн - мана төрскн" гиҗ эн нерәдгдв.
һоллгч үүлдвр болҗах тәәз тал өөрдәд Арнзлан унсн алдр богд Җаңһр нойн ирв.
Төрскн теегән харҗ хәләхлә хальмг хувцта күн үзгдхш, хальмг келн чигн соңсгдхш. Цуг баһчуд, медәтнр чигн мел англь, орс келәр келлдәд бәәнә. Алдр нойн баатр Җаңһр хальмгаһар келсинь медсн наставр күүкд
күүнәс: "Төрскн келитн кен булаҗ авв?"- гиҗ сурв.
Дарунь хальмг келән болн сойлан өргхәр баатрмуднь, аһ Шавдл ирв. Тиигәд эдн олна күчәр хуучн авъясан, Бумбин орн-нутган һазр деер шинәс тогтахар седҗәнә. Театрализованн нааднд хальмг хувцта баһчуд, өдгә цагин би биилдг бичкдүд, кезәңк хувцта хальмг баатрмуд, медәтнр стадиониг дүүргҗ орлцҗ, кел босхлһна эркн чинртә төриг олнд дәкнәс медүлв. Келмрчнр "Җаңһрин" бөлгүдин тасрха дуулв.
Тер мет Хальмг Таңһчин Толһач Алексей Орлов келсн үгән хальмгаһар эклҗ туризмин долан хонг Элстд эклснлә ирсн улсиг болн гиичнр-туристнриг йөрәв. Хаврин сәәхн цаг, туризмин сезон эклсн йовдл маднд урмд өгчәнә. Бидн кесг зун җилин авъяста, байн тууҗта келн улс болҗанавидн, тер зөөрән олнд үзүлҗ, медүлҗ, туризмиг делгрүлх зөвтәвидн. Тегәд сойлан, келән медҗ авх цаг ирв - тернь мел керго болҗасн тоотас ору өгдг ик туста юмнд хүврв.
Мана тууҗар, өвкнрин күцәсн алдр кергүдәр бидн бахмҗ кех зөвтәвидн гиҗ таңһчин Толһач темдглв. Мана таңһчин меҗә һатц чигн олн гиичд дурта, у-өргн седклтә хальмг улсин,теднә сойлын болн тууҗин тускар әмтн өргәр медтхә, тиигхлә мана тал ирдг туристнрин то җил ирвәс икдәд йовх.
Эн өдрмүдт бидн туризмин долан хонгиг мана таңһчд секҗәнәвидн. Тер долан хонгин керг-
үүлдврин тоод эндр театрализованн наадн орҗана, "Бумбин орн" этнохотнд балһсна школмудын сурһульчнр орлцҗ билг-эрдмән үзүлв.
Цааранднь мана теегт бамб цецгүдин фестиваль болхмн, эврә дурар үүлддг артистнр тенд билг-эрдмән үзүлх, бәәрн арһлачнр соньн кегдлмүдлә туристнриг таньлдулҗ хулд-гүүлгә кех, нань чигн керг-үүлдвр фестивалин йовудт бүрдәгдх гиҗ Алексей Маратович келсн үгән товчлв.
Театрализованн наадн цааранднь болв. Энд кезәңк шаҗна Цам мистерийин би маскта биичнр биилв, тиигҗ эдн цуг улст сән-сәәхн җирһл, ут нас дурдв, хальмг сойлын ончта тоотла орн-нутгин кесг балһсдас ирсн гиичнриг таньлдулв. Тер мет Җаңһрин баатрмуд "Бумбин ориг" эзлҗ авхар седҗәсн шулмсла, теднә ик хаанла ноолдад диилвр бәрҗ, мана келн-улсин әминь аврҗ, мана сойлын, келнә босхмҗд өргн хаалһ секҗәнә.
Эн наадна өргн үүлдврт нертә коллективс билг-эрдмән үзүлв. Тер тоод Басңга Баатрин нертә Келн-улсин драматическ театрин артистнр, "Ойраты" бииһин театрин, "Бамб цецг", "Җаңһр", "Бумбин орн", "үр Сар", "Веселая карусель" ансамбльмудын биичнр орлцҗ, ирсн әмтиг болн туристнриг байрлулв.
Наадна ах режиссернь, әрәсән искусствин ачта үүлдәч Борис Манджиев, хореографнь таңһчин ачта артистк Ирина Самсонова өөрд улсин кезәңк бәәдл-җирһлиг, мана келн-улсин тууҗиг болн авъясиг дигтәһәр үзүлҗ чадв. Дуучнр Анна Очкаева болн Лиджи Горяев олнд темдгтә хальмг улсин ду дуулҗ, соңсачнрин седклинь авлв. Эн наадн баһчудт чик сурһмҗ өгч, келән, сойлан, авъясан, байн тууҗан хадһлтн гисн уха орулснь маһд уга.

ТүРВәН һуна