Нег цусн - нег махн улстан гиичллһн
14-05-2018, 11:14 
Түрүләд келврән Галина Шураева эклв. "Бидн түрүн авгтан Алтай Республик тал одлавидн "Большие гастроли" гидг төсвин кемҗәнд. 6 сардан бидн тер керг-үүлдврт белдҗәләвидн. Февраль сард маднд РФ-н сойлын министерствд зөв өглә, апрелин 6-д бидн Москва тал, тендәс Горно-Алтайскур һарч йовлавидн. Алтай Республикин меҗәд мадниг сойлын министр болн артистнр тосҗ авв. Йир сәәнәр мадниг гиичлүлв, бидн мана өвкнрин һазрла таньлдувидн.
Бурятин, Тыван болн Алтайин әмтн мана Келн-улсин театрин үүдәлтлә таньлдв, бидн болхла теднә авъяс, сойл ямаран делгрлт авсинь медҗ аввидн. Эн һурвн республикин театрмудын залмуд мана гастролин йовудт кезә чигн дүүрң бәәсмн, мана артистнриг альхан ташлдҗ күндллһән медүлҗ ах-дүүһинәр сәәнәр тосҗасмн. Эднд һурвн наад үзүлләвидн: "Хальмг хүрм", "Араш" болн "Я-Будда"- гиҗ Галина Борисовна күүндврән эклв.
Дәкәд театрин директор Грузин һазр темцҗ йовв. Энд хотл Тбилиси балһснд Нодар Думбадзен нертә ТЮЗ-ин 90 җилин өөниг темдглҗәсмн. СНГ-н талдан республикүдәс энд театрин үүлдәчнр цуглрсмн. Тиим кевәр Галина Борисовна Грузин, Узбекистана болн Беларусин театрмудла бооца батлв, тер гиичллһн 2019 җилд болхмн.
Сойлын болн туризмин министр Хонгр Эльбиковд, драмтеатрин артистнрт Хальмг театрин директор ханлтан өргв, яһад гихлә гастрольмуд ик күцәмҗтә болв. Ода Хальмг театр гиичнрән тосҗ авх, тер тоод намртан Москваһас Безруковин театр, Белгородын театр, Грибоедовин нертә орс театр Грузяс ирхмн.
Цааранднь күүндвриг Борис Манджиев давулв. "Хальмгудыг күчәр нүүлһснә тускар мана баһчуд медхш, тегәд эднд цәәлһвр өгх кергтә",- гиҗ нанд тер һурвн театрин һардвр келсмн. Тегәд "Араш" наадна өмн би тиим ахр цәәлһвр өгчәләв. "Я-Будда" наадна йовудт зәрм әмтн мөргәд суув, тедә дүңгә өөдән кевәр эдн мана артистнрин наадыг үнлҗәсмн. Бурхн Багш йосндан һазр деер бәәсмн, тиим йовдл терүнлә учрсмн гиҗ эдн цуг наадыг үнн гиҗ медҗәсмн, нег үлү Кызыл балһснд. Бурхн-Багшин сурһалин тускар тер һурвн республикүдт әмтн цугинь меднә.
Очир Такаевин наадыг эдн йир өөдәнәр үнлсмн, йоста гениальн артист гиҗ энүнә тускар келҗәсмн. \u201cАльдас тадн тиим ик билгтә артистнриг олад авад бәнт, ачта артистин нер зүүнү?"-гиҗ нанас сурна. "Уга, зүүхш",-гиҗ келхлә алң болна. "Манад тертн әрәсән ачта артист болад бәәх билә", - гиҗ хәрү өгнә.
"Хальмг хүрм" спектакльд Бурять, Тывад билетиг урдаснь хулдад авчкҗ, тегәд эдн ик гидгәр мана авъясар, би-дууһар соньмсҗасмн, хальмгаһар артистнр яһҗ келдгинь соңсхар Бурятьд нам орчуллһиг уурулсмн. Артист Бадма Пюрвеев публикин дурта артист болад, олна седкл йостаһар авлв.
Дәкәд нег тоотын тускар келхәр седләв : тенд баһчуд төрскн келәр келнә, мана артистнр орсаһар келдгиг үзчкәд, йир алң болад бәәв. Тер һурвн таңһчин әмтн хальмг улсар бахмҗ кенә, мана тууҗар соньмсна, һурвн хотл балһсан цевр-цеерәр бәрҗ күндтә гиичнрән, хальмг улсан, тиигҗ тосҗанавидн гиҗ келнә.
Тегәд маднд чигн Элстән цевр -цеерәр бәрх кергтә, бузр үг келлго, согтуһар энд-тенд йовлго, артистнр гастрольд мана тал ирхлә бийән невчк бәрх, балһсан ахулх кергтә гиҗ Борис Наминович селвгән өгв.
Тиигчкәд цуг театрмуд Элстүр ирхәр седнә, ноябрин чилгчәр болхла Хальмг Келн-улсин театриг Түрг орн - нутгин хотл Анкара балһснд күләҗәнә, энд бас фестиваль болхмн. Тиигҗ альд болв чигн Хальмг Келн- улсин театрин билг-эрдмәр соньмсҗана. Бидн чигн цугинь наадҗ чадхвидн гисн билг-эрдмән үзүлх зөвтәвидн, гиҗ Борис Наминович темдглв. Ода Хальмг драмтеатрин артистнрин билг-эрдминь йир өөдәнәр үнлҗәнә, тана театрин тускар альд болв чигн меднә гиҗ специалистнр келнә.
Дарук җил театрин җил болхмн, тер цагин эргцд Хальмг Келн-улсин театрин цуг төрмүд хаһлгдх гиҗ күләҗ болҗана: театрин герт ясвр кегдх, оборудовань шинрүлгдх, кесг нань чигн тоот кегдх гиҗ сангдна.
ҖААХАН һуна