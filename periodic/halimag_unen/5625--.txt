Таңһчд түшг болҗах университет
26-04-2017, 10:59 
Өцклдүр таңһчин правительствин президиумин дарани сүүр болв. Энүг таңһчин правительствин Ахлач Игорь Зотов һардҗ давулв. Сүүрт Хальмг государственн университет түшг болгч региональн университетмүдин тоод орснла залһлдата
төр хәләгдв. Б.Б.Городовиковин нертә КалмГУ-н ректор Бадм Салаев тулгч региональн университетин делгрлтин программин төсвсин тускар илдкл кев.
Хальмг университет түшг болгч региональн университетмүдин тоод орснь энтн һанцхн вузин биш бүкл таңһчин күцәмҗ. Таңһчин Толһач А.Орлов болн правительств университетин делгрлтин төрмүдт ик оньг болн дөң күргдгин нилчәр КалмГУ эн өөдән күцәмҗ бәрснь лавта.
Мана университет тавн җилин эргцд кесг чинртә болн соньн төсвс бәәдл-җирһлд тохрахмн.
Түрүн нег төсвнь - "Восточный вектор России: кросс-культурное взаимодействие". Эн төсвин
күслнь - нарт-делкән болн регионмудын хоорндк нөкцлтиг делгрүллһн, олн келн улс сойлын болн шаҗна халхар нөкцҗ, хоорндан ниитәһәр бәәлһиг тетклһн. Эн төрмүдиг хаһлхин төләд РАН-а номин-шинҗллтин институтмудла, келн-улсин керг-төрмүдин Федеральн агентствлә
нөкцлт делгрхмн.
Дарук нег төсвнь энтн "Создание межрегионального экспертного центра по сохранению и продвижению русского языка и культуры". Эн төсвиг күцәлһнә йовудт КалмГУ талын орн-нутгудт орс келиг болн сойлыг олнд медүлҗ тархах. һазадын орн-нутгудт Хальмг университет орс келнә болн сойлын 10 цутхлң секх.
Селәнә эдл-ахун төрмүдиг хаһллһнд нилчән күргх төсв бас күцәгдхмн. Тер тоод малын тохм ясруллһна, региональн мобильн ветеринарн цергллт бүрдәлһнә, селәнә эдл-ахун уушиг эд-бод келһнә нүүрлгч эв-арһ ухалҗ һарһлһна керг күцәгдх. Таңһчиг экономикин болн социальн халхар өөдән мергҗлттә кадрмудар теткхин төләд сурһулин программсин чинриг өөдлүлхмн. "Предуниверсарий" гидг төсв билгтә бичкдүдиг илдкҗ, эдниг дөңнлһнд туслхмн гиҗ зуралгдҗана.
КалмГУ тулгч региональн университет болсн учрар мөңгнә теткврнь икдх. Магистратурин болн аспирантурин программар сурһуль сурх орм олар йилһгдх болн нань чигн сурһулин керг-төрмүд хаһллһна кергт олн зүсн бюджетәс мөңгн йилһгдх. Тегәд чигн КалмГУ улм йовудтаһар үүлдҗ, кесг халхар күцәмҗ бәрҗ, цааранднь делгрҗ, таңһчдан ик тулг-түшг болхнь лавта.
Сүүрин йовудт таңһчин правительствин Ахлачин дарук Боова Бадмаев, таңһчин сурһуль-эрдмин болн номин министр Николай Манцаев Хальмг университетиг дөңнлһнә эв-арһин тускар келцхәв.

Маргарита АРЗАЕВА