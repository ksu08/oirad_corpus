Энҗл капитальн ясвр кех
07-08-2019, 14:03 | Таңһчин зәңгс » Сурһуль-эрдм
Одахн мана газетин үүдәгч баг Приютна района Воробьёвка селәнд одв. Эн кезәңк селән Бүслүртә гиҗ нерәдгддг билә. Юңгад гихлә селән сала-садргудар бүсләтә. Кезәнә хурта, бальчгта цагт иигәрән күрдг арһ уга бәәсмн. 1943 җилд хальмг улсиг хар гөрәр Сиврүр туусна хөөн кесг селәдин, хотдын хальмг нерәдлһнь сольгдсмн. Келхд, хальмгуд тууврт бәәсн цагт кезәңк Бүслүртә гидг сәәхн нерәдлһинь соляд, 1949 җилд Төрскән харгсч Алдр дәәнд орлцҗ, залу-зөрмг йовдл һарһҗ, нерән турулсн Николай Тимофеевич Воробьевин неринь мөңкрүлх санатаһар Воробьёвка гиҗ нерәдсмн.
Цөөкн җил хооран Воробьёвск дундын школд Советск Союзин Герой Николай Воробьевин нерн зүүлһгдв. Эннь орта гиҗ сангдна, юңгад гихлә Николай Воробьев эн селәнд өсч-босад, бәәрн школд сурч йовсмн. Баатрльг йовдл һарһсн нег һазра күүнә неринь мөңкрүллһнә йовдл дорас өсч йовх үйнрт үлгүр-үзмҗ, бахмҗ болҗ, эднә сурһмҗллһнд сән нилчән күргхнь лавта.
Мадн Воробьевск селәнә дундын школд одҗ, һардач Евдокия Пустовойтовала харһҗ күүндвидн. Евдокия Филипповна бийнь эн селәнд өсч-боссмн. Школан төгсәснә хөөн Хальмг государственн университетд сурч, эсвин багшин эрдм авсн болдг. 1977 җилд баахн специалист төрскн Воробьёвк селәндән ирҗ, күч-көлснә хаалһан эклв. Олн җилдән эсвин багшар көдлҗ, күүкдт бат эрдм зааҗ йовсмн. Хөөннь школын һардачин дарук болҗ көдлв. Сүл арвн җилин эргцд школыг чадмгар һардҗ йовна. Юуһинь нуухв, селәнә школд көдлхәр седдг улс һархш. Тегәд чигн кесг селәдин школмудт багшнр күртхш. Болв Воробьевск школд цуг кергтә багшнр бәәнә. Ямр нег багш уга болхла, Евдокия Филипповна балһсн тал чигн одад, альдас чигн хәәһәд олад авна. Дәкәд болхла хәр һазрас ирсн багшнрт цуг таал тогтадг төләднь теднь күүнә һазрт торад үлднә. Келхд, Элстәс англь келнә багш нааран ирҗ, энд тавн җил көдлҗәнә.
Эндр өдр школд 66 сурһульч сурчана. Эн җил 1 сурһульч школ төгсәҗ, деед сурһульд орв. Намртан 11 сурһульч негдгч класст орх. Тегәд сүл тавн җилин эргцд сурһульчнрин то баһрҗахш. Орс келнә багш Елена Кравченко, англь келнә багш Бактыгуль Накшинова, эклц классмудын багшнр Раиса Фоменко, Анна Сокиркина болн нань чигн багшнр нүүрлгч эв-арһ олзлҗ, үүдәгч кевәр көдлҗ, күүкдиг соньмсулна.
Школд өөдән мергҗлттә багшнр көдлҗ, сурһульчнрт гүн медрл өгнә, билгинь делгрүлнә. Тегәд чигн күүкд-көвүд сурһулян сәәнәр сурна, сурһульчнрин цугәрәсән олимпиадын муниципальн девсңд сән белдврән үзүлнә. Эннь София Пасько, Евгений болн Мирослава Бахаревихн, нань чигн сурһульчнр багшнран болн эк-эцкнрән күцәмҗәрн байрлулна. Күүкд-көвүд кичәлмүдин хөөн олн зүсн зөрүллтин кружокудт орҗ, ямр нег тааста керг-үүләр соньмсна. Күүкд төрскнч седклтә улс болҗ өстхә гиҗ эн туст ик көдлмш кегднә. Школд цергә болн күч-көлснә туурмҗин музей бәәнә. Энд Төрскән харсачнрт болн күч-көлсәрн ончрсн улст болн Советск Союзин Герой Николай Воробьевин санлд нерәдгдсн, төрскн һазр-усна тууҗин туск стендмүд бәәнә, олн зүсн соньн экспонатмуд хадһлгдҗана. Тер мет школд орс келн-улсин авг-бәрц, бәәц үзүлҗәх хора бәәнә. Кезәнә бәәцд олзлгдҗ йовсн хамг тоот олна оньгт тусхагдҗана. Хуучн орн, ааһ-сав, илүр, теңнүл, нань чигн тоот үзҗ болхмн. Школд байрин өдрмүдт нерәдгдсн керг-үүлдврмүд бүрдәгднә. Тер мет акцс, буйнч седклин керг-үүлдврмүд давулгдна. Сурһульчнр цуһар школын бәәдл-җирһлд шунҗ орлцна.
Удлго шин сурһулин җил эклх. Школд цуг кабинетмүдиг ясҗ бел кеҗ. Евдокия Пустовойтован келсәр, эн җил школын капитальн ясвр кехәр бәәнә. Эн кергт 23 сай 100 миңһн арслң йилһгдҗәнә. Бел кесн төсвин-сметн цаасиг шаңһа шинҗллтин организацд бүрткҗәнә. Намртан ясврин көдлмш эклх. Түрүләд герин ораһинь ясх, дарунь терзмүдинь сольх, һазаһаснь эрсинь шалдад ширдх, дулаллһна системиг шинрүлх, школ дотр мөрән үздг хорас кехмн. Ясврин көдлмшиг эклхлә, күүкд цаг зуур талдан герт сурһулян сурх. Дәкәд болхла һурвн давхр школыг девсң-девсңгәр ясхла, сурһульчнр школын нег әңгднь сурх, дарунь ясвр кегдсн талдан захднь бәәх кабинетмүд эзлх. Тегәд чигн ясврин көдлмш сурһульд харшлт болшго гиҗ Евдокия Филипповна келв.
Ясвр кеснә хөөн школ шинрҗ, кец-таалнь ясрхнь лавта. Таалмҗта бәәдл тогтагдхла, эннь багшнрт, сурһульчнрт чигн урмд өгхнь маһд уга.
Маргарита АРЗАЕВА
И.Музраеван цоксн зург