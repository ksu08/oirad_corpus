Җирһлин адрута хаалһар
19-12-2018, 10:12 
Эн өдрмүдт хальмг өрк-бүл болһнд Сиврт тууврт давулгдсн арвн һурвн җилмүдиг тодлҗ, мана аав-ээҗнр ямаран ик зовлң үзснә тускар дорас өсч йовх бичкдүдт келҗ медүлҗәнә. Яшкулин района Улан Эрг селәнд бәәдг Цаһан Баировна Бадмаева тер һашута җилмүдин тускар олн ачнр-зеенртән келҗ, тиим зовлң эднд бичә үзгтхә гиҗ дотран зальврна. Йирн зурһата ээҗин җирһлин хаалһ адрута бәәсмн, эн дәәнә болн тууврин зовлң дааҗ һарсмн.
Цаһан Баировна 1922 җилд Астраханск областин Долбанск района Чимбя селәнд төрҗ һарсмн. Эцкнь, Булдурун Кензеевич Менк-Баиров гражданск дәәнә цагт Семен Буденныйин болн Ока Городовиковин һардврт Негдгч мөрн әәрмд церглҗ йовсмн. Хөөннь эцкнь "Путь коммунизма" колхозд көдлҗ йовла, экнь күүкдән асрад, герән хәләдг билә. Бичкн Цаһан 4-ч класс төгсәснә хөөн умшлһна герт библиотекарь болҗ көдлв, терүнә хөөн эн колхозд бичкдүдин сад һардв. Тер цагт 4 класс төгсәсн күүкн сурһульта болн медрлтә гиҗ тоолгддг бәәсмн, тегәд энүнд медәтә колхозникүдт то болн үзг дасхх даалһвр өггдв. Хойр җилин эргцд Цаһан гертән бичкдүдиг асрҗах күүкд улсиг бас сурһсмн. 1939 җилд Цаһан эн колхозд тоочар көдлҗәсн баахн көвүнд хәрд һарв, болв сар давад тер цергт мордад, дән эклхлә зәңг-зә уга геедрв. Дән эклхлә арвн йистә баахн Цаһан Улан әәрмин цергчнрт дулан хувц уйяд, Əәдрхн - Кизляр төмр хаалһин тосхлтын көдлмшт орлцад, хортыг күүчҗ диилхин төлә болм тәвцән орулсмн.
1943 җилин декабрь сард сөөһәр эднә селәнүр салдсмуд ирҗ, цуг хальмг улсиг төрскн һазраснь нүүлһв. Селәнә советин герин өөр бәәрн улсиг цуглулад, машинд ачад, төмр хаалһин станцд күргв. әмтн үүмәд, элгн-садан болн таньл-үзл улсиг хәәҗ, альдаран эдниг авч йовхар бәәхинь медлго бәәв. Хол хаалһд Цаһан һар деерән бичкн көвүһән теврәд болн хадм экән дахулад һарч йовсмн. Нег салдс эднд седклнь зовад, хө һарһад, махинь хаалһдан автн гиҗ селвг өгв. Тер махар эдн хаалһдан теҗәл кев, болв тер бийнь күчр зовлңгиг һунта көвүнь дааҗ чадсн уга. Хаалһдан эн өңгрв, экнь эндр өдр күртл оршагдсн һазринь эс медҗәхдән зовна, тернь зүркнә өвдкүр болн чееҗин киләсн болҗ үлдв.
- Эрүл-менд болн шулун-шудрмг көвүн киитн вагонд царцад, халу дөрәд гемтв. "Драгун" гидг станцд мадниг поездас буулһад, больницд күргв. Болв тиигәрән мадниг авч ирснә хөөн көвүм ямаран бәәхиг кен чигн келҗ цәәлһвр өгсн уга. Нег медәтә санитарк нанд зовад, больницин ард кесг күүнә цогц бәәнә, тедн дунд бичкдүд чигн олн гив. Көк көнҗләр оралһата бичкн көвүн бәәнү гиҗ сурхлам, бәәнә гив. Болв көвүһән хәәҗ авх арһ нанд өгсн уга, буута салдсмуд орҗ ирәд, намаг тууврин һазрур йовулв. Тиигәд би Хантымансийск округд тусв,- гиҗ Цаһан Баировна тер һашута цагиг тодлна.
Тенд хальмг улс мод белдлһнә хар көдлмшт кев. Цаһаниг сурһульта болн орс келтәһинь медәд, заһсчнрин бригадт орулв. Өдрин дуусн эдн киитн уснд зогсад, заһс аңнҗ, терүг цеврләд эд-бод кедг бәәсмн. Көдлмшин хөөн хәрҗ ирхлә, хувц-хунрнь чиигтә болдмн, көл-һарнь киитнд көлдәд сөөднь зовадг билә. Экнь, хадм экнь болн Шура дү күүкнь ямаран йовна гиҗ эн зовад, сөөднь нөр күрдго билә. Өрүнднь болхла дәкн күнд көдлмшт һарч йовдмн. Өөрхн улстан седклнь зовад Цаһан бийнь бүтн хот уга болв чигн, эднд өгдг бәәсн өдмг болн заһс тедндән илгәдг билә. Болв экнь болн хадм экнь тер күчр зовлңгиг дааҗ чадлго күүнә һазрт мөңкинд үлдв.
1946 җилд Гоога эгчнь НКВД-н органмудас зөв авад, Цаһан болн Шура дү күүкдән бий талан Омск областин "Иртышевский" совхозур авв. Харм төрхд, эгчнь гемтә бәәсмн, тегәд Цаһан терүгән хәләһәд, асрдг болв. 1947 җилд эгчнь гемин уршгар сәәһән хәәһәд, авалян болн хойр көвүһән өнчрүлв. Хойр зеедән эк болҗ арднь орҗ Цаһан Баировна асрв. Дорҗ-һәрә Бадмаевла эн ханьцад, долан үр һарһад, төрскн һазрурн Сиврәс хәрҗ ирсмн.
Герин эзн бас сурһульта, дааврта болн көдлмштән һавшун күн бәәсмн. Сиврт эн Омск областин Усть-Заостровск сельпон ахлачин дарук, Ворошиловин нертә колхозин тооч болҗ көдлҗ йовсмн. 1950 җиләс авн 1959 җил күртл Д-Г.Бадмаев Ульяновск района "Иртышский" совхозин тооч, хөөннь ах тоочин дарук болҗ көдләд, сән тоод йовла. Төрскн һазрурн ирсн цагт эн "Оленичевский" совхозд ах тоочин дарук, хөөннь Элстд "Совхозмудын трестд" бүрткәч-тооч, Целинн района "Ленинский" совхозд ах тооч билә. Ут тоодан Дорджи-Горя Авганович һучн долан җилдән үнн-чик седклтәһәр көдләд, таңһчин делгрлтд ик тәвцән орулсмн.
Эндр герин эзн уга, Цаһан Баировна арвн йисн ач-зеедән болн һучн җич-зеенчртән нүдн-амн болҗ йовна. Күүкднь өсәд-босад, цуһар сурһульта улс болв, эдн тааста эрдмәрн көдләд, олн әмтн дунд тоомср болн күндллһ олв. Аав-ээҗ хойрнь баһ дүүвр цагтан ик зовлң үзсиг ачнр-зеенрнь меднә, эднә җирһлин хаалһ күнд болн адрута болв чигн эдн нерән өөдән бәрҗ йовсар бахмҗ кенә.

Наталья ДАВАЕВА