Тавн үрнь эк-эцкин бахмҗ
11-09-2019, 11:54 | Таңһчин зәңгс » Селәнә эдл-аху
Октябрьск района Цаһан-Нур селәнд олн үртә өрк-бүлмүдин то өсчәхнь ах үйин улст ик байр үүдәҗәнә. Баһчуд төрскн селәндән үлдәд, энд өрк-бүлән өндәлһҗәхнь - эдн өсәд-боссн һазртан эңкр улс болҗахиг медүлҗәнә. Баһчуд дунд һурвн үртә болснь йирин болҗ тоолгдҗана, юңгад гихлә тавн үр асрҗахнь бас баһ биш. Тиигәд Болдыревихн, Кекеевихн, Бакуловихн, Борлыковихн тавн үртә өрк-бүлмүд.
Баазр болн Галина Борлыковихн арвн хойр җил хооран өрк-бүлән өндәлһв. Баазр эн селәнд өсәд-боссмн, Галина болхла Яшкуль селәнәс. Эдн Элстд деед сурһульд сурч йовсн цагтан таньлдад, нег-негндән седклән тусхаһад, өркән өндәлһхәр шиидв. Эднә өрк-бүлд һурвн күүкн болн хойр көвүн өсчәнә. Алтына, Амуланга, Милана, Валера болн Арслң эк-эцкиннь байр болн бахмҗ болна. һурвн икнь школд сурна, эдн спортар соньмсна, бииһин ансамбльд орна. Ууһн Алтына ширә деер нааддг теннисәр района бәәтхә, таңһчин марһасин дииләч болҗ, эн халхар ик күцәмҗд күрв. Күүкн домбр цокдг бас дасчана. Амуланга «Байр» ансамбльд орна, Валера футбол наадхдан йир дурта. Күүкднь школд сурһулян сәәнәр сурч, олна хормад багтҗ йовна. Галина берин келсәр, олн җилдән Цаһан-Нуура школд эклц классин багшар көдлҗ йовсн хадм экнь ачнртан герин даалһвр кехд дөң болна. Ээҗиннь хәләврт эдн сурһулян сәәнәр сурчахнь маһд уга.
Раиса Николаевна көвүн бертәһән бәәҗ, эдндән нүдн-амн болна. Р.Эрендженова хөрн тавн җилдән багшлад, күч-көлснә ветеран болҗ, ода ачта амрлһнд бәәнә. Ээҗнь ачнртан төрскн һазр-уснаннь тууҗ, өвкнриннь авъяс зааҗ, хальмг кел дасхна. Хәрнь, одахн эн тас уга болад, цаг зуур больницд эмнлһ авв, болв олн ачнран үзхләрн чидл урһсн болҗ медгднә гиҗ келнә. Медәт берән шулун-шудрмг, һартан өөтә, үүл бәрхдән дурта гиҗ бууляд, малан хәләҗ, тавн күүкдтән чик сурһмҗ өгчәхиг темдглв.
Галина бер хувц уйна, өлгнә, медсән-чадсан күүкдтән зааҗ өгнә. һартан өөтә экән дахад күүкднь чигн бичкнәсн авн үүл бәрхдән дурта. Дөрвн сар хооран эднә өрк-бүлд отхн көвүн төрҗ һарв, тегәд гер дотр кех-күцәх көдлмш дала болна. Г.Борлыкова Цаһан-Нуура дундын школд физикин багшар көдлнә, тегәд эн амрлһндан удан суулго сурһулин җил эклхлә көдлмштән һарв. Раиса Николаевна бердән түрүн нөкд болҗ, бичкн ач көвүһән хәләҗәнә. Галинан экнь чигн Яшкуляс ирҗ күүкн-күргндән дөң болхмн. Герин эзн өнр-өсклң өрк-бүлән теҗәхин төлә Элстд тосхлтын халхар көдлҗ йовна. Баазр бас һартан өөтә, арһта залу гиҗ келх кергтә. Эн бичкнәсн авн эцкән дахад, тосхачин эрдм дасв. Келхд, эцкнь Валерий Александрович Аһш балһснд инженерн-тосхлтын институтд сурсмн, Цаһан-Нуурт хөрн җил хооран Бодь суврһ босхлһна тосхлтыг һардсмн. Эцкнь әмд деерән гер экләд тосхсн билә, терүг хойр көвүнь төгсәв.
- Бидн «Селәнә делгрлт» гидг программд орад, эн гериг тосхҗ авлавидн. Экин сертификатын мөңгәр тосхлтын материалмуд хулдҗ авлавидн, экин региональн сертификатын мөңгәр болхла гер дотран ус орулхар седҗәнәвидн. Герин эзн һартан өөтә күн төләдән цугинь эврән кев. Сүл цагт мана орн-нутгт олн үртә өрк-бүлмүдиг дөңнлһнә халхар закадт шинрлтс орулгдҗана. Эн сурһулин җиләс авн сурһульчнрт халун хотын һаруһинь даңцалһнд миңһәд арслң өгдг болв. Олн үртә өрк-бүлд ипотечн кредит даңцалһнд бас дем күрггдҗәнә. Күүкд дарунь өсәд-босх, тегәд иргчдән бас ипотек авад, гер-бүүр хулдҗ авхин тускар ухалҗанавидн, -гиҗ баахн бер келв.
Селән һазрт бәәдг өрк-бүл мал, шову бәрнә, тегәд эдн тасрхан угаһар үстә, өндгтә бәәнә. Баахн эк-эцк өрк-бүлән теҗәхин төлә көдлҗ, үүл бәрҗ, бәәсәрн байн. Хойр җил хооран эдн Октябрьск района олн үртә өрк-бүлмүдин марһанд орлцад, «Сән гисн өрк-бүл» болла. Тавн үрнь эк-эцкдән өлзәтә сән үрд болҗ өсхин төлә эдн арһ-чидлән хармншго гиҗ сангдна.
Наталья ДАВАЕВА