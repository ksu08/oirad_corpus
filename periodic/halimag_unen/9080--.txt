Юңгад урднь илдкгдсн дуту-дундс учрна?
30-10-2018, 10:06 
Давсн долан хонгт Росздравнадзорин Хальмг Таңһчар үүлддг заллт 2018 җилин һурвдгч кварталд күцәсн көдлмшин, бүртклһнә керг-үүлдврмүдин йовудт илдкгдсн дуту-дундсин аш диглв. Селвлцәнд таңһчин эмнлһнә учрежденьсин һардвр орлцв. Региональн заллтын һардач Иван Бадмаевин келсәр, әрәсән эрүл-менд харлһна министерствд болсн селвлцәнд мана таңһчд эрүл-менд харлһна төрмүд ямр кевәр хаһлгдҗахин тускар келгдсн билә. Харм төрхд, терүнд кесг дуту-дундс бәәхнь заагдв гиҗ дааврта һардач келәд, көдлмшән ясрулх кергтә гив.
Эн җилин III-ч кварталд таңһчин эрүл-менд харлһна халхд давулгдсн бүртклһнә керг-үүлдврмүдин тускар региональн заллтын һардачин дарук Наталья Сангаджиева зәңгллһ кев. Тиигәд, эн кемд 22 комплексн бүртклһн давулгдсмн, теднәснь 16-нь эс зуралгдсн керг-үүлдврмүд болв. Бүртклһнә керг-үүлдврмүдин йовудт медицинск үүлдврин чинр болн әәмшг уга бәәдл, эмин чинр, эмнлһнә учрежденьсин медицинск үүлдврин лицензионн бүртклһн күцәгдв. Эс зуралгдсн немр бүртклһ давуллһна учр дунд әмтнәс орҗ ирсн эрлһс болв. Н.Сангаджиеван заасар, эн кемд әмтнәс орҗ ирсн эрлһсин то өсснь темдглгдв. Тиигәд эн җил 17 эрлһн орҗ ирв. Урднь әмтн эмәр тетклһнә болн медицинск чинрин тускар бичдг бәәсн болхла, ода эрүл-менд харлһна көдләчнр пациентнрлә шүрүтәһәр күүндҗ, цәәлһвр өгхш гисн бичгүд орҗ ирдг болв. Эмнлһнә учрежденьд пациентнрт өггдҗәх цәәлһврин самбр эрк биш бәәх зөвтә, ах эмч болн энүнә дарукс ямаран өдрмүдт әмтнлә харһҗ төрмүдинь хаһлдгин диг-даран олна оньгт тусхагдх зөвтә гиҗ Н.Сангаджиева дәкәд нег келв. Росздравнадзорин территориальн органмудын специалистнр давулсн 15 бүртклһнә керг-үүлдврәс 5 керг-үүлдврт экспертмүд, 2 бүртклһнд таңһчин эрүл-менд харлһна министерств орлцв.
- Бүртклһнә керг-үүлдврмүдин ашт 43 зөв-йос эвдлһнә йовдл илдкгдв. Эрк биш неквриг эвдҗ үүлдҗәсн учрежденьс дунд Целинн района больниц, таңһчин бичкдүдин медицинск цутхлң, П.Жемчуевин нертә больниц, аптечн заллт, "Сүмин булң" гидг пансионат, таңһчин эрүл-менд харлһна министерств, ТФОМС, "Элисдент" гидг шүднә клиник болн нань чигн. Бүртклһнә керг-үүлдврмүдин ашт административн зөв эвдлһнә 7 керг бүрдәгдв. Темдглхәс, эн җилин һурвдгч кварталд зөв-йос эвдлһнә керг-үүлдврмүд баһрв. Росздравнадзорин территориальн заллт профилактическ керг-үүлдврмүд дару-дарунь давулҗ, бүртклһнә систем ясрулҗ үүлдҗәнә,- гиҗ Наталья Борисовна келв.
Эмин чинр бүртклһнә керг-үүлдврмүдин ашт илдкгдсн дуту-дундсин тускар территориальн заллтын әңгин һардач Г.Никитенко келв. Ирх җилин январь сарас авн эм хадһллһна, олзллһна халхд орулгдҗах шинрлтсин тускар эн цәәлһвр өгв.
Өнчн, эк-эцкнрин хәләвр уга үлдсн насни дигт күрәд уга бичкдүдин диспансеризац давуллһна туст ямаран дуту-дунд бәәхин тускар Л.Санджиева зәңглв. Энүнә келсәр, эн җилин һурвдгч кварталд 9 социальн учрежденьд бичкдүдин эрүл-менд шинҗллһнә керг-үүлдврмүд күцәгдв. Ут тоодан 500 шаху күүкн-көвүн эмчд орв, теднәснь 218 бичкнд реабилитационн эмнлһн кергтәнь илдкгдв. Эмчнрин хәләврт орсн бичкдүд дунд олн зүсн гемм илдкгдв, эднд немр медицинск шинҗллт кегдв, зәрмснь санаторн-курортн эмнлһнд йовулгдв.
И.Бадмаев селвлцәнд хәләгдсн төрмүдиг ашлҗ, лицензь угаһар ямр нег туслмҗ күргҗәх, эмиг чикәр эс хадһлҗах, медицинск дөң күрглһнә чинриг эс ясрулҗах учрежденьс ялла харһулгдх гив. Бүртклһнә керг-үүлдврмүдин йовудт илдкгдсн дуту-дундсин тускар эмнлһнә учрежденьсин һардвр көдләчнрт эрк биш күргҗ, терүг уга келһнә туст көдлмшән шунмһадулх зөвтә. Юңгад гихлә урднь илдкгдсн дуту-дундс дәкн-дәкн учрна гиҗ дааврта һардач товчлв.
Наталья ДАВАЕВА