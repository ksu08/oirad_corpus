Төвкнүн җирһл делдв
05-05-2017, 17:16 
Эн җил Цаган-Манджиев Лиджи Купцаевич зун нас наслх бәәсмн. "Чи хаврар, мөрн сарин, эс гиҗ хөн сарин 9-д һарсн кевтә биләч", - гиҗ экнь келдг бәәҗ. Тегәд Цаһан-Манҗин Лиҗ сүл паспортан авсн цагтан майин 9-д һарлав гиҗ бичүлҗ.
Лиҗ Купцаевич 1917 җилин хаврар Харан-Худг (ода Барун селән) хотнд өнр-өсклң
өрк-бүлд төрсмн. Эк-эцкнь мал асрдг эгл улс бәәҗ. Лиҗ Купцаевич арвн йистәдән өркән өндәлһҗ. Авальнь Пүрвән Сарңга Цаһан бас нег хотна күүкн бәәҗ. Ууһн үрнь һарсна хөөн Лиҗ әәрмд мордв. Нег хуучн зург ода күртл хадһлгдҗана. Эн зургиг Əәдрхнд цокҗ. 1938 җилд әәрмд мордх наста залусиг Харан-Худга сельсовет Əәдрхнә военкоматд авч одсн бәәҗ. Тендән тиигәд эн улс хамдан зурган цокулсмн. 1938 җилин намрар баахн Лиҗиг әәрмд авад, СССР-ин Латвиян меҗә деер церглхмч гиҗ авч одв. 1941 җилин намрар церглх болзгнь төгсхмн бәәҗ, зуг 1941 җилин зунар күчтә гидг дән эклв. Латвиян Елгава балһсна өөр-шидр бәәсн Лиҗ Цаган-Манджиевин дәәч хаалһнь тендәс тиигәд эклв. Цөн сар давсна хөөн Лиҗ Купцаевич Москван өөр-шидр 252-ч пограничн полкин үлдл әмтнә тоод орад, дәәлдҗ йовсн бәәҗ. Эндәсн хойрдгч Белорусск западн фронтын салдсмудын тоод орад, Минск балһснд күрсмн. Москваһас Орша балһсн күртл мөрн цергт ефрейтор цолта дәәлдҗ йовҗ. Немш фашистнрлә болсн аһу ик дәәнд орлцад, Лиҗ Купцаевич 8 медаляр ачлгдсмн.
Харалта 1943 җилин декабрь сар. Лиҗ Купцаевич хортнла дәәлдҗ йовсн цагла һазртан үлдсн авальнь (тиигхд 25-та бәәҗ), медәтә экнь, дү күүкнь һурвулн Сиврүр туугдв. Ууһн үрнь гемин уршгар әрлҗ одсн бәәҗ. 1944 җилд Лиҗ Купцаевичиг цуг хальмг салдсмудла әдл цергәс буулһгдҗ, Сиврүр йовулгдв. Новосибирск балһсна станцд то-томҗан уга мал зөөдг вагод зогсчасиг эн үзв. Хальмг улс харһцхав. Таньдг улс олдх гиҗ нәәләд, вагодыг эргәд йовҗ йовхлань, генткн: "Лиҗ аашна! Лиҗ ирҗ!" - гиҗ хәәкрсн-уульсн дун соңсгдҗ. Удлго даарад бегзисн, чирәнь көөд будгдсн, әрә көлән чирҗ йовх Харан-Худгин улс ирцхәҗ. Харан-Худгас дәәнд Бадман Лиҗ болн Ноостан Лиҗ йовсмн, тегәд теднә элгн-садн "Мана Лиҗ ирсн болхий!" - гиҗ нәәләд адһлдҗ ирцхәҗ.
Авалиннь, дү күүкнәннь, нег үлү экиннь байриг келәд керг уга. Тиим күчр цагла экиннь һанц
көвүнь ирснд зәрмнь байрлад, зәрмнь үлү үзв чигн. "Эн эмгн әвр хөвтә эмгн бәәҗ", - гиҗ эс келдгнь уга болв. Тиигчкәд герин эзн күн му биш орс келтә.
Эднә өрк-бүлиг Красноярск крайин Нижне-Ингашск района Лебяжье селәнд авч ирҗ буулһҗ. Төгәлңдән бүтү ө-шуһу модн, белкүсцә цасн. Урһа мод үзәд уга улсиг шар харһа модна шүүс (живица) цуглулх, мод көрәдҗ уңһах көдлмш даалһҗ. Көрә һазрт шавр гер малтад, түрүн үвлән дааһад, әмд һарцхаҗ.
1946 җил Цаган-Манджиевихнә өрк-бүл Рыбинск района Бородино поселкур нүүцхәв. Тенд Лиҗ Купцаевич нүүрс малтдг шахтд көдлдг болв. Бородино поселкд эднә өрк-бүл 1955 җил
күртл бәәһәд. һурвн күүкдтә болв. Таня, Надя болн Коля энд төрсмн. Тенд Таня школд эклҗ орв. Хөөннь эднә өрк-бүл Ужур гидг бичкн балһснур нүүҗ, тенд өөрхн элгн-садн улс бәәцхәҗ. Ужурт Лиҗ Купцаевич махна комбинатд слесарь болҗ көдлв. Энд хәрү һазртан иртлән көдлв. Альд көдлв чигн седклән тәвәд көдлдг төләднь энүнә зургнь Күндллһнә самбрас хөөһдго бәәҗ. Ужур балһснд Наташа күүкн һарв.
Цаган-Манджиевихн Сиврәс 1958 җилин апрель сард төрскн һазрурн үстин района Барун селәнүр ирв. Энд Лиҗ Купцаевич пеньст һартлан электростанцд мотористәр көдлҗ йовла. Энд Дорҗ көвүнь һарв. Харм төрхд, ода тавн үрнәснь зуг һурвнь әмд бәәнә. Наташа болн Дорҗ эрт сәәһән хәәв.
Лиҗ Купцаевичин күүкднь школд сурһулян сәәнәр сурдг билә. Ода болхла Татьяна Лиджиевна болн Надежда Лиджиевна наснь ирәд, ачта амрлһнд һарсмн. Николай Лиджиевич селәнә эдл-ахун номин кандидат, Хальмг Таңһчин номин ачта үүлдәч ода чигн КНИИСХ-д номин сегләтр болҗ көдлҗәнә.
Лиҗ Купцаевич насн-җирһлдән дала му юм үзв. Дүүвр баһ насндан догшн дәәнд орлцҗ, хойр җилдән дәәлдв. Сиврин күчр-күндиг, комендатын даҗрлһиг дааһад һарв. Деедс ахр нас өгч гиҗ күүкднь тоолҗана. Җирн хойрхн настадан 1980 җилд эмч эдгәдго гемин зүүләр Лиҗ Купцаевич сәәни орнд төрв.
Немш фашистнрлә болсн Төрскән харсгч Алдр дән төгсәд, эн җил 72 җил болҗана. Лиҗ Купцаевичин үйин улс зерлг аңшг дәәсиг дарсна нилчәр өдгә цагт мадн төвкнүн бәәҗ, җирһҗ йовнавидн. Тегәд чигн Төрскән харсачнрин ач-тусиг бидн мартх зөв угавидн. Эн улсин нерд мадн даңгин амлад йовх йоставидн.

Амулң МАНДЖИЕВА