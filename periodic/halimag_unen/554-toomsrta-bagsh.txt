Тоомсрта багш
08-10-2014, 17:41 | Таңһчин зәңгс
Мана таңһчд олн дунд тоомсрта, эврә отг-әәмгтән нертә багшнр олн. Приютна района Нарта селәнә дундын школд олн җилдән эклц классин багшар көдлҗәх Галина Нюкеевна Бадмаева иим улсин негнь гиҗ болхмн.
Күүг күч-көлсн сәәхрүлдг гидг. Седклән тәвҗ, олн җилин эргцд күцәмҗтәһәр көдлҗ, района, таңһчин сурһуль-эрдмиг делгрүллһнд ик тәвцән орулҗах багш Галина Нюкеевна Бадмаева одахн 55 насни өөнән темдглв. Галина Нюкеевна 36 җилин туршарт мана школд көдлҗәнә. Кесг җил хооран Элстин педагогическ колледж төгсәснәннь хөөн Галина Нюкеевна пионервожатар мана школд күч-көлснә хаалһан экллә. Удан болсн уга, көдлмшән йилһән сәәнәр күцәдг төләднь школын, тер тоод района һардвр энүнд эклц классмудын сурһульчнриг даалһв. Баһ наста күүкн түрүн өдрәсн авн даавртаһар көдлв.
Багшин эрдм амр биш, шинкән школд ирсн күүкд-көвүдиг дасххд нег үлү. Галина Нюкеевнан кедү күүкд-көвүдт сән медрл өгч, чик хаалһднь орулсна тускар нам келәд керг уга. Нег ормдан зогслго, мел сурһуль дасч, медрлән гүүдүлхәр эн шунна. Тегәд Хальмг госуниверситетд орҗ сурад, «Педагогика и методика начального образования» гидг эрдмәр деед сурһульта болв. өдр болһн Галина Нюкеевна дурта сурһульчнрларн харһхар школурн адһна. Эврәннь кичәлмүдән өдгә цагин некврлә ирлцүлҗ бүрдәнә. Шин технологийс чадмгар олзлҗ, сурһулин кичәлмүдән соньн материалмудар байҗулна. Сурһульчнрнь төрскн келндән дурта, ухата, тоолврта улс болҗ өстхә гиҗ эн арднь орна. Иим кевәр үүлддг төләднь сурһульчнрнь сәәнәр сурна. Эврә кергән, тер тоод күүкдт зааҗах номан йилһән сәәнәр меддг, дамшлтта, әмтнлә ээлтә багшар үрдән сурһулхар олн эк-эцкнр ирнә. үүдәгч кевәр көдлдг багш сурһульч болһна медрлинь гүүдүлҗ, кесг занятьст орлцулна. Күүкд-көвүд чаңһ-чиирг болтха гиҗ спортивн керг-үүлдврмүд давулна.
Шинкн багшар экләд көдлҗәх баһ наста багшнрт чадсн-медсән зааһад,тахшлтднь нилчән күргнә.
Галина Нюкеевна эңкр авальтаһан алтн болсн күүкн-көвүһән өскәд босхв. Ода эдн ах сурһульта улс болв. Көвүнь гер авад, эк-эцкән байрлулв.
Хәәртә эк, ода килмҗтә ээҗ болсн Галина Нюмкеевнан герт даңгин гиичнр олар цуглрна. Мадн, хамдан көдлҗ йовх багшнр, Галина Нюкееевнаг ончта өөнләнь йөрәһәд, байр-кишг дурдҗанавидн.