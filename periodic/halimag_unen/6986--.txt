Моңһлын элчнрт ик ханлтан өргв
23-12-2017, 09:22 
2018 җилин хаврар мана таңһчд "Өөрд түмн" ("Ойратский народ") гидг нарт-делкән фольклорн-этнографическ фестиваль болх. Бас тиим нерәдлһтә Моңһлын олна организацин ахлач Жалав Батсух эн седвәр татла. Таңһчин Толһач Моңһлын элчнрлә түрүләд харһхларн эн сән кергиг дөңнлә. Ода болхла эдн ямаран сарла энүг бүрдәхин тускар болн нань чигн төрмүдәр күүндв. РК-н сойлын болн туризмин министр Хоңһр Эльбиков май сарин 10-20-д эн чинртә керг-үүлдвр кех селвг орулв. Эн төрәр шишлң шиидвр батлгдх.
- Хальмг Таңһчд болх "Өөрд түмн" гидг нарт-делкән фольклорн-этнографическ фестиваль мана улсин иньгллт батруллһнд, сойлыг, искусствиг өргҗүллһнд сән нилчән күргх. Мадн өөрхн улс болҗанавидн. Энтн мана түрүн харһлт биш. Урднь чигн таднла харһлавидн. Тадн өөрдин сойлыг делгрүллһнд ик тәвцән орулҗанат. Бидн ик ханлтан өргҗәнәвидн. Эндрк тана белг -"Җаңһрин" туск фильм эн чинртә керг-төрт тадн ик оньган өгчәхиг дәкн медүлв,- гиҗ Алексей Маратович гиичнрт келәд, теднд Ханлтын бичг бәрүлҗ өгв.
Моңһлд 2006 җилд түрүн болҗ "Өөрд түмн" гидг фестиваль болсмн. Җил ирвәс энтн сән өргҗлт авад йовла. 2013 җиләс авн терүнд Хальмг Таңһчин, Тыван, Алтайин, Китдин Өвр Моңһл, Шинҗән Уйһр автономн райодын билгтнр даңгин орлцна. Мана таңһчд болх фестивальд һазадын орн-нутгудт бәәдг өөрднр бас ирх. Америкин, Францин, Германя, Моңһлын, Китдин болн нань чигн һазрин тоомсрта улс мадниг билгәрн байрлулх. Фестиваль делкән өөрднриг негдүллһнд ик тәвцән орулхнь лавта. Эн чинртә керг-үүлдвр сойлын, искусствин, номин халхар бат нөкцлт бәрхд туслх. Дәкәд хамцу олн зүсн соньн төсвс бәәдл-җирһлд тохрахд бас олзта болх.
Эн җил Моңһлын телеүзл 50 җилин өөнән темдглҗәнә. Ноябрь сарин 19-д эднә цутхлң телеүзләр "Җаңһр" - Великая небесная колесница" гидг 40 серийтә фильм экләд үзүлҗәнә. Эн фильмд баатрльг дуулврта 20 диск орв. Түрүн серийд "Оршлыг" мана нер һарсн җаңһрч Окна Цаһан Хаалһ (Владимир Каруев) дуулв. Фильмд делкәд темдгтә "Җаңһрин" 20 дун орсмн, теднәс 5-нь Хальмг Таңһчин нертә җаңһрчнр дуулҗана, энтн Окна Цаһан Хаалһ, Дорҗ Нандышев, Баатр Манджиев, Баатр Лиджи-Горяев, Андрей Очир-Горяев. Хальмгин җаңһрчнриг цуг делкән улс соңсх. Моңһлас нег җаңһрч Нямаа Анхбаяр билгән үзүлх. Дәкәд талдан чигн һазрин элчнр фильмд орлцв. Эдн цуһар олн әмтиг билгәрн өврүлх гиҗ сангдна. Моңһлын цутхлң телеүзлин режисс\xb8р, эн фильмин продюсер, "Өөрд түмн" гидг фестивалин зәңгллһнә спонсор Баатар Нямхуу бас таңһчд ирсмн. Таңһчин сойлын болн туризмин министерств Моңһлын элчнрлә селвлцәд, фестивальд сән белдвр кеҗәнә. Тегәд дарук җилд мана таңһчд ик ончта йовдл болх, терүнд ик-бичкн уга орлцҗ чадх. Хальмгт дала гиичнр ирх. Энтн таңһчд туризм делгрүллһнә кергт бас сән нилчән күргх.
БОСХМҖИН Валентина