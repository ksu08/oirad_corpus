Шалтгта Цаһанд дөң болхар
24-04-2017, 16:54 
Апрель сарин 19-д Элстд П. Чонкушовин нертә искусствин колледжин залд "Бичкдүд - бичкдүдт" гидг буйнч седклин концерт болв. Хальмг Таңһчин көгҗмчнрин Ниицән болн бичкдүдин көгҗмин болн искусствин школмудын, колледжин багшнр, сурһульчнр
күнд гемтә йистә Цаһан Салкинад дөң болхар энүг бүрдәв. Күүкнд Сеулд (Өмн үзгин Корей) месллһ (операц) кехин төлә болн тенд цааранднь эмнлһ авхин төлә дала мөңгн кергтә болҗана.
Таңһчин көгҗмчнрин Ниицәнә ахлач Борис Уджаев эн буйнч седклин концертиг сәәнәр һардҗ залв. Борис Николаевич нүр үгдән бичкдүд Цаһанд зовҗ, арһ-чидләрн энүнд
нөкд болхар седҗәнә гив. Дәкәд көгҗмч таңһчин олн министерствсин, сурһуль-эрдмин учрежденьсин, предприятьмүдин коллективс, эгл улс күүкнд демән өгсинь темдглв.
РК-н Толһачин медлд үүлддг хальмг кел өргҗүллһнә Хүүвин ахлач, көгҗмч Арслан Санджиев Хальмгин бичкдүд хурад, эврә дурарн буйнч седклин концерт тәвҗәхд байрлад, эднд болн эн керг-үүлдврин һардачд Борис Уджаевд ик ханлтан өргв. "Күүнә җирһлд күнд цаг учрхла, цуһар негдәд, тусан күрглһн - сән керг. Эн йовдл маднд ик омг өгчәнә", - гиҗ Арслан Бамбаевич келәд, Цаһанд бас демән нерәдв.
Нертә номт Владимир Мушаев "Мана зөөр" гидг олна организацин гешүд, эннь сурһуль-эрдмин, номин, сойлын, искусствин учрежденьсин көдләчнр бас Цаһаниг дөңнҗәхинь келв. "Күн - дөңгәр, шовун - далвагар" гидг хуучн хальмг үлгүр бәәдг. Олна күчәр ямаран чигн керг күцдг. Тегәд бидн цуһар Цаһанд эркҗән уга туслҗ чадхвидн",- гиҗ Владимир Наранович ухан-тоолвран келв.
Тер өдр уйн артистнр келн-улсин зевсгүдт наадад, дуулад, билг-эрдмән үзүлв. Таңһчин ачта артистнр, көгҗмин билгтә багшнр күүкд-көвүдт сән медрл өгчәхнь ил медгдв.
үлгүрлхд, таңһчин, Цугәрәсән марһасин лауреат Ангелина Бюрчиева "Цаһан Сар" гидг ду сәәхн айслулҗ дуулв. Хальмг Таңһчин Толһачин мөрән лауреат, "Голос дети" гидг әрәсән бичкдүдин марһанд орлцсн билгтә күүкн Эмилия Лиджиева П. Чонкушовин көгҗм хуурт чадмгар наадв. Саратовск гарма сәәнәр татдг Владимир Босхомджиев, Олег Араев бас олн әмтиг билгәрн байрлулв. Таңһчин бичкдүд талдан келн-улсин зевсгүд чигн меднә. Нәр-наадна йовудт Марк Хамуров, Церн Тюрбеев лимба гидг бурят улсин зевсгт наадад, чикнә хуҗр хаңһав. Мана таңһчд билгтә күүкд-көвүд олн бәәхинь эн концерт медүлв. Эн керг-
үүлдврин чилгчәр гемтә-шалтгта Цаһан Салкинан өөрхн элгн-саднь бичкдүдт болн концерт
бүрдәсн улст ик ханлтан өргцхәв.

БОСХМҖИН Валентина