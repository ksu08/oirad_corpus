"Босхмҗ" - баһ наста зурачнрин ниицән
07-02-2018, 10:59 
"Босхмҗ" гисн - баһ наста зурачнр. Кесгнь шидр сурһулин шишлң заведеньс төгсәсмн. Зәрмнь ода чигн сурһуль сурчах билгтә баһчуд болҗана. Музейин директорин дарук Ирина Новомлинован келсәр, өдгә цага дүрслүлгч искусствд орҗах баһчудын үүдәврмүд йир соньн. Җирһлин болн өөр эргндк тоотын туст эдн эврә өвәрц хәләцтә болҗахинь үүдәврмүднь медүлҗәнә. Билг-эрдмин олн зүсн халхар эдн үүлдҗәхнь нег үлү тааста болҗана. Хальмг искусств цаарандан цуг халхарн делгрхиг тернь медүлҗәнә. Ах үйин зурачнрин авъясмудыг мартлго, шин эврә хәләцән искусствд эдн орулҗахинь үзхд соньн. үйнр хоорндк залһлдан тасршгонь ил болҗана.
Урднь һәәхүлмүдт орлцҗ, үүдәврмүдәрн әмтнә оньг авлсн зурачнр чигн эднә зергләнд бәәнә. Тернь Тимур Цонхлаев, Олег Чудутов, Ирина Надбитова, Лев Буржиков болн нань чигн зурачнр. Авъяс болсн янзар кегдсн үүдәврмүдлә зергднь соньн шин эв-арһар баһ наста билгтнр үүлдҗәхинь һәәхүл медүлв. Живописин, графикин, скульптурин болн декоративн-урн һарин эрдмин янзар үүдәгдсн 80 һар үүдәвриг әмтн эн сарин туршарт ирҗ хәләҗ чадв.
Театральн-декорационн халхар зурач Саглара Чулкаева үүдәсн тоотыг темдгллго бәәҗ болшго. Энүнә урн һарар кегдсн наадһасин өөр әмтн оларн цуглрҗав. Келн-улсин драматическ театрин нааддт белдсн декорацсин эскизмүд чигн зурачин өвәрц хәләцинь болн чадмгинь медүлнә. "Далн хойр худл" гидг нааднд энүнә белдсн наадһасиг хәләсн күн болһн тааслго бәәхш.
Зурачнр - мультипликатормуд чигн Хальмгт өссинь һәәхүл медүлв. Теднә негнь Олег Чинкиров. Хальмг келәр түрүн мультфильм белдсн көвүн дәкәд чигн фильмс кех зурата бәәнә. Төрскн һазр-усан сән кевәр үзүлх, цуг өвәрц сәәхн тоотыг олнд медүлх саната билгтә баһчуд өсчәхинь үзхд цугтад тааста болв.
Урн һарин эрдмин халхар авад хәләхлә, энд арснд сиилвр орулҗ кесн, шаврар кесн, моднд сиилвр һарһҗ кесн, эд деер олн зүсн зургуд зурҗ кесн үүдәврмүд үзҗ болхмн билә. Цуг эн заагдсн эрдм амр биш, нам йир күнд гиҗ келх кергтә. Болв чигн баһчуд әәлго мартгдад бәәсн иим эрдмиг шинәс сергәҗ босхҗахнь байрта йовдл. Баһ наста зурачнрин эн төсвиг ашлсн пресс-конференц деер "Босхмҗ" үүдәгч багин орлцачнр чик хаалһар йовҗ йовхин тускар, эднә кеҗ-күцәсн тоотын, иргч зуран тускар келгдв. Җирһлд орҗах үй болһн эврә кергтән күцәмҗ бәрҗ, олна үүлдврт тәвцән орулх зөвтә гиҗ "Босхмҗ" үүдәгч багин һардачнр Тимур Цонхлаев болн Олег Чудутов тоолҗана.
Баһ наста зурачнрин һәәхүлиг ут-тоодан 700 һар күн хәләв. Элстин әмтн болн хотл балһсна гиичнр һәәхүлин үүдәврмүдиг хәләһәд, таңһчд эврә хәләцтә, өвәрц билгтә, сән белдвртә зурачнр өсчәхинь үзцхәв.
Галина УШКАНОВА
Зургудт: баһ наста зурачнрин үүдәврмүд