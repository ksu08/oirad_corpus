Хальмгин Геройин үлгүр болҗах җирһл
23-12-2017, 09:25 
Күүнд хөв-кишгин төлә юн кергтәв гисн сурврт хәрү өгчәх нег домгт келгдсәр, күмсг, сүмсн, нерн кергтә гиҗ заагдҗана. Күмсг юуни төлә кергтәв? Нарнас күүнә нүдиг хальчлад нарт-орчлң үзхд кергтә. Сүмсн болхла күүнә ухана цуг сән тоотыг бийдән багтадг юмн. Нерн болхла иим. Зуг үнн седклин сән кергәр, цаһан седклин үүлдврәр күүнә нерн олнд темдгтә болдг. Тер учрар Василий Манджиевич Очировин нерн олнд темдгтә болв, олн дунд күндтә болв.
Василий Манджиевичин келсәр, хөөчин эрдм амр биш, болв седклән тәвәд көдлхлә күч-көлснә хәрүнь сән болна. Олн җил хөөнд көдлҗ йовх хөөч җирһлин болн күч-көлснә ик дамшлт хоршасмн. Нертә олн улсла үүрлҗ йовсмн. Энүнә хошт журналистнр дурлҗ ирдг билә. Көдлмштән йир дигтә-дагта болсн деерән Василий Манджиевич дегтр умшхдан дурта бәәсмн. Тегәд энүнлә күүндхдән журналистнр болн бичәчнр дурлдг билә. Инҗин Лиҗ, Балакан Алексей, Джамбин Ярослав, Бакан Бембет болн нань чигн улс кесг ирҗ, Бүрн Эрдниевнан цә ууҗ, боорцгарнь тоогдҗ, Василий Манджиевичлә күүнддмн.
Василий Манджиевич ода чигн газетмүдиг ик дуртаһар умшна. Таңһчин газетмүдәс нань әрәсән кесг барин һарциг долан хонгт умшлго бәәхләрн зовлң эдлнә. Малан теегәс авч ирәд, хотлад, хашаднь орулчкад, сөөни теңгрт одд һарсн цагла газетмүдиг умшх сул цаг учрна. Деер заасн газетмүд деер немәд келхлә, "Футбол" гидг һарциг эн ик оньгтаһар умшна. Тегәд Василий Манджиевич таңһчд болн орн-нутгт юн болҗахинь газетмүд умшҗ, даңгин меднә.
Баһ цагтан олн дегтр умшҗ йовсна тускар, цуг бичәчнрин үүдәврмүдиг сән меддг бәәсән нертә хөөч тодлв. "Баһчудт ямаран дегтр умшсн сән болх билә?" - гиҗ сурснд Василий Манджиевич йириндән умшлһна ик чинринь заав. Ямаран дегтр умшхан баһчуд бийснь шүүҗ авх. Зуг мел компьютерин ард орад бәәлго, медрл авхд дегтрәс сән дөңцл угаг мартхмн биш, гиҗ Василий Манджиевич келв.
Орн-нутгт хүврлт учрад, йирдгч җилмүд ирсн цагас авн фермерск эдл-ахуг эн һардсмн. Тиигәд, өвкнрин кеҗ йовсн керг иигәд энүнә җирһлин һол үүлдвр болв. Хөөчин күч-көлсн өрк-бүлән бәрхд, ачнр-зеенрән өскхд йир туста болв. Келхәс, Василий Манджиевич Очировин ачнр-зеенрнь цугтан ах сурһуль авад, көдлмштән сән кевәр көдлҗ, аавиннь нериг һуталго йовна. Ааван дураһад эдн цугтан медрлд йир һавшун улс болҗ өсв. Тиигчкәд олн үр-иньгүдтә, тевчңгү седклтә болад йовсн һазртан, кеҗ йовх көдлмштән күндтәд бәәнә.
Насн-җирһлән нег эрдмд нерәдсн, авсн авальтаһан җир һар җил хамдан бәәҗ күүкн, көвүдән өсксн, ачнр-зеенртән түшг болҗ йовх күч-көлснә ветерана үүлдврлә журналистнр иигҗ таньлдв. Таңһчин экономикд ик тәвцән орулсн хөөч нутгтан туста үрдиг өскснь ямаран ик ач-тус. Хальмг улсин кишгнь мал өсклһнлә залһлдата бәәсмн. Өвкнрин эрдмәр цуцрлтан угаһар көдлҗ йовх Василий Манджиевич Очировин бәәдл-җирһл болн күч-көлснә үүлдвр цуг маднд ик үлгүр болҗана.
УШКАНА Сувсн