Бичкдүд сергмҗтәһәр амрх
15-05-2018, 10:19 
Эн җил зуни кемд 16,5 миңһн сурһульч лагерьмүдт амрхмн, тер тоод җирһлин күнд таалд туссн 8,3 миңһн күүкн-көвүн цогц-махмудан батрулҗ чадх. Ут тоодан мана таңһчд 104 өдрин лагерь, 6 стационарн лагерь болн "Сүмин булң" пансионат үүлдхмн. Бичкдүдин зуни амрлһна кем бүрдәлһнд таңһчин бюджетәс 47 сай 263,4 миңһн арслң йилһгдхмн. Йилһгдҗәх мөңгн школмудын лагерьмүдин үүлдвр бүрдәлһнд, стационарн лагерьмүдт одх путевкс хулдҗ авлһнд олзлгдхмн. Школмудын улд үүлдх лагерьмүдт нег сурһульчд өдрин хотд 112 арслң олзлгдхмн, санаторн-эмнлһнә лагерьмүдт одх путевк хөрн миңһ шаху арслң тогтах. Райодын муниципальн бүрдәцст лагерьмүдт ясвр кеҗ сән таал тогталһнд арвн тавн сай арслң йилһгдв. Келхд, сүл арвн җилин эргцд райодын лагерьмүдиг яслһнд мөңгн түрүн болҗ йилһгдҗәнә гиҗ министр заав.
- Җил болһн сурһульчнрин зуни амрлһна кем бүрдәлһнә йовудт төрскнч сурһмҗ өглһнд, бичкдүд дунд чик авг-бәрц батруллһнд ик оньг өггднә. Эн җил лагерьмүд һурвн селгәһәр үүлдхмн, энд "Уйн наста төрскнч седклтә күн", "әәмшг уга зун" болн "Спортландия" гиҗ нерәдгдхмн. Лагерьмүдт амрчах бичкдүдин билг-эрдм делгрүллһнә, һарин эрдм даслһна, төрскн һазр-усна тууҗ даслһна, бийән чикәр бәрлһнә туст көдлмш давулгдхмн,- гиҗ Николай Манцаев келв.
Сурһулин җилин хөөн зуни сармудт бичкдүд эрүл-мендән батрулҗ авх зөвтә. Тегәд лагерьмүдт эрк биш медицинск кабинетмүд үүлдхмн, тенд эмчнр эс гиҗ дунд медицинск көдләчнр эднә эрүл-менд харх. Медицинск кабинетмүд кергтә эмәр болн оборудованяр теткгдхмн, тегәд лагерьт амрчах бичкдүдин эрүл-мендиг дор ормднь шинҗлҗ болхмн.
Школын эс гиҗ района лагерьмүдт амрсн деерән мана бичкдүд таңһчин меҗә һатц амрч чадхиг министр темдглв. Эн җил "Артек" болн "Орленок" Цугәрәсән цутхлңгудт 93 путевк мана таңһчд йилһгдҗәнә. Болв давсн җил мана таңһчд 51 путевк йилһгдсн бийнь 270 күүкн-көвүн нер һарсн лагерьмүдт амрч чадв, тегәд эн җил тиигәрән одх хальмг бичкдүдин то зуралгдҗах тооһас ик болхнь лавта.
Җил болһн баһ тетквртә болн олн үртә өрк-бүлмүдин бичкдүдин зуни амрлһ бүрдәлһнә төр күцәмҗтәһәр хаһлгдна. Эн категорин бичкдүд социальн харслтын органмудын халхар санаторн-курортн путевксар теткгднә. Мана таңһчла хам-хоша бәәдг регионмудт бичкдүд санаторьт одна. Зәрмнь КалмГУ-н санаторьт үүлддг "Җаңһр" лагерьт амрхдан дурта, тенд сергмҗтәһәр амрсн деерән эдн эрүл-мендән батрулна.
Хойр долан хонг давад, бичкдүдин хамгин дурта кем эклх. Цуһар зер-земш элвгәр идәд, чидл урһад, махмудан батрулад, сәәнәр амртха гиҗ дурдҗанавидн.
Наталья ДАВАЕВА