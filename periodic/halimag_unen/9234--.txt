\u201cБаза Тоннель\u201d олзта-орутаһар көдлнә
17-11-2018, 09:23 
Шидр Хальмг Таңһчин правительствин Ахлач Игорь Зотов "База Тоннель" гидг предприятьд одад, эднә үүлдврлә таньлдҗ, энд көдлҗәх улсла харһҗ күүндв. Предприятин һардач Бембе Максимов болн ах технолог Светлана Орусова өдмг болһдг пекарнь, әмтәхн кегдлмүд кедг "Топтыжка" болн махна зүүтә хот-хол кеҗ-һарһдг цехмүд үзүлв. Хөрн долан җилин эргцд үүлдҗәх предприять эндр мана таңһчд олзта-орутаһар көдлҗәнә, көл деерән бат кевәр зогсҗах компань болҗана. Эднә кеҗ-һарһдг эдл-уушиг мана таңһчин әмтн бәәтхә, талдан регионмудын әмтн таасҗ хулдҗ авна.
Б.Максимовин темдглсәр, эндр хотл балһснд 7 болн район болһнд (зуг үстин районд уга) эврә лавкс бәәнә. Ставропольск крайин Дивное болн Ростовск областин Ремонтное селәдин әмтнә сурврар тенд бас эднә лавкс секгдв. Саратов балһсна "Велес" болн Əәдрхн балһсна "Русский холод" гидг компаньс мана хальмг бөөрг хулдҗ авна, эдн һарарн кесн кегдлмүдиг таасҗ өөдәнәр үнлнә. Мана эдл-ууш тер дарунь лавкст күрггднә, эндр асхн болһсн һуйрин зүүтә хот-хол маңһдур өрүнднь райодын лавкст хулдҗ авч болхмн,- гиҗ арһлач келв.
"База "Тоннель" гидг предприятьд өдгә цага сән оборудовань углҗ тәвгдсн бәәнә, эдл-уушиг хадһлдг болн көлгн-күчнд ачдг шишлң орм бәәнә. Энд итальянск болн түрг орн-нутгудт кеҗ һарһгдсн бешт болһдг кегдлмүд йир сән чинртә болдгиг арһлач күндтә гиичд үзүлв. Кондитерск цехд күүкд улс һарарн һуйр элдҗ, олн зүсн кегдл кедгиг бидн бас үзүвидн. Келхд, эднә лавкст өдмг кимд болдг учрар "Ситный" болн "Городской" гидг өдмгиг әмтн хулдҗ авхдан дурта. Дәкәд эдн тритикале гидг һуйр олзлҗ күүнә эрүл-мендд туста өдмг болһна. Махна зүүтә кегдлмүд кехләрн эдн бас сән чинртә мах олзлна.
Олзта-орутаһар үүлдҗәх предприять болад, "База "Тоннель" таңһчин бюджетәс электрокүчнә һаруг даңцалһна субсидь авна. Харһлтын йовудт Б.Максимов премьер-министрт предприятин үүлдвриг ясруллһна, производствиг делгрүллһнә, шин цех секлһнә туст бәәх ухан-тоолврарн хувалцв. Тиигәд, махна зүүтә хот-хол кедг немр цех секх санан бәәнә, ода складт олзлгдҗах бәәрнд ясвр кехәр зуралҗана. Ирх җилд март-апрель сармудт ясврин көдлмш экләд, көдләчнрт сән таал тогтахмн. Шин цех секлһнд 5-10 сай арслң керглгдхмн. Дәкәд нег цех үүлдврән эклхлә, 10-15 шин көдлмшч орм тогтагдхмн, әмтн эврәннь өрк-бүлән теҗәҗ чадхмн. Келхд, ода предприятьд 150 шаху күн көдлҗәнә. Цуһар эдн предприятин столовд халун хот ууна, эднә төлә үдин хот 50 арслң күрнә.
Предприять эклҗ үүлдәд 27 җил болв. Сән авъяст тохрсар, эн өдр предприятьд олн җилдән болн үнн-чик седклтәһәр көдлҗәх улсин ач-тус темдглҗ, өөдән ачлвр бәрүлҗ өггднә. Коллективин шиидврәр эн җил производствин заведующ Лариса Максимоваг Хальмг Таңһчин правительствин Күндллһнә һашгар, бухгалтер-оператор Любовь Андрееваг болн җолач Григорий Пидгрикиниг правительствин Ханлтар ачлхин төлә документсинь белдсмн. Таңһчин правительствин Ахлач И.Зотов эн көдләчнрт ачлврмудынь бәрүлҗ өгәд, күцәмҗ дурдв. Темдглхәс, Григорий Николаевич нег өдр давад, Лагань балһснур эдл-ууш күргнә, дигтә эн хол хаалһас хәрҗ ирв.
- Тадн мана таңһчд күцәмҗтәһәр үүлдҗәх предприять болҗанат. Бидн таднар бахмҗ кеҗ, цуг халхарн дөң-тусан күргхдән белн бәәхән иткүлҗәнәв. Тадн өдмг болһҗ, әмтиг килвр болн сән чинртә эдл-уушар теткҗәнәт. үүлдвртн олзта-орута болтха, тана предприять цецгәрҗ, делгрҗ йовтха!- гиҗ Игорь Александрович харһлтыг товчлҗ келв.
Наталья ДАВАЕВА
И.Музраеван цоксн зургуд