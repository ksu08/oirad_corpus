Школд сурхд йир соньн
25-10-2018, 12:57 
Кермәш, менд!
Бидн Элст балһсна 4-ч тойгта дундын школд 1-ч "а" класст сурнавидн. Эн җил бидн сурһульчнр болад, мана школын ик өрк-бүлин ханьд орвидн. Мана багшин нерн Светлана Андреевна Цебекова. Эн ик дамшлтта, ачта, цаһан седклтә багш.
Удл уга бидн түрүн амрлһнд һархвидн. Эн хойр сарин эргцд бидн то-үзг дасад, сәәнәр умшдг болвидн, олн зүсн кегдлмүд кенәвидн. Өдр болһн мана багш маднд даалһвр өгнә, бидн терүгинь сәәнәр күцәхәр шуннавидн. Бидн шүлгүд даснавидн, айслулҗ умшсн сурһульчнрт цаасар кесн одн бәрүлҗ өггднә.
Школын хөөн бидн багштаһан театрт однавидн. Одахн бидн Москваһас ирсн Губернск театрин "Маленькая колдунья" наад одад хәләввидн. Эн сарин чилгчәр Белгородск театрин "Терешечка" гидг наадн болх, бидн бас терүнд одхвидн. Сентябрь сард бидн Светлана Андреевнан һардврт "Панда-парк" гидг амрлһна цутхлңд одад, сергмҗтәһәр амрвидн.
Эн өдрмүдт мана школ 50 җилин өөнән темдглхмн. Мана багш маднд школын тууҗин, энд көдлҗ йовсн багшнрин тускар келҗ өгнә. Бидн сурһулян сәәнәр сурч, школын нериг туурулх санатавидн.
Элст балһсна 4-ч тойгта дундын школын
1-ч "а" классин сурһульчнр