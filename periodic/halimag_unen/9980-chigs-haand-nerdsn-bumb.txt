Чиңгс хаанд нерәдсн бумб
12-10-2019, 09:32 | Таңһчин зәңгс » Сойл
Одахн Яшкулин района Привольный селәнд ончта болн байрта йовдл учрв. Энд әрәсәд түрүн болҗ алдр Чиңгс хаанд нерәдсн бумб секгдв. «Улан хөөч» гидг тохма мал өскдг эдл-ахун көдләчнрин хургт эн алдр цергә үүлдәчд болн хаанд бумб тосххин тускар П.П.Менкнасунов һардач бәәсн цагт күүндвр һарсн билә. Петр Поштаевич Чиңгс хаана җирһләр болн үүлдврәр соньмсҗ, терүгәр бахмҗ кедг бәәсмн. Урдк һардачин седвәриг дөңнҗ эн кергиг бәәдл-җирһлд тохралһиг «Улан хөөч» АО-н генеральн директор Джангар Сангаджиев күцәв. Бумблвин комплекс тосхлһнд тохма мал асрдг эдл-аху кергтә мөңг йилһҗ өгв, бәәрн улс чигн демән күргв.
Бумблвин комплексиг дүрсләч Тавн Шалхаков кев. Энүнә келсәр, бумб өндртән дөрвн метр болна, дунднь Чиңгс хан ширә деер сууна, терүг дөрвн өөрдин цергчнр бәрҗәнә. Бумблвд Чиңгс хаана төрҗ һарсна болн өңгрснә җилмүднь заагдсмн, дөрвд, торһд, зүңһар болн хошуд әәмгүдин нерд тод үзгәр тугмудт бичәтә. Дүрсләч эн бумблвин композициг нидн зунар эклв, энүнд Байрта авальнь дөң болсмн. Т.Шалхаков Курск балһсна педагогическ институтд зурач-графикин эрдм дассмн, Санкт-Петербург балһснд реставратор болҗ көдлҗ йовла. «Улан хөөч» эдл-ахун директор Джангар Сангаджиевла таньлдад, эн бумб кех даалһвр авсмн.
Чиңгс хаанд нерәдсн бумб секлһнә байрин керг-үүлдвр «җаңһр» дуулврин баатрмудын андһарар болн баатрмудын бииһәр эклв. Яшкулин района муниципальн бүрдәцин толһачин дарук Валерий Колышев эн ончта йовдл учрснла бәәрн әмтиг йөрәв. «Эндр бидн алдр Чиңгс хаанд нерәдсн бумб секҗәнәвидн. Мана орн-нутгт эн алдр цергчд нерәдсн бумб дәкҗ уга, тегәд сойлын зөөр болҗ энтн мана иргч үйд үлдх. Бидн мана өвкнрин тууҗ, авъяс хадһлҗ, дорас өсч йовх бичкдүдт төрскнч сурһмҗ өгх зөвтәвидн. Моңһл улс залу-зөрмг бәәсиг, Чиңгс хан моңһл яста улсиг негдлүҗ бат орн-нутг бүрдәсиг эдн медх. «Улан хөөч» эдл-ахун малчнрин күч-көлснә күцәмҗин тускар ик холд әмтн меднә, ода болхла Привольный селәнд иим бумб секгдснә тускар әмтн соңсҗ энд төрскнч седклтә, өсәд-боссн һазртан эңкр, өвкнриннь сойл болн авъяс хадһлдг улс бәәхиг медх»,- гиҗ В.Колышев келв.
- Эндр мана селәнд тууҗлгч йовдл болҗана. Чиңгс хан алдр цергч болсн деерән эгл күн олн әмтиг негдүлҗ өмнән тәвсн күслд күрч чадхиг медүлв. Мана таңһчд дәкәд нег сойлын объект ода бәәнә, манаһур туристнр чигн ирх гиҗ санҗанав. Петр Поштаевич эн бумб тәвх сана зүүҗәлә, тегәд сансн санань күцв,- гиҗ Джангар Сангаджиев келв.
Бумблвин комплекс тәвсн дүрсләч Тавн Шалхаковд Джангар Александрович Ханлтын бичг бәрүлҗ өгәд, цаһан мөңгн час белглв. Эн бумблв углҗ тәвсн тосхачнрин бригадын һардач Сергей Гоголдановд бас Ханлтын бичг болн мөңгнә мөрә бәрүлҗ өгв. Яшкулин района селәдин муниципальн бүрдәцсин толһачнр Привольный селәнә бәәрн улсин байрт орлцхар ирв. Эдн нег һазра улсиг эн сәәхн болн үзмҗтә бумб тәвснләнь йөрәҗ, «Улан хөөч» АО-н директор Д.Сангаджиевд зург белглв. Привольненск СМО-н толһач Сергей Ялматаев эврәннь шүлгән айслулҗ умшв. Шүлгч Владимир Санджиев бас байрин керг-үүлдврт орлцҗ, Чиңгс хаана туск шүлгән олна оньгт тусхав. Күндтә гиич селәнә бичкдүдт эврә шүлгүдин хураңһу белгләд, Петр Менкнасунов энүнд түрүн дегтринь барлхд дем күргсиг тодлв. Нертә дууч Леонид Очир-Горяев «Джунгары» гидг ду дуулҗ, байрин керг-үүлдврт орлцсн улст омг өгв. Яшкуль селәнә «Байр» бииһин баг хальмг би биилҗ, билг-эрдмәрн байрлулв.
Селәнә медәт Владимир Кичикович Нохашкиев, «Улан хөөч» акционерн Ниицәнә директор Джангар Сангаджиев болн Привольненск дундын школын 1-ч классин сурһульч Эрдем Этыров улан тасм керчв. Дарунь цуһар шин бумбин өөр зурган цокулҗ, иим өвәрц комплекс үүдәсн дүрсләчд ик ханлтан өргв. өрүнәс авн сер-сер гисн хур орад, зөвәр серүн билә, болв үдин өмн бумб секлһнә керг-үүлдвр эклхин өмн нарн һарад, теңгр сәәхрв. Мөңк көк теңгр дор алдр Чиңгс хаанд нерәдсн бумб хальмг һазрт секгдснь ончта йовдл болв.
Наталья ДАВАЕВА
Авторин цоксн зург