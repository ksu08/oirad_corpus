"Бумбин орн" - өвкнрин болн өдгә цагиг залһсн үүдәвр
29-03-2018, 10:29 
Март сарин 21-д болн 22-т эн ик үүдәвр олна оньгт тусхагдв. Март сарин 22-т сойлын җирһлд ик чинр зүүсн йовдлд Хальмг Таңһчин Толһач Алексей Орлов ирҗ, премьериг хәләв. Наадна хөөн Алексей Маратович көгҗмчнрин коллективд, нааднд орлцсн цуг улст ханлтан өргәд, иим концерт-наадыг цуг әмтн хәләх зөвтә гиҗ өөдән үнлв. "Тадн - мана сойлын зөөр!"- гиҗ артистнрин күцәсн үүлдвриг Таңһчин Толһач таасв.
Концерт-наадн гиҗ нерәдгдсн эн үүдәвриг бүтәлһнд Савр Катаев һурвн җилдән көдлв. "Җаңһр" дуулврин һол учр-утхнь энүнд урмд өгв. Келн-улсин билг-эрдмин чилшго зөөр болгч эн чинртә зокъялд үүдәврин олн зүсн янз бәәхнь баһ наста көгҗмчд соньн болв. Өвкнрин үүдәсн, хөөтк үйнртән зөөр гиҗ үлдәсн үүдәвр көгҗмчд урмдын чилшго булг болв. Келн-улсин көгҗмин үүдәврин өвәрцинь медүлхәр ут ду болн нань чигн келн-улсин айсиг композитор олзлв. Хальмг Таңһчин ачта артистнр Данара Шалханова, Эдуард Бурлаков дуулснь наадна улсин сәәхн янзиг медҗ авхд ирлцәд бәәв. Хальмг Таңһчин ачта артист Кутлан Мукубенов хоолан шахҗ дуулснь, мөрн хурт айсиг орулснь нег үлү концерт-наадна өвәрцинь сәәхн медүлв.
Баатрльг дуулврин учр-утхинь медүлсн көгҗмин эн ик үүдәврт арвн һурвн әңг орсмн. Дуулврт мет эклц бәәнә. Тер мет ашлгч кемнь чигн соньнар композитор шиидсинь үзҗ болхмн. Кезәнә әмтн дунд олзлҗ йовсн көгҗмин зевсгүдиг Савр Катаев үүдәвртән орулв. Шанз, цур, дунг, ятх, мөрн хур олн зүсн айс һарһҗ, көгҗмин үүдәвриг соңсхд, улсин көгҗмин зөөр ямаран олн зүсн бәәсинь медхд йир икәр туслҗана. Залд суусн улс Жаңһрин өргәд туссн болҗ, көгҗмин айст авлгдна. Хальмг улсин артист Арслан Шавгуровин тоолврар, келн-улсин олн зевсгүдин әнь шинәс сергәгдҗ, көгҗмчин үүдәсн айстнь йоста кевәр Бумбин орна цагт күңкнҗәсн кемиг сергәҗәнә. Наадна премьерт белдәд, шишлң уйулсн келн-улсин сәәхн хувцн чигн улан залатнрин заң-авциг болн сойлыг медүлхд туслад бәәнә.
Савр Катаевин эн үүдәврт көгҗм, урн үгин янз, театр, кино, дүрслүлгч эрдм ниилҗ орснь ик чинртә болҗахинь темдглх кергтә. Тер учрар композитор эврәннь үүдәвриг бүтәлһнд оркестрин көгҗмчнриг, Государственн хорин дуучнриг, Келн-улсин театрин артистнриг, зурачнриг, оператормудыг орлцулснь зөвәр соньн болсн деерән Хальмгин тәәз деер иим синтетическ ниилвр бүрдәгдсәрн шин йовдл болҗана. Җаңһрин өргәд долан дуңһра күцәд суусн баатрмудын, Бумбин орна цуг улсин седкл негдсн бәәдлиг үзүллһнд А.Цебековин нертә хор дууна өөдән эрдмәрн үүлдвриг улм янзлулҗ, көгҗмд чимгин сәәхнинь медүлв.
"Эрднин экн цагт, эн олн бурхдын шаҗн делгрх цагт" үүдсн хальмг улсин баатрльг дуулвр көгҗмин дөңгәр дәкнәс мана җирһлд орв. Өвкнрин дуулврт орсн һол учр-утхнь - иньгллт, хамцу үүлдвр, үнн чик бәәдлин төлә, төрскн һазрин төлә әмән әрвллго үүлддг авъяс кезә чигн чинрән геешго. Наадн-концертин эн һол учринь таңһчин сойлын болн туризмин министр Хоңһр Эльбиков медүлв. "Җилв бах хойран җидин үзүрт өлгий! Җил насн хойран һанцхн Җаңһртан (Төрскндән) нерәдий!" гисн андһарин үгмүд кесгтән әмтнә чикнд хадгдад бәәв. Тегәд чигн баһ наста оютн Пүрвән Санчрин келсәр, иим үүдәвриг асхн болһн хәләҗ болхмн. Цуг улсиг хамцулгч баатрльг дуулвр көгҗмин дөңгәр хамцулгч нилчән өдгә баһчудт чигн күргҗәхнь ил болҗана.
Келн-улсин оркестрин премьер иигәд һанцхн эн коллективин үүдәгч үүлдвр болсн уга. Нег коллективин меҗәһәс һатлад, талдан үүдәгч үүлдәчнриг, артистнриг, зурачнриг орлцулад, үүдәгч улсин хамцу байрта үүлдвр болв. Хальмг дуулврин һол учр-утхнь иигәд композиторин билгәр цуг улсиг негдүлх чинртә болснь лавта. Эннь көгҗмин, үүдәлтин болн хамцу шунлтын ик диилвр болҗахинь темдглх кергтә.

Галина ХЕЙЧИЕВА
Э. Бюрчиевин цоксн зургуд