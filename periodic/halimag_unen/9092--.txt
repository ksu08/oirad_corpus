Екатерина Шаповалован күцәмҗ
30-10-2018, 10:14 
Одахн бидн таңһчин әмтнә социальн теткврин комплексн Цутхлңгин социальн көдләч Ирина Фуга әрәсән марһанд диилвр бәрснә тускар бичсн биләвидн. Одахн дәкәд нег байрта зәңг ирв. Приютна района әмтнә социальн теткврин комплексн Цутхлңгин (КЦСОН) көдләч Екатерина Шаповалова "Воля и великодушие" гидг регионмуд хоорндк II марһанд диилвр бәрв. Адыгейин, Карачаево-Черкессин, Крымин, Дагестана, Ингушетин, Чечнян, Астраханск, Волгоградск болн Ростовск областьмудын элчнр 300 шаху социальн төсв белдәд, эн марһанд орлцв. әрәсән Өмн үзгин болн Ар Кавказин федеральн округудын регионмудын Олна палатмуд зарлсн марһанд социальн төсвсин номинацд Екатерина Анатольевна диилвр бәрәд, мөрәһәр ачлгдхмн. Бидн энүнд җиңнүләд, ямаран төсв белдснә тускар келҗ өгхиг сурвидн.
- Мини төсв медәтә болн гемтә-шалтгта улст финансин халхар медрл өглһнд нерәдгдсн билә. "Финансы - это просто" гидг төсв белдәд, селәнә медәтнрлә болн шалтгта улсла занятьс болн семинармуд давулсн биләв. үлгүрнь, "Сбербанк онлайн" гидг эв-арһ олзлҗ, коммунальн туслмҗин мөңгинь өгх, мобильн банкар ачнр-зеенртән мөңг йовулх, пенсин мөңгиг диглҗ, терүг олзта-тустаһар олзлхиг дасхсн биләв. Тер тоод компьютерар көдлдгиг бидн дасвидн. Районд үүлддг ПФР-ин болн Сбербанкин әңгүдин специалистнрла медәтнрт пенсионн реформин тускар цәәлһвр өгәд, әмтиг меклдг улсас сагллһна тускар келҗ өгвидн. Медәтнриг мекләд, мобильн банкаснь мөңг хулхалдг улсас гетлүлҗ бийән чикәр бәрхин туск цаас Приютн селәнд үүлддг Ставропольск кооперативн техникумин филиалын оютнрла хамдан түгәҗ өгвидн,- гиҗ Екатерина Анатольевна келв.
Марһан эн хаврар болсмн. Е.Шаповалова төсвиг бәәдл-җирһлд тохралһна керг-үүлдврмүд давулсна туск материалмуд цуглулад, бийиннь тускар бичәд, марһана бүрдәһәчнрт йовулсмн. Марһана аш июнь сарин 1-д диглгдх бәәсмн, зуг ямаран чигн зәңг эс ирхлә, эн терүнә тускар мартв. Генткн одахн марһана бүрдәһәчнр җиңнүләд, энүнә төсв 1-ч орм эзлснә туск байрта зәңг келхлә, Екатерина Анатольевна теңкән уга байрлв. Ноябрь сарин 1-д Ростов-на-Дону балһснд марһанд диилвр бәрсн улсиг ачлхмн.
Финансин туст медрл зааҗ өглһн социальн көдләчнрин дааврт одахн гилтә орулгдв. Шин некврәр социальн көдләчнр эднә хәләврт бәәдг улст финансин халхар сүв-селвгән өгч, медәтнрт медрл заах зөвтә болҗана. Тегәд эн төрәр төсв белдх шиидвр авснь хара биш. Нег үлү сүл цагт медәтә болн гемтә-шалтгта улсиг мекләд, мөңгинь хулхалдг йовдлмуд учрдгнь күүкд күүг зоваҗана. Эн төсв белдснә болн күцәснә йовудт эн бийнь чигн шин медрл хоршаҗ авв, талдан улст чигн дөң-тусан күргҗ, әмтнд кергтә керг күцәв.
Екатерина Шаповалова ода Приютна КЦСОН-д медәтнрт болн гемтә-шалтгта улст гер деернь социальн туслмҗ күрглһнә әңгин һардач болна. Урднь күүкд күн нәәмн җилдән социальн көдләч болҗ көдлҗ йовсмн. Ода энүнә һардврт хөрн хойр социальн көдләч үүлдҗәнә, эднә хәләврт 125 күн бәәнә. Эн марһанд орлцҗ төсв белдҗ терүг бәәдл-җирһлд тохралһнд дөң болсн цутхлңгин һардач Людмила Хитриковад болн үүрмүдтән Екатерина Анатольевна ханлтан өргҗ, энүнә диилвр цуг коллективин күцәмҗ болҗахиг заав.

Наталья ДАВАЕВА
ЗУРГТ: Приютна КЦСОН көдләч Екатерина Шаповалова