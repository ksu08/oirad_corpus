Анатолий Цебековин нерн болн керг Хальмгин тууҗд
23-10-2014, 10:33 | Таңһчин зәңгс
Хальмг госфилармонь Анатолий Цебековин санлд нерәдәд хойр асхиг бүрдәҗәнә. Терүнлә ирлцүлҗ бидн әрәсән искусствин ачта үүлдәч Анатолий Цебековин тускар бичҗәнәвидн. Хальмг дууна эрдмиг делгрүлҗ кесн кергнь болн нернь улсин тууҗд мөңкинд орв.
Сойлын җил төгсхдән өөрдҗ йовна. өдр болһни җирһлд батрсн кесг керг-үүлдвр кегдәд бәәнә. үүдәгч коллективс чигн үүлдврән цагин йовудыг дахад, олн шин тоот орулҗ йовна. Эн цагиг ода эс үзҗәх, болв цуг җирһләрн, үүлдврәрн эн тоотыг өөрдүлҗ йовсн күүнә негнь Анатолий Цебеков бәәсмн.
Тәвн җилин туршарт үүдәгч үүлдвр күцәҗ йовсн Анатолий Очир-Горяевич Хальмгин сойлын герлтә гисн нег халхнь болҗана. Хальмг келн улсин олн дууг цеңнүләд сәәхн дуулҗ йовсн баахн артист бәәсн цагаснь авн әмтн эн билгтиг темдглҗ тодлсмн. Дуундан болн артистическ үүлдвртән тахшад, күцсәрн төвкндго билгт шин керг эклв. Заяни билг-эрдмәсн баһчудт дасххар, ах сурһульд медҗ авсн тоотасн хамдан көдлҗәх үүрмүдләрн хувалцхар Анатолий Цебеков дууна коллектив тогтасмн. Хальмгин билг-эрдмиг улм өөдән өргхәр, классическ көгҗмиг делгрүлхәр Цебеков тиим шиидвр авсн бәәсмн.
Хальмгин сойлын халхд 50 җилдән церглсн Анатолий Цебековин җирһл цуг маднд эврә нутгтан, таңһчдан цань уга дурта боллһна үлгүр болҗ үлдв. Таңһчиннь делгрлтд насн-җирһлән нерәдәд, ик көдлмш кесн сойлын болн олна үүлдәчин нерн цуг мадна зүркнд бат орман олв.
Эврәннь эрдмдән итклтә билә
Энүнә бүрдәсн Государственн хор – таңһчдан ик тоомсрта дууна коллектив болҗана. Ик билгтн һардврт тогтсн коллектив хөр һар җилин туршарт олар дууллһна эрдмиг олн дунд тархаҗ йовна. Келн улсин билг-эрдмлә зергднь классическ искусств делгрлт авх зөвтәһинь билгт сәәнәр медҗәсмн. Терүгинь күцәх билг болн чидл бәәхән тер иткҗәсмн. Орн-нутгин кесг сурһулин заведеньд көгҗмин өөдән сурһуль дассн дуучнр болн көгҗмчнр чигн билә. Тедниг Анатолий Очир-Горяевич негдүлҗ чадв. өмнән тәвсн төртән ик оньган өгәд, бий тустан болн артистнр туст ик дааврта хәләц һарһад, Цебеков эрдмин халхарн сән белдвртә, ямаранчн үүдәвр куцәҗ чаддг коллектив бүрдәҗ чадв. Дуулх дун болһна чинринь, утхинь медүлҗ үүлддг коллектив ахр цагин дотр таңһчдан бәәтхә, орн-нутгтан темдгтә болв. әрәсән фестивальмүдт күцәмҗтәһәр орлцснаннь хөөн Государственн хор һазадын орна марһаст чидлән болн билгән үзүлхәр темцв. Иигәд 2006 җилд Чехийд болсн Нарт-делкән марһанд Цебековин хор орлцв. «Рождественская Прага» гидг нертәһәр болсн эн ик марһанд 40 орн-нутгин дууна коллектив билгән үзүлсмн. Марһана Гран-при мөрәг А. Цебеков толһалҗах Хальмгин Государственн хор шүүҗ авсмн. Жюри нег дууһар тиим шиидвр авсмн. Тиигхд Прагас хәрҗ ирчкәд, журналистнрла харһсн кемдән терүнә тускар ик байртаһар Анатолий Очир-Горяевич келҗ өгснь ода күртл мартгдхш. Терүнд белдәд хорин коллектив ямаран ик көдлмш кесинь медсн маднд теднә диилвр хара биш бәәснь медгдҗәлә.

2011 җилд Государственн хор дууна коллективс дунд ик чинртә «Невские хоровые ассамблеи» болн «Волжские хоровые ассамблеи» гидг фестивальмудт күцәмҗтәһәр орлцсмн. Анатолий Цебековин дамшлтас дасхар талдан кесг коллективин һардачнр хальмг дирижериг күндлҗ күүндсинь үзүлхәр тер фестивальмудыг бидн тодлҗанавидн.
Төрскнә тууҗ урмд өгдг билә
Анатолий Очир-Горяевич төрскнч седклтә күн бәәсинь цугтан меднә. Таңһчин болн орн-нутгин тууҗиг Цебеков улсин җирһлин үлгүрәр меддг бәәсмн. Тер учрар Алдр Диилврин 65 җилин өөнд коллективтаһан ик белдвр кесмн. Дәәнә-төрскнч седклтә ик программ белдәд, дууна коллектив таңһчин райодар йовад терүгән үзүлсн бәәсмн. Дәәнә цагин дуудыг Городовиковск болн Лагань балһсдт, Яшалта, Троицк, Ик Буурл, Джалыково, Комсомольск, Алцын Хут болн нань чигн селәдт әмтн икәр таасҗ соңсинь ода артистнр тодлна. Концерт болһнд Анатолий Очир-Горяевич ик белдвр кеһәд, дун болһна учр-утхинь медүлхәр зүткдг бәәсмн. Тер учрар хорин дуулсн дуд кезәнк цагиг сергәһәд, дәәнд әмән өгсн баатрмудыг санулҗ, олн-әмтн диилврин төлә әмән әрвллго дәәллдсинь, көдлсинь санулҗ, эндрк хөвтә өдрин төвкнүн бәәдлиг үзүлҗәсмн. Программдан нертә орс композитормудын көгҗмлә зергднь П. Чонкушовин, Б. Джимбиевин дуд, тер мет хальмг олн-әмтнә ду орулснь нег үлү соңсачнрт өөрхн болдмн. Концертд ирсн улс бийснь бас дахад дуулдг бәәсинь Анатолий Очир-Горяевич тодлҗ келлә. Чик кевәр программан белдсән эн тиигҗ медсмн.
Анатолий Цебековин һардврт хор Советск Союзин Герой Басан Городовиковин 100 җилин өөнд белдлһнд шунмһа кевәр орлцсинь ветеранмуд тодлна. Йириндән Анатолий Очир-Горяевич концертн программдан төрскнч седклтә ду оруллго бәәдгинь бидн меддг биләвидн. Дун болһна өмн ахр цәәлһвр өггдҗ, тууҗин зәрм девсңгүд сергәгддг бәәсмн.
2013 җилин февраль сард хорин коллективиг байрин керг-үүлдврт орлцтха гиҗ Волгоградск областин филармонь үрвр кесн билә. «Төвкнүни көгҗм дәәнә өмнәс» гисн дуудвртаһар Волгоградт Сталинградск дәәллдәнд Диилвр бәрсн 70 җилин өөнд нерәдсн Нарт-делкән фестиваль болсмн. А. Цебековин һардврт хор Л. Бетховена Йисдгч симфониг дуулснь ик өврмҗ болн бахмҗ үүдәсн билә. Хальмг дирижер хальмг дуучнртаһан делкән көгҗмин классическ үүдәвриг билгин өөдән кемҗәнд күцәснь басл өргмҗтә йовдл болсмн!
Иргчин туск ухатаһар
Көгҗмд, дуунд насн-җирһлән нерәдсн Анатолий Цебеков сойлыг цааранднь делгрүлх баһчудын туст килмҗ һарһҗ йовсмн. Элстин көгҗмин училищд баһчудыг хальмг олн-әмтнә ду дуулдгиг дасхҗ йовсмн. Хальмг Таңһчин ачта артистнр Данара Шалханова, Эдуард Бурлаков, Анна Очкаева болн нань чигн дуучнр багш Цебековин сурһульчнр болҗана. «Сурһульчнртан эн йир дурта болдмн, - гиҗ багшиннь тускар нертә дууч Эрвена Оргаева тодлна.- Гүн медрләсн, дууна дамшлтасн арднь орҗ маднд дасхсн деерән цуг халхин медрлтә, төрскн һазр-усндан дурта, тууҗиг болн авъясмудыг меддг, альд болвчн хальмг болҗах нерән өөдән өргҗ үзүлҗ чадх улс болҗ өстхә гиҗ шундг билә. Кесг тоотынь мана багш эврәннь җирһлин үлгүрәрн дасхсмн. Сурһульчнрин сәәһинь өмнән өргәд, хаҗһр тоотын тер дарунь күнд медүллго уга кехәр килмҗән өгч, эцк кевтә маднд сурһдг билә. Мадниг өөлүлдго, кенәс чигн харсад авдг, уралан көтлдг билә».
Коллективиннь иргчин тускар ухалад, хорин өөр дууна бичкдүдин студь эн сексмн. «Колокольчик» гидг нер зүүсн коллективин бичкдүдиг килмҗән өгәд дасхад, дууна туст ик дааврта болдгин багш сурһульчнртан дасхв. Дассн тоотан тәәз деер һарч үзүлҗ чаддгиг бичкдүдт дасхад, фестивальмудт, марһаст тедниг дахулҗ авч одад, көгҗмчин, артистын җирһл ямаран болдгинь бичкнәснь теднд үзүлв. Багшиннь нериг һуталго Чехийд, Польшт, Венгрьт, Францд болсн нарт-делкән марһаст орлцҗ нүр орм эзлҗ йовна. Эн студьд ордг бичкдүд классическ көгҗмиг медсн деерән хальмг келн-улсин дууна зөөрлә сәәнәр таньлдна. Ода эцкин кергиг күүкнь Нигмяра Цебекова цааранднь күцәҗ, бичкдүдин студиг һардҗана.
Анатолий Очир-Горяевич Цебеков мадн дунд ода уга болвчн энүнә дуд маднла хамдан бәәнә. Государственн хор энүнә нериг зүүнә. «Колокольчик» бичкдүдин студь үүлдҗ бәәнә. Сурһульчнрнь багшин нериг цааранднь дуудулҗ, билг-эрдмән Хальмг Таңһчдан нерәдҗ үүлдҗәнә. Нер туурсн дууч, тоомсрта һардач болн килмҗтә багш Анатолий Цебековин нерн болн кергнь Хальмгин сойлын тууҗд мөңкинд үлдв.
Галина Хейчиева
Редакцин архивәс авсн зургуд