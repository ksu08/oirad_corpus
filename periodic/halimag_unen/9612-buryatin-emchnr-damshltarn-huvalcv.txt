Бурятин эмчнр дамшлтарн хувалцв
13-03-2019, 12:32 | Таңһчин зәңгс » Эрүл-менд харлһн
Шидр мана таңһчур Бурять Республикин Н.Семашкон нертә клиническ больницин эмчнр ирсн билә. Эн клиник 2017 җилд әрәсән стационарн учрежденьсин дунд болсн марһана «Медицинск үүлдврин халхд өөдән чинртә болн әәмшг уга туслмҗ күрглһнә сән гисн медицинск организац» гидг номинацд диилвр бәрәд, Росздравнадзорин мөрәһәр ачлгдсмн. Тер марһанд диилвр бәрснә хөөн Н.Семашкон нертә клиник, Бурять Республикин эрүл-менд харлһна министерств болн әрәсән Росздравнадзорин мониторингин болн клинико-экономическ шинҗллтин Цутхлңгин хоорнд һурвн халхин бооцан батлгдсн билә. Тер бооцана медлд клиникин улд компетенцин Цутхлң бүрдәгдсмн.
Мана таңһчур ирсн Н.Семашкон нертә клиникин ах эмч, Бурять Республикин Улсин Хуралын депутат Евгения Лудупова, энүнә дарук Ирина Яковлева, компетенцин Цутхлңгин һардач Александра Данчинова, эмнлһнә учрежденя эмчнр Владимир Филиппов болн Валентина Доржиева дамшлтарн хувалцҗ, мана таңһчин больницин болн балһсна поликлиникин үүлдврлә таньлдад, бәәрн эмчнрлә күүндв. П.Жемчуевин нертә таңһчин больницд болсн семинарт күндтә гиичнр клиникин эндрк бәәдл-җирһлин, сән чинртә медицинск туслмҗ күрглһнә халхд күцәҗәх керг-үүлдврмүдин тускар тодрхаһар келҗ өгв.
- Ах-дүүнртән ирсндән бидн байрта бәәнәвидн. Бидн хойрдад Хальмг Таңһчур ирҗәнәвидн, тегәд сән үүрмүдтәһән харһҗ, таднд Бурять Республикәс халун менд авч ирвидн. Бидн таңһчин больницд болн балһсна поликлиникд одад, тенд сән таал тогтагдҗахиг үзвидн, таднд эрүл-менд харлһна халхд ик күцәмҗ бәрхд ик арһ-чидл бәәнә. Мана клиникд таднла әдл төрмүд учрна, эннь кадрмудар тетклһн, мана бәәрн 1952 җилд тосхгдсмн, тегәд ясвр келһн керглгдҗәнә, нань чигн төрмүд бәәнә. Республиканск клиник 95 җилин өөнән темдглв, тегәд мана учреждень байн тууҗта болҗана. Эндр мана клиникд 1803 күн көдлнә, специалистнр дундлад 42 нас наслсн улс болна, нидн 24 миңһн күн мана учрежденьд эмнлһ авв. 2017 җилд мана клиник әрәсән медицинск учрежденьс дунд түрүләд Росздравнадзорин мониторингин болн клинико-экономическ Цутхлңгин аудитд күцәмҗтәһәр орлцв, - гиҗ Евгения Юрьевна нүр үгдән келв.
2017 җиләс авн Бурять Республик «Бережливая поликлиника» гидг федеральн төсвд орлцҗана. Эн төсвд сүл цагт ик оньг өггдҗәнә гиҗ келх кергтә. Одахн әрәсән Президент Владимир Путин РФ-н Федеральн хургт кесн Дуудвртан эн төсвин тускар, әмтнд сән таал тогталһна, әмтн чеерүдт удан эмчиг күләшгон тускар келәд, 2021 җилд мана орн-нутгт бичкдүдин поликлиникс цуһар эн төсвд орлцх зөвтә гиҗ темдглсмн. Бурятин республиканск клиник эн төсвд күцәмҗтәһәр орлцҗана, пациентнрин төлә сән таал тогтаҗ, эдн дунд олн зүсн анкетировань давулна. Тиигәд, Н.Семашкон нертә клиникин пациентнрин 94,7 процентнь эмчнрин үүлдвриг болн медицинск туслмҗин чинриг өөдәнәр үнлнә. Иим күцәмҗд күрхин төлә клиникд әәмшг уга медицинск үүлдврин болн сән чинртә туслмҗ бүрдәлһиг үнлһнә систем тогтагдсн бәәнә гиҗ больницин ах эмч хувалцв. Клиникд көдләчнрин мергҗлт өөдлүллһнә, хоорндан тевчлһнә болн күндллһнә таал тогталһна, баһ наста кадрмудла дамшлтарн хувалцлһна төрмүдт ик оньг өггднә. Тиигәд, клиникд баһ наста специалистнрин совет үүлднә, эмчнр болн дунд медицинск көдләчнр әрәсән болн һазадын орн-нутгудын нүүрлгч клиникст мергҗллтән өөдлүлнә. Баһ наста кадрмудын тускар келхләрн, көдлмштән ямр нег күцәмҗ бәрсн баһчудын эк-эцкнрт Ханлтын бичгүд илгәдгин тускар Евгения Юрьевна келв. Баахн эмчнр номин халхар үүлдҗ, медицинск номин шинҗллтс кеҗ, кандидатнрин цол харсна. Шиңкән күч-көлснә хаалһан эклҗәх эмчнр СОНКО-н программд орлцҗ, грант шүүҗ авна. Тер мет Н.Семашкон нертә клиникин улд Байкальск медицинск форум болна. Терүнд нидн П.Жемчуевин нертә таңһчин больницин эмч Бадм Авеев орлцсн билә. Эн җил болх форумд Хальмг Таңһчас эмчнр бас шунмһаһар орлцҗ, дамшлтарн хувалцхиг күләҗәнәвидн гиҗ гиич темдглв.
Хальмг Таңһчин эрүл-менд харлһна министрин негдгч дарук Галина Динкиева Бурятин эмчнрин дамшлтыг эрк биш олзлх кергтә гиҗ келәд, мана таңһчд баһ наста эмчнрин совет бас бүрдәх санан бәәнә гив. Хол Бурятяс ирсн гиичнр кеҗ-күцәҗәх көдлмшиннь тускар келҗ өгәд, Хальмг эмчнрин сурврмудт хәрү өгч, хамцу үүлдҗ нөкцлтиг батрулхин тускар үгцв.
Наталья ДАВАЕВА