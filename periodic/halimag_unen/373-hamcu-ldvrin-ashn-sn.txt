Хамцу үүлдврин ашнь сән
16-09-2014, 18:01 | Таңһчин зәңгс
Одахн Элстд Хальмг Таңһчин финансин министерствд дарани сүүр болв. Чинртә эн керг-үүлдврт таңһчин райодт финансин халхар көдлҗәх специалистнр өргәр орлцв. Сүүриг финансин министр Надежда Глушкина һардҗ давулсн сүүрт, һурвн төр хәләгдв: муниципальн бүрдәцин бюджетиг тогтасн кемлә онц төсв олзлһн, бюджет хоорндк сөрлцәниг делгрүллһн болн Хальмг Таңһчин муниципальн бүрдәцсин бюджетиг шинҗллһн. Хальмг Таңһчин Толһачин үүлиг цаг-зуур дааҗах А. Орловин зәрлгәр министрин дарукст батлгдсн Очир Шургучиевиг болн Маргарита Аджаеваг министр йөрәҗ, эрүл-менд, көдлмштнь күцәмҗ дурдв. Терүнә хөөн министрин дарук Маргарита Аджаева «О внедрении программно-целевых методов планирования бюджетов муниципальных образований» гидг төрәр ахр доклад кев. Энүнә келсәр, бәәрн бюджетиг бүрдәлһнә болн терүг күцәхин төлә муниципальн бүрдәцин финансин органмудын специалистнр бәәрн организацин һардачнрла бат залһлда бәрх зөвтә, 2015-2016 җилмүдт муниципальн бүрдәцин бюджетиг тогтасн кемлә муниципальн төсвлә ирлцҗәх һаруһинь оньгтан авх кергтә, дәкәд болхла Интернетиг өргәр көдлмштән олзлҗ, финансин органмудын сайтд шишлң статьясин һаруһинь дигллһнә туск көдлмш кех кергтә болҗана. Субъект болһнд шаңһа төсв үүлднә, терүг күцәхин төлә мөңгиг чикәр йилһх кергтә. Зәрм министерствсәр хошад төсв күцәгднә. Тегәд эн туст оньган өгч үүлдх кергтә гив.
Хойрдгч сурврар бюджет хоорндк хәрлцәнә әңгин һардач А.Кухнинова ахр тооца кев. Удлго финансин органмудын һардачнр муниципальн бүрдәцсин ахлачнрла хамдан селәнә муниципальн бүрдәцсин бюджетәс сойлын организацсиг района муниципальн бүрдәцин бюджетд оруллһна төриг шинҗлҗ хәләх зөвтә гисн даалһвр өггдв. Городовиковск болн Лаганя РМО-н һардачнр муниципальн администрацин бүрдәцсин ахлачнрла хамдан Лаганя болн Городовиковск балһсна муниципальн медлд орҗах библиотекмүдин теклһниг района муниципальн бюрдәцин медлд оруллһна керг-үүлдврмүд бүрдәҗ шинҗлт кех кергтә болҗана.
Сүүрин чилгчәр финансин органмудын специалистнр Хальмг Таңһчин муниципальн бүрдәцсин администрацсин һардачнрла хамдан квартал болһн олз угаһар һарһҗах алвна болн алвна биш ору икдүллһнд һол оньган өгч, мөңгиг шинҗлҗ олзта-орутаһар көдлх зөвтә. Сар болһн тооца кеһәд, Хальмг Таңһчин финансин министерствд орулх зөвтә. Дәкәд болхла алвна мөңгиг цаглань орулҗ өглһн болн өлг-эд олзллһна туст ордг алвна биш мөңгиг цаглань цуглулҗ авлһна көдлмшиг шунһаһар күцәх кергтә. Кредиторск өрин мөңгиг уга келһнә туст бас онц көдлмш кех кергтә гиҗ үгцв.