Зурмнд бумб тәвгдв
07-02-2018, 11:00 
Баһ Дөрвд селәнд тер соньн бумб тәвгдв. Хавр ирснә темдг болҗ Хальмгт кезәнәс авн зурмн ичәнәсн һарсн угаһарнь меддг билә. Көгшдүд даңгин тиигҗ келҗ йовла. Дәкәд болхла, өлн җилмүд болсн цагла әмтн зурмна мах идҗ, теҗәл кеҗ йовсинь ах үйин улс мартхш. Зурмна хорһн эмнүллһнд кезәнәс олзлгдҗ йовсинь бас мартхмн биш. Келхәс, ханядна гемтә, оошгин гемтә улст тер зурмна хорһиг аршалад бәәхлә туслдгнь темдгтә.
Киитн үвл давад, хаврин дулан ирҗ йовхиг зәңглдг зурмнд бумб тәвхәр шиидәд, Баһ Дөрвдт бәәх Намру Булыков района администрацд ирәд, зурмнд бумб тәвх седвәрәрн хувалцв. Района һардвр терүгинь дөңнв. "әм аврсн зурмн" ("Суслик - спаситель") гидг нертә бумб тиигәд эн сәләнд тәвгдв. Бумбин скульптуриг белдснь Тавн Дорджиевич Шалхаков. Района һардврин нилчәр скульпторин белдсн кевәр бумбиг Элстд цутхсмн.
Хальмг теегин нег ончта темдгнь болдг зурмнд тиигәд бумб тәвгдв. Тернь Баһ Дөрвд селәнә тал дунд МФЦ-н өөр тәвгдсн бәәнә.

ҖИРһЛИН Кермн
Зургт: Зурмнд тәвсн бумбин өөр