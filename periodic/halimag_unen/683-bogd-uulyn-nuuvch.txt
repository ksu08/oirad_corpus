Богд уулын нуувч
16-10-2014, 18:18 | Таңһчин зәңгс
Хальмг олн-әмтнә ут җирһлин хаалһд учрсн йовдл дала. Хальмгудын бәәдл-җирһллә залһлдата соньн олн һазр бәәнә. Тиим нег һазр Богд уул гиҗ нерәдгднә. Эн әрүн уулын туск тууль-тууҗ домгуд мана өвкнр дунд келгдҗ өдгә цаг күртл хадһлгдсмн. Нүүдлин бәәдләр дөрвн зүсн малан өскәд бәәсн өвкнр өвстә-уста һазр хәәһәд бәәршлҗ йовснь темдгтә. Хальмгудын хәәртә һазрмудын туск домг баһ биш. Тер тоод Богд уулын туск домгуд.
Ода әәдрхнә областин һазрт бәәх Богд уул келн әмтнә хәәртә һазрин негнь болҗана. Нег домгт келгдсәр, кезәнә цагт Богд уул Урал һолын көвәд бәәсн болдг. Хальмг хойр лам эн уулыг Иҗл мөрн һолын көвәд авч ирх күсл тәвсмн. Удан цагт цер бәрәд, олн ном умшгдсна хөөн хойр лам уулыг ээм деерән үүрәд һарсн болдг. Болв Иҗл һол өөрдәд ирсн цагт нег ламин уханд му санан орна. Тегәд терүнә чидлнь чиләд, уулын күндд даргдад, тер лам цусан асхна. Тиигәд зуур һазрт эн уул үлдсмн. Ламыг дарсн уулын нег өнцгнь терүнә цусн шиңгрәд улан болсмн гиҗ келгднә.
Кезәнә цагас авн зальврҗ йовсн хәәртә уулын туск домгин негнь тер. Йириндән Богд уул Хальмгин тууҗла залһлдата. үйәс үйд келгдҗ йовх домгудас нань тууҗин дегтрмүдт, номтнрин болн тууҗчнрин үүдәврмүдт бичгдсн тоот чигн баһ биш бәәнә. Польш орн-нутгин нертә номт, бичәч Потоцкий 1797 җилд хальмг теегт ирсн цагтан Богд уулын ора деер бәәх һазрин заяни сәкүснә тускар соңсан бичсмн.
Ода дәкн нег домгин тускар умшачнрт тодлулнав. Кезәнә цагт Дала ламин гегән дарани нег зуулчлһ кеҗ йовад, эн һазрт ирәд, зогсад амрсна тускар келгднә. Хотан ууһад амрчаһад, Дала лам давста хотын үлдсинь өөрк һазр деер цацсн бәәҗ. Тер хотын үлдл давснас Баскунчак гидг давста нур үүдсмн гиҗ келгднә.
Туульд орсн һазр
Хальмгудт йир хәәртә эн уул эндр өдр чигн тер Баскунчак нуурин көвәд бәәршсн бәәнә. Кедү олн күүнд Богд уулын хәәрн күртҗ, тедн дөң-тус авч әмлсн болх?! Тууҗин кесг йовдлмудын герч болҗах Богд уул тал ода чигн ирҗәх улсин то тасрҗахш.
Давсн зун җилин йирдгч җилмүдт бурхн-шаҗнд шүтлһн шинәс сергәгдәд, шагшавдын төрмүдт оньг икдсн цагт әмтн мартгдсн авъясмудан босхҗ авв. Богд уулын тускар хальмгудт дәкнәс медүләд, медрлинь сергәһәд, тиим хәәртә һазр бәәхинь медүлсн күүнә негнь Бальҗинимә. Мацг бәрдг эмгчүдиг дахулад җил болһн тер уулд одад, мөргүл кедг болсмн.
Бурхнд шүтдг, эс шүтдг улс бәәнә. Болв күүнә җирһлд өр-өвч седкләс ахлдгнь угаг, буйн кишг цугтад кергтәһинь кен эс меднә. Тегәд ямаран чигн шаҗнд, тер мет күмн әмтнә җирһлд чик седкләр бәәх, кен-негндән дөң болх, юн чигн юмн демәр бүтдг сән заңшал бәәнә. Кен чигн күн күүнд мууһан хальдашгоһар шунна. Мана хол өвкнр кезәнәс авн бурхн-шаҗнд сүзгләд, җирһлин дараһар ирдг зовлңгин 108 айсиг җирһлин 68 айсар дарулад бәәдг улс бәәсмн. Теднә зальврлһнас болн тууль-түүксәс, амн үгин нань чигн зөөрәс терүгинь медҗ болхмн. Тегәд өвкнрин заян сәкүснд багтхар, эднә дөң авхар әмтн Богд уулур темцнә.
Йиртмҗин өвәрц нег зөөр болҗах уул җилин дөрвн цагт оньдин өңгән соляд бәәнә. өөрнь бәәдг бәәрн улс терүгинь меднә. Олн зүсн цагла нааран ирҗ мөргҗәсн улс чигн уулын бәәдл мел нег кевәрн бәәдгог бас үзнә. Хәәртә уул тиим өвәрц болҗана.
һурвн уул бәәнә
Нарта орчлң деер һурвн Богд уул бәәнә. Тернь тууҗд орсн йовдл. Шинҗәнд бәәх, Моңһлд бәәх улсла харһҗ күүндх хөв учрла. Теднә келснь тууҗд орсн ил йовдлмудын герч болҗана. Китдин орн-нутгин Шинҗәнә автономн районд Богд уул бәәнә. Эн уулын тускар цөн җил хооран Шинҗәнә Деед сурһулин профессор Буудна Мөңкә келҗ өгсн билә. Иим нег домг тер тодлсмн. Кезәнә йовһн мергн хальмг баатр бәәҗ. Беҗин (Пекин) балһсиг нар халхлҗасн һәрд шовун амр өглго бәәсинь Богд уулыг дамҗҗ һарад ирәд, тер мергн баатр харсҗ авснь тууҗд орҗ. Тууҗд хальмгуд зөвтә орман олсинь, зөргәрн нер һарч тууль-түүкд орҗ ода күртл амлгдҗ йовхинь тернь герчлҗәнә. Хәәртә Богд уул тиигҗ тер домгт бас орснь ончта йовдл.
Дәкн нег Богд уул Моңһлын нутгт бәәнә. Тер уулын өөр Чингс хан амрсна тускар бас нег домгт келгднә.
Хальмгудын тууҗла тиим өөрхн залһлдата Богд уул әәдрхнә областин һазрт бәәвчн эврәннь әрүн чинрән гееҗәхш, хальмгудтан урдк кевтән йир хәәртә уул. Уулын тууҗин туск домгудиг бидн деер бичвидн.
Ямаран өврмҗтә йовдл
Давсн җил мана телеүзлин үүдәгч баг тер уулд күрәд, зургинь цокҗ авад, соңсхвр белдх таал учрв. Йириндән уулын тууҗ соньн, цокҗ авхд чигн йир өвәрц сәәхн. Тер тоод дәкн нег соньн йовдл мадниг өврүлв. Цөн җиләс нааран уулын нег өнцгднь соньн бичмр үзгддг болсмн. Ямаран өврмҗтә йовдл! Эн йовдлын нуувчиг әмтн ода күртл тәәлҗ чадҗахш. Яһад тиим йовдл учрҗахмб? Ямаран утхта бичмр болҗахмб? Мана хәләцәр, эннь Зая Пандитын үүдәсн бичгәр бичгдсн болҗ медгднә.
Эн өвәрц йовдлын учр-утхинь медхәр номтнрин ухан-тоолврар соньмсвидн. Мана зурглҗ авсн тоотыг үзсн Хальмг Деед сурһулин багш Намҗавын Содмн зөвәр өврәд бәәв. Тод үзг сән меддг Содмн багшин келсәр, эн бичмр Зая Пандитын үүдәсн хальмг улсин бичглә, 18 -19 зун җилд хальмгуд олзлҗ йовсн бичглә кев-янзарн сән ирлцҗәх болҗ һарв. Болв кен бичснь, кезә бичмр кегдснь эндр өдр медгдҗәхш. Нуувч болад бәәһәтә.
Цаг ирҗ йовна
Кен медхв, эн бичмрин дөңгәр мана өвкнр кезә нег цагт олзлх зәңг чигн маднд үлдәсн болх. Тер нуувч илдх цаг чигн ирсн болх. Кесг зун җил хадһлгдҗ йовх медрлин зөөрәс цагин кирцәһәр кесгнь илдәд чин бәәх. Тер бичмриг медх, умшҗ цугтад медүлх улс чигн төрсн, төлҗсн болх?! Нег үлү иим тоолвр ордгнь учрта. Шидр болсн багшнрин таңһчин конференц деер тод бичгин тускар тодрха күүндвр болв. «Билгин дала» гидг баһчудын бүрдәцин орлцачнр эврә ухан-тоолвран медүлв. Эн халхар эдн сурһуль-эрдмин болн номин министерствла бат залһлда бәрҗ үүлдхәр бәәнә. Бичкнәсн тод үзг дасад, тиим медрл авсн баһчудас номтнр һарад, тод үзгәр бичгдсн ухани зөөрлә мадниг таньлдулх таал иргчәс учрн гиҗәнә.
Дөрвн зун җил хооран әрәсән меҗәд нүүҗ ирхдән мана өвкнр эврә бичлттә, шар шаҗта, сойлта, амн үгин байн зөөртә бәәснь лавта йовдл болҗана. өвкнрин үлдәсн зөөриг хадһлсн деерән терүг эн җирһлдән олзлхин арһ хәәх цаг ирҗәнә. Тер зөөриг олнд медүлх номтнрин то чигн өсҗәнә. Тедниг дахад бичкдүд школын цагас авн хуучн хальмг бичг - тод үзг дасҗахнь бас чигн хара йовдл биш. Богд уулын өнцгтнь һарсн бичмр тер кем өөрдҗ йовхинь үзүлҗәвзго?!
Нәдвдә Тамара, тележурналист
Авторин цоксн зург