Хальмг махн һазадын орн-нутгудт хулдгдх
17-10-2018, 11:08 
Өцклдүр Хальмг Таңһчин правительствин президиумин дарани сүүр болв. Терүг премьер-министр Игорь Зотов һардҗ давулв. Сүүрт "Нарт-делкән кооперац болн экспорт" гидг келн-улсин төсвин халхар таңһчин агропромышленн комплексин делгрлтин болн нарт-делкән хәрлцәнә ашин туск төрмүд хәләгдв. Нег үлү одахн әрәсән Президент Ставропольд одад, АПК-н делгрлтин төрәр селвлцә давулсна хөөн эн төрмүд ик чинр зүүҗәнә гиҗ И.Зотов темдглв.
Мана таңһчин агропромышленн комплексин делгрлтин болн һазадын орн-нутгудт селәнә эдл-ууш хулдҗ нарт-делкән хәрлцә батллһна туст күцәгдҗәх керг-үүлдврмүдин тускар таңһчин селәнә эдл-ахун министр Баатр Болаев зәңгллһ кев. Дааврта һардачин келсәр, әрәсән Президент октябрь сарин 9-д селәнә эдл-ахун делгрлтин төрәр болсн селвлцәнд "Нарт-делкән кооперац болн экспорт" гидг келн-улсин төсв күцәлһнә төриг эркн чинртә гиҗ темдглҗ, эн туст көдлмшән шунмһадулх неквр тәвсн билә. әрәсән эдл-ууш чинрәрн болн үнәрн орн-нутгтан болн һазадын орн-нутгудт ик тааслт олҗ сәәнәр хулдгдхин төлә селәнә эдл-ахусин материальн-техническ көрңгиг батрулх, кадрмуд белдх, экологическ цевр эдл-ууш келһнд селекцин, генетикин болн биотехнологийин туст шин эв-арһс олзлх кергтә гиҗ В.Путин темдглсмн. Цуг эн төрмүдиг хаһлхин төлә әрәсән селәнә эдл-ахун министерств "Нарт-делкән кооперац болн экспорт" гидг төсв белдсн бәәнә. Эн төсв дөрвн зөрүллтәр күцәгдхмн, буудя, тос, махна болн үснә зүүтә хот-хол, заһс, кондитерск эдл-ууш һазадын орн-нутгудт хулдхин төлә эн отрасльмуд делгрүллһнд ик оньг өггдхмн. Таңһчин селәнә эдл-ахун министерств ода зәрм райодын муниципальн бүрдәцслә Иран орн-нутгиг хөөнә махар тетклһнә инвестиционн төсв белдҗәнә. 28-ч әәрмин нертә ПКЗ гидг АО "Улан хөөч", "Черноземельский", "Сарпа", болн "Первомайский" нертә тохма мал өскдг эдл-ахус хөөнә мах Иран республик йовулгдхмн. Тер мет эн исламск республикд үкрә махн, хөөнә ноосн экспортд йовулгдхмн гиҗ зуралгдҗана. Эн эдл-ахуст мал бордлһна комплексмүд тосхгдхмн, махиг эд-бод келһн бас делгрүлгдхмн. һазадын орн-нутгудт хальмг мах хулдхин төлә эд-бод кедг цехмүд нарт-делкән некврмүдлә ирлцх зөвтә, тегәд эн туст бас көдлмш давулгдхмн гиҗ министр келв. Ода деерән таңһчин зәрм эдл-ахус һазадын орн-нутгудт мал хулдҗ бас олз-ору авчана. Тиигәд, хальмг мөрдиг, бод малыг Казахстана, Моңһлын малчнр таасч хулдҗ авна. Троицкое селәнд үүлддг "Консервпищепром", ИП "Иванов" кеҗ һарһсн махна зүүтә хот-хол әрәсәд бәәтхә, нарт-делкәд сән чинртә гиҗ тоолгдна. Болв һазадын орн-нутгудт эврә эдл-уушиг хулдхар зуралҗах предприятьмүд болн эдл-ахус экспортермудын нарт-делкән реестрт бәәх зөвтә. Таңһчин селәнә эдл-ахун министерств иим предприятьмүдт эн төриг хаһллһнд дөң болхдан белн гиҗ Б.Болаев темдглв.
Хәләгдсн төрәр сүүрт орлцачнр күүндврт орлцҗ ухан-тоолврарн хувалцв. РФ-н Федерацин Советд таңһчин зака үүдәгч органа элч А.Майоров агропромышленн комитетиг толһалв, тегәд парламентин депутатнрла хамдан ямр нег закана седвәр татҗ, селәнә эдл-ахун эдл-ууш кеҗ һарһдг предприятьмүдиг дөңнлһнә төриг хаһлх кергтә гиҗ И.Зотов министрт даалһвр өгв.
Дарунь таңһчд нарт-делкән нөкцлтин аш диглгдҗ, эн туст һазадын орн-нутгудла экономическ, номин, сойлын халхар хамцу үүлдврин ямаран зура бәәхин тускар вице-премьер Боова Бадмаев келҗ өгв. Ода мана таңһч хулд-гүүлгәнә, экономическ, номин-техническ болн сойлын халхар хамцу үүлдхин төлә Беларусь, Казахстан болн Китд орн-нутгудла бооца батллһна туст көдлмш күцәҗәнә гиҗ Боова Васильевич темдглв. Дигтә эн өдрмүдт мана таңһчур Өвр Моңһлас делегац ирсн бәәнә. Одахн Китд орн-нутгин элч бас ирсн билә. КалмГУ һазадын орн-нутгудла нөкцлтин болн хамцу үүлдврин туст күцәмҗтәһәр үүлдҗәнә.

Наталья ДАВАЕВА