Бий үкдг, нерн үкдго
11-12-2018, 10:07 
Одахн би таңһчин сурһульчнр дунд зарлгдсн "Слава тебе, солдат!" гидг нәәрүлҗ бичлһнә марһанд орлцад, 2-ч орм эзлләв. Эн таңһчин марһанд орлцсндан би байрта бәәнәв, юңгад гихлә терүнд босхгдсн төр намаг икәр соньмсулв. Төрскән харслһн, хальмгин нерән өөдән бәрлһн, өсәд-боссн һазртан дурта боллһн - күн болһна күсл болх зөвтә. Мана бичкн Хошуд селәнд һәрән Павлын нериг ик-баһ уга цуһар күндлҗ, әрүнәр хадһлҗ йовна. Энүнлә би хамдан нег уульнцд өсәд-бослав, нег школд сурч йовлавидн.
һәрән Павел Хошуд әңгә, моңһл арвна ач көвүн бәәсмн. Эк-эцкнь мана селәнә школын багшнр болна. Борис Шорваевич көгҗмин багш, әрәсән сурһуль-эрдмин ачта көдләч. Валентина Павловна болхла олн җилдән эклц классин багшар көдлсмн, ода ачта амрлһнд һарсн бәәнә. Бичкнәсн авн Павел цуг наадк көвүдәс йилһрдг бәәсмн, номһн заңта, сурһульдан һавшун, чаңһ-чиирг, ду-биид болн көгҗмд дуран өгсн билгтә көвүн билә. 1987 җилд 1-ч класст орад, школан төгсәснә хөөн П.Чонкушовин нертә көгҗмин училищд хальмг улсин зевсгүдин әңгд сурсмн. 2000 җилин бар сарла Павел цергт мордв. Цергә сурһулян түрүләд Əәдрхн балһснд сурла, дарунь Дагестана Каспийск балһснд тусад, эцк аав хойран дураһад морфлотд цергин хаалһан эклсмн. Хамдан церглҗ йовсн үүрмүднь тодлсар, цергин сурһульнь амрар давсн билә. Горяевихн уңг-тохмарн теңгсин флотд церглҗ йовсмн, тегәд бас тиигәрән туссндан Павел байрта билә.
Темдглхәс, Павел олн зүсн зевсг татдг билгтә бәәсмн. Гарма татх, гитар цокх, мөрн хуур болн нань чигн зевсг эн һартан авч ямаран болв чигн көгҗм наадад, айсинь һарһдг билә. Тер төләд церглҗ йовсн взводтан П.Горяев "валторнист" болҗ цергә оркестрт наач йовсмн.
2002 җилд Диилврин өдрин байрин керг-үүлдврт Каспийск балһснд цергә парад болҗасн кемд террористическ йовдл учрсна ашт мана нег һазра көвүн Павел Горяев әмнәсн хаһцв. Эн зовлңгиг кедү цаг давв чигн олн әмтн, тер тоод Хошуд селәнә улс, кезәд чигн мартшговидн. Арвн тавн җил хооран учрсн аюл эк-эцкднь, олн таньл-үзл улст, элгн-саднднь зүркнә өвдкүр болҗ үлдв.
Баһ дүүвр насндан сәәһән хәәсн һәрән Павел мана седклд мөңкрв, энүнә нериг бидн әрүн кевәр хадһлҗ йовнавидн. 2003 җилд мана школын багшнр сурһульчиннь санлд нерәдәд, "Дуунд би мөңкрхв!" гидг салдсин дууна фестиваль бүрдәҗ давулв. Таңһчин олн селәдәс болн Элстәс кесг элчнр орлцҗ, Павлын санл тевчҗ, салдсин дууһан энүнд нерәдсмн. Түрүн фестивальд иньгүднь, ахнр-дүүнрнь олар цуглрҗ ирсмн. "Бий үкдг, нерн үкдго", гиҗ хальмг үлгүрт келгддгәр, эн керг-үүлдвр һәрән Павлын нерн мартгдшгог ил үзүлв. Мини тоолврар бидн иим көвүдәс үлгүр авх зөвтәвидн. Дорас өсч йовх баһчуд эврә кергәрн, төрскнч седкләрн эврә һазр-усндан дурта болҗахан медүлҗ, Төрскән харсхд белн бәәхән үзүлх зөвтәвидн гиҗ санҗанав. Эн ахр нәәрүлҗ бичлһән седкләсн һарсн шүлгәр төгсәхәр седләв.
Билгтә көгҗмч Павел
Баахн насндан йоввч.
Бәәрнәсн мордҗ цергләд,
Баатр болҗ мөңкрвч\u2026
Хама йовв чигн, үүрмүд,
Хальмгин нерән дуудулхмн!
Хәәртә Төрскндән церглҗ,
Хальмг Таңһчан делгрүлхмн!
Санлынь өрк-бүлднь,
Седклнь җөөлрүлҗ үлдг,
Сәәни орнд төрҗ,
Сар болҗ үзгдг!
Андрей ЧАГРАНОВ,
Хошуд селәнә школын 11-ч классин сурһульч