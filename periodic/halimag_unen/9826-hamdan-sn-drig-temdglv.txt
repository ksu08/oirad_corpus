Хамдан сән өдриг темдглв
20-06-2019, 09:18 | Таңһчин зәңгс » Эрүл-менд харлһн
Ниднәс авн Целинн района әмтнд медицинск дөң күрглһн Элст балһсна поликлиникин медлд орсмн. Балһсна поликлиникин мөңгәр района зәрм эмнлһнә учрежденьст ясврин көдлмш кегдҗ, бәәрн әмтнд сән таал тогтагдв.
үлгүрнь, Хар Булг селәнд эмчин офис шинрүлгдв. Эндр эн төр цааранднь хаһлгдҗана, района әмтнд күргҗәх медицинск туслмҗин чинр ясрҗана. Элст балһсна поликлиникин болн Целинн районд үүлддг эмнлһнә учрежденьсин коллективс хамдан эрүл-менд харлһна көдләчин өдриг темдглв. «Родина» гидг амрлһна цутхлңгин залд эн өдр ветеранмуд болн эндр эн учрежденьст көдлҗ йовх улс, Целинн СМО-син толһачнр орлцв. Ветеранмудт онц ханлтын үг нерәдҗ, күн болһнд белг бәрүлҗ өгв. Таңһчин эрүл-менд харлһна министрин негдгч дарук Галина Динькиева, Элст балһсна администрацин толһачин дарук Истя Мушаев, Целинн РМО-н толһачин дарук Эльза Чульчаева залд цуглрсн улсиг сән өдрлә йөрәһәд, әмтнә эрүл-менд харлһнд үнн-чик седклтәһәр церглҗ йовхднь ханлтан өргв. «Балһсна поликлиник» учрежденя ах эмч Гиляш Галзанова ветеранмудын ач-тус темдглҗ, эндр көдлҗәх улст бүлән үгән нерәдҗ, Элстин болн Целинн района әмтнд күргҗәх медицинск дөңгин чинриг ясрулхин төлә күцәгдҗәх керг-үүлдврмүдин тускар келв. «Эрүл-менд» гидг келн-улсин төсвәр әмтнд сән чинртә эмнлһ кехин төлә оборудовань углҗ тәвгдх, эмчнрт сән таал тогтагдх.
Сән авъяст тохрсар олн җилдән көдлҗ йовх улст байрин хургт өөдән ачлвр бәрүлҗ өггдв. Целинн района больницд олн җилдән көдлҗ йовх эмч Мария Дурдусова, медсестра Лариса Харцхаева болн Ик Чонса фельдшер Наталья Гакова әрәсән эрүл-менд харлһна министерствин Ханлтын бичгәр ачлгдснь үүрмүдтнь ик бахмҗ болв. Ут тоодан җир шаху күн таңһчин Улсин Хуралын (Парламентин), таңһчин правительствин, эрүл-менд харлһна министерствин Күндллһнә һашгудар ачлгдв.
Байрин хургт медицинск көдләчнр концерт белдв. Эдн көдлмштән дааврта болн кергән сәәнәр меддг специалистнр болсн деерән билгтә улс болҗахан үзүлҗ, үүрмүдтән көгҗмин белгән нерәдв. Тиигәд, эмч Гилян Киришова, ах медсестра Елена Лиджиева, Вознесеновк селәнә амбулаторин көдләч Любовь Шабанова ду дуулв, филиалмудын көдләчнр наад үзүлв, өдрәр үүлддг стационарин элчнр би биилв. Поликлиникин һардвр концертд орлцсн көдләчнриг үнтә белгәр болн мөрәһәр ачлв. Ветеранмуд ханлтан өргҗ, хамдан көдлҗ йовсн үүрмүдтәһән харһсндан байрлҗ баһ цаган тодлв. Байрин хург сергмҗтә, үр-иньгин таалд давҗ, цугтаднь ик урмд болн бахмҗ үүдәв.
ДООҗАН Наталья