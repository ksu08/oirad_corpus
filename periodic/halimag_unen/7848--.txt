Олн дунд тоомсрта
17-04-2018, 09:25 
Мартын Убушаевич 1928 җилд Хальмгин Приволжск улусин Хар Усн хотнд төрсмн. Хөөннь эднә өрк-бүл Барун селәнүр нүүҗ һарсмн. Дән эклтл школд сурад, 4 класс төгсәсмн. Эцкнь Убуш Гаряевич Төрскән харсгч Алдр дәәнд зөрмг кевәр орлцҗ, зәңг-зә уга геедрв. Уйн наста Мартын көвүн дәәнә цагт Əәдрхн - Кизляр төмр хаалһин тосхлтд орлцсмн. Мана һазрт төмр хаалһин тосхлтын көдлмш 1941 җилин октябрь сарас эклв. Нурһлҗдан күүкд улс, өвгд, эмгд болн уйн наста баһчуд тосхв. Даруһас бичкдүдиг чигн көдлмшт йовулв. Тиигхд 13-та Мартын көвүн тенд көдлсн болдг. Хаалһ тосхлһна керг йир берк болчкад күнд билә. Төмр хаалһиг ахр болзгт эдлврт орулхин төлә әмтн өдр-сө уга көдлцхәв. Эдн чик хот уга, бүтн хувцн уга, күнд таалд күчр көдлмш кеҗәсмн. үвләр көрә һазр күрзәр цокҗ нүкләд, малтҗ авсн һазриг тергәр, дамҗурар (носилкар), мишгәр чигн зөөһәд, хотхр ормд асхад, хаалһин һазриг давхр-давхрарнь тегшләд, шпалмуд зөөҗ тәвдг бәәсмн. 12-13-та күүкд-көвүд бас чидл күрсәрн нөкд болҗ, темән тергәр, цар тергәр ус, тосхлтын материалмуд зөөдг билә. Аца зөөдг дамҗурар үүрмг чолу, хойр-һурвн күн демнәд модд, бахнс зөөдг бәәсмн. Ташр фашистнр деерәс бомб хаяд әәмшг учраҗасмн. әмтн йир күнд таалд көдлдг бәәсиг Мартын Убушаевич тодлна. Эдн үвлин тачкнсн киитнд, зуни һаң халунд амрлһн болн көлснә мөңгн угаһар өдр болһн көдлмшт һарад, өрүн эртәс авн ора сө күртл көдлдмн. Күүкд улс, көгшд, уйн наста баһчуд диилвр өөрдүлхин төлә бийән, цогцан әрвллго көдлҗ темдглсн болзгт, 1942 җилин август сард, төмр хаалһиг эдлврт орулв. Тер саамд фронтын төлә нефть зөөсн поезд эн хаалһар түрүн болҗ йовв.
Шин тосхгдсн хаалһ таңһчин экономикин, сойлын делгрлтд, әмтнә бәәдл-җирһл ясруллһнд нилчән күргх бәәсмн. Тиигхд хальмг улс ик аюлла харһх гиҗ күн ухалҗасн уга билә. 1943 җилин бар сарин 28-д хальмгуд киитн хәр һазрур нүүлһгдв. Тер мет Эльдышевихнә өрк-бүл цуг хальмгудла әдл цааҗла харһад, Сиврүр туугдв. Мартын Убушаевич эктәһән, дү күүктәһән болн һурвн дү көвүтәһән Красноярск крайин Козульск района Косачи станцд туссмн. Тенд уйн наста Мартын өрк-бүлдән ууһн үрн болдгтан дүүнрән асрхин төләд экдән нөкд болад леспромхозд мод белдлһнә көдлмшт көдлв. Өсәд-босад, Ачинск балһснд трактористин курсмуд чиләһәд, сурсн эрдмәрн көдлв.
1953 җилд Мартын Убушаевич нег һазра күүкн Софья Джесюповад седклнь тусад, әрк зөөһәд, өркән өндәлһсмн. Сиврт эднә өрк-бүлд һурвн үрнь төрсмн. 1958 җилд хальмгуд ниргәд-нүгшәд һазр-уснурн темцв. Эльдышевихнә өрк-бүл төрскн һазртан ирҗ, Əәдрхнә областин Наримановск районд Барун селәнд бүүрлв. Мартын Убушаевич бәәрн совхозд трактористәр көдлв. Цөөкн җил давад, җолачин курсмуд төгсәһәд, дассн эрдмәрн көдлв.
Җирдгч җилмүдин чилгчәр эднә өрк-бүл Хальмгт, Солнечное селәнд (өдгә цагт Аршан), нүүҗ ирв. Мартын Убушаевич Бурата селән деер бәәсн "Центральный" махна совхозд җолачар көдлҗәһәд, хөөннь Минводхозин автобазд җолачар көдлв. Авальнь Софья Манджиевна "Аршанский" аң өскдг совхозд 25 җил көдләд, ачта амрлһндан һарсмн. Күцәмҗ бәрҗ көдлсндән "Күндллһнә темдг" гидг орденәр ачлгдсн билә. Тер мет Мартын Убушаевич наснаннь туршарт йилһән сәәнәр көдлҗ, мел оньдин олна нүүрт йовдг билә. Олн зүсн аца зөөҗ, олнд ач-тусан күргҗ, көдлҗәсн эдл-ахун көрң батруллһнд ик тәвцән орулҗ йовсн болдг. Тер төләдән кесг ачлврмудар ачлгдсмн, тер тоод "1941-1945 җилмүдт Төрскән харсгч Алдр дәәнд туурмҗта күч-көлснә төлә" гидг медаляр, өөнин медальмудар, Күндллһнә һашгудар ачлгдсн болдг.
Мартын Убушаевич болн Софья Манджиевна җирн һурвн җилин туршарт хамдан сән-сәәхн бәәҗ, нег-негнәннь седкл медлцҗ, байр-зовлңган әдл хувалцҗ йовсмн. Эдн күүкдтән чик сурһмҗ өгч, һаринь һанзһд күргҗ, көлинь дөрәд күргҗ, кү кецхәв. Людмила күүкнь Аһш балһснд деед сурһуль төгсәҗ, инженер-тосхач болҗ көдлҗ йовла. Александр көвүнь автодорожн техникум төгсәһәд, бас эцкләһән әдл наснаннь туршарт җолачар көдлҗ йовла. Отхн үрнь Любовь Владикавказ балһснд финансин халхар сурһуль сурсмн. Росгосстрахд даатхлһна агент болҗ. көдләд, цааранднь дамшлтнь өсәд, ах тоочин үүл дааҗ йовсмн. Ода цуг күүкднь ачта амрлһндан һарсн бәәнә.
Харм төрхд, герин эзн күүкд күн Софья Манджиевна хойр җил хооран сәәһән хәәв. Мартын Убушаевич уңг-тохмдан хамгин наста. Тегәд элгн-саднь медәтиг йир тевчнә, дару-дарунь золһҗ ирнә. Мартын Убушаевич 4 ач-зеетә, 4 җичтә. Дорас өсч-йовх үйнрин җирһл үзҗ байрлна.
Маргарита АРЗАЕВА