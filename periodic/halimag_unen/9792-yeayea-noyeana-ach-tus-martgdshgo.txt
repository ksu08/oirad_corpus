һаһа Ноһана ач-тус мартгдшго
04-06-2019, 09:15 | Таңһчин зәңгс » Бурхн-шаҗна төрәр
Июнь сарин 2-т Ик Буурла Хомутников селәнд ончта болн тууҗлгч чинртә керг-үүлдвр болв. Эн өдр селәнд Ноһан Корнусовна Бочкаевад (һаһа Ноһанд) нерәдгдсн бурхн - шаҗна комплекс әрвслгдҗ байрин бәәдлд секгдв. Ноһан Дәркин мөргүлин сүмиг эргүләд босхгдсн долан бодь суврһн, Цаһан аавин көшә болн зулын өргә эн комплекс тогтана. Бурхн-шаҗна керг-үүлдврт әрәсәд, Моңһлд болн СНГ-д XIV Дала ламин гегәнә күндтә элч, Хальмгин шаҗн лам Тэло Тулку ринпоче, мана таңһчур баралхҗ ирсн ик багш Кунделинг ринпоче, Цутхлң хурлын ламнр орлцв.
Ноһан Бочкаеван нериг эн һазра бәәтхә, таңһчин болн хам-хоша бәәдг регионмудын әмтн сәәнәр медҗ, ач-тусинь мартлго санлынь әрүнәр хадһлҗ йовна. Кесг күүнд эн дөң күргәд, ямр нег гемәс әдгәҗ, үр заяҗ, түрү-зүдү цагтнь ач-тусан күргсмн. 2015 җилд нег һазра улс Ноһан Корнусовнад нерәдҗ эн комплекс тосхх седвәр татад, Хальмгин шаҗн ламас зөв авад, әрүн кергән экләд күцәв. Тер җилин июль сарин 7-д дигтә Тэло Тулку ринпочен үрврәр әрәсәһүр түрүн болҗ баралхҗ ирсн Кунделинг ринпоче бурхн-шаҗна комплекс тосхх һазриг әрвсллһнә Саланг мөргүл болн һал тәклһнә йосрхл күцәсмн. Тер мет 2017 болн 2018 җилмүдт Цутхлң хурлын ламнр энд шишлң мөргүл кеһәд, маань умшҗ тосхлтын йовудт цуг кергтә тоотынь күцәв. Бәәрн әмтн эн әрүн чинртә кергт шунмһаһар орлцҗ, ик-бичкн уга тәвцән орулв. Таңһчд нертә дүрсләч Петр Тазаев Цаһан аавин көшә кеҗ белглв. Тосхлтын көдлмш төгсхдән өөрдҗ йовсн цагт бәәрн улс комплексин эргндк һазриг цеврләд, олн модд суулһв.
Н.Бочкаева 1931 җилд угатя болн олн үртә өрк-бүлд төрҗ һарсмн. Эн отхн үрн бәәсмн. Бичкнәсн авн күүкн талдан бичкдүдәс йилһрдг бәәҗ. Нег дәкҗ эн ахтаһан кеер мал хәрүлҗ йовад, ик хурт орна. Хур гииһәд төгсснә хөөн ахнь бичкн Ноһана ээм деер ноһан альчур үзчкәд, энүгән альдас авсинь сурна. Болв күүкн хәрү өгч чадхш. Малан тууһад, хотндан хәрҗ ирәд көгшдүдт медүлхлә, күүкиг ик заян сәкүсн хәәрлҗ гиҗ цәәлһҗ. Хөөннь Сиврүр тусад, түрү-зүдү үзәд, Ноһан күүкнә харань муурад бәәхлә, Тюменск областьд бәәсн манҗихнә әәмгә Данд зурхачд үзүлхлә, Ноһан Дәркин гегәнә хәәрнд күртсн, олн әмтнд ач-тусан күргх зөвтә күн болҗана гиҗ тернь келҗ. Тегәд тууврт бәәсн цагтан һаһа Ноһан Сиврин бәәрн улст, Омск болн Тюменск областьст туссн хальмгудт дөң-тусан күргҗ нернь һардг болв. Бәәрн улс энүнд хот-хол, хувц-хунр белглхлә Ноһан Корнусовна терүг түрҗәх болн өлсчәх хальмг улст түгәҗ өгәд, бәәсәрн хувалцдг бәәҗ. Төрскн һазрурн хәрҗ ирхләрн һаһа Ноһан кесг улст дөң болҗ йовсмн. Сәкүстә бийнь Ноһан Корнусовна йирин күүкд күн билә гиҗ бәәрн улс келнә. Эн олн үртә эк болн ээҗ билә, домбр цокдг, кесг хуучн ду болн «җаңһр» меддг билгтә бәәсмн, района болн таңһчин марһаст болн билг-эрдмин хәләврт орлцҗ йовсмн.
«Бурхн Багшин Алтн сүм» Цутхлң хурлын багш Анҗа гелң Ноһан Корнусовнан зе көвүн болна, тегәд комплексин тосхлтыг һардҗ, эн әрүн керг күцснд ик тәвцән орулсн болҗана.
- Күндтә нег һазра улс, селәнә болн района бәәрн әмтн, эн кергт орлцхар кесг һазрас ирсн улс, хамгин түрүнд эн ик чинртә керг күцәлһиг һардсн Анҗа гелңд зүркни ханлтан өргхәр седләв. Мөргүлин сүм тосхлһн гиснтн амр керг биш. Иим комплексиг нег күн тосхҗ чадшго билә, селәнә әмтн цуһар арһ-чидлән негдүләд, шунмһаһар орлцсиг би меднәв. Тегәд цуг таанрт бас ик ханлтан өргҗәнәв. Ик-бичкн уга эн тосхлтд орлцснь эн селәнә тууҗ болҗ үлдх, селәнә әмтнә, эн һазрин төлә хамцу үүлдвр ик буйн болх. Июнь сарин 4-д үрс сар эклҗәнә, тегәд эн комплекс әрүн сарин өмн өргнд секгдҗәхнь темдгтә. Энтн сән темдг болҗана, тегәд эн өдриг зүркндән хадһлҗ йовтн. Эндр бидн эн комплексиг әрвслҗ ном умшад, шишлң йосрхл күцәхвидн. Тер мет Анҗа гелңгин сурврар һал тәклһнә йосрхл бас күцәгдх. Бидн ном умшад, олн бурхдыг эн һазрт бууҗ ирхиг сурхвидн, тегәд тадн бас дотран зальвртн. Мөргүл давулгдҗ ном умшгдсна хөөн эн комплекс әрүн чинртә болн шүтдг һазр болх,- гиҗ шаҗн лам Тэло Тулку ринпоче келснә дару хувргуд ном умшв.
Мөргүлин хөөн ик багш Кунделинг ринпоче эн темдгтә болн байрта өдрлә йөрәһәд, ханлтан өргв. «Нааран ирәд, олн бурхдт мөргҗ, бодь суврһсиг эргҗ цаһан седкләсн бурхн-шаҗнд шүтхлә цуг таанрт энтн буйн болх», гиҗ Кунделинг ринпоче келв. Цутхлң хурлын Анҗа гелңд күндтә гиич Ноһан Дәркин шүтә белглҗ, эн мөргүлин сүмд хадһлхиг сурв. Эн шүтәг Кунделинг ринпочед XIV Дала лам гегән һаран тәвәд белглсн бәәҗ.
Цуг кергтә йослл күцәгдснә хөөн Хальмгин шаҗн лам Тэло Тулку ринпоче, Кунделинг ринпоче болн Анҗа гелң улан тасм керчҗ, Ноһан Дәркин мөргүлин сүмиг секв. Күндтә ик ламнрин хөөн цуг әмтн мөргүлин сүмиг болн бодь суврһсиг зөв эргәд, шаҗн ламин болн Кунделинг ринпочен әдст күрв.
Бурхн-шаҗна әрүн чинртә керг-үүлдвр төгсснә дару олн әмтиг халун цә-боорцгар тооһад, района болн селәнә коллективс билг-эрдмән үзүлв.
Наталья ДАВАЕВА
С.Убушиевин цоксн зургуд