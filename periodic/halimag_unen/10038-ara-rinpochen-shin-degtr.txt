Арҗа ринпочен шин дегтр
30-10-2019, 09:34 | Таңһчин зәңгс » Бурхн-шаҗна төрәр
Одахн Арҗа ламин бичсн тодлврин туск дегтрин хойрдгч һарцнь барас һарв. Эн шин һарцин тускар «Калмыкия» РИА-н герт болсн брифингд әрәсән Номин академин Хальмг номин цутхлңгин директор Виктория Куканова болн Бурхн Багшин Алтн сүмин элч Санан гелң тодрхаһар келҗ өгв.
Эн шин һарцан невчк соляд, зәрм юм немәд Арҗа ринпоче эврәннь җирһлиннь тускар келҗәнә. Тер келвриг брифингин йовудт Санан гелң өргҗүлв. Арҗа ринпочен нерн таңһчд оданас авн икәр темдгтә болв. Түрүн саамд күндтә лам 2015 җилд Элстд ирлә. Дәкәд минь одахн 2019 җилд ирәд, Бурхн Багшин номин тускар олнд амрар медгддг лекц РАН-а КНЦ-д болн нань чигн һазрт умшад, цәәлһврән өгч, гүн медрлән үзүллә.
Арҗа лам Китд орн-нутгт төрсмн, Кумбум гидг балһснд, тенд Зуңква гегән бас төрсмн гиҗ домг келнә. Зуңква гегән төрхлә 100 миңһн хамтхаста модн урһсмн, тер хамтхаснд олн бурхдын зург һарсмн. Тиим әрүн һазрт Арҗа лам төрсмн, цааранднь Бурхн Багшин ном дасч нег хурл толһалх даалһвр терүнд өгсмн. Арҗа ламин һардврт тер хурл өсәд өргҗәд бәәв, бәәрн әмтн чигн Арҗа ламд седклән өгч күндлҗәв.
Арҗа лам өөрд - хошуда күн. Хальмг кел сәәнәр меднә, терүгәр оньдин келхәр седнә гиҗ Санан лам тоолвран келв. Кезәнә хальмг ламнр Бурхн Багшин ном дасхин төлә үүдәсн терминологиг Арҗ лам бас сәәнәр меднә. Хальмг Таңһчин әмтиг эврә төрлмүд гиҗ тоолад икәр күндлнә. Арҗа лам ик гүн сурһульта күн, терүнлә хамдан бәәсн күн кесг туста юм дасч авхнь лавта.
өр-өвч седклин ик үүлдвр Арҗа лам күцәнә. үлгүрнь, Моңһлын хотл Улан-Баторт гүлгн гемтә әмтиг эдгәдг медицинск Цутхлң эн тосхсмн. Уга-яду әмтнд, сойлын, сурһуль-эрдмин учрежденьст Арҗа лам оньдин дөң болна. Тана өрк-бүлд цугинь сән болтха гиһәд номта улсиг соңстн, теднә селвгиг күцәтн гиҗ Арҗа лам келнә.
Терүнә бәәдл-җирһлд учрсн күнд чигн, сән-сәәхн чигн юмна тускар Арҗа лам эврәннь дегтртән тодрхаһар бичҗәнә. Номин туск кесг тоот энд орс келәр умшҗ болхмн, тегәд эн дегтр олн улст туста болсн деерән, ик гүн учр-утхта. Түрүләд эн дегтр китд келәр, дәкәд англь келәр һарсмн, ода энүг орс келнд орчулсмн, энүнд Арҗа лам немлтән орулсмн. Ода Арҗа гегән США-н Индиана штатд Бурхн Багшин номин Цутхлң толһалҗана.
Ут турштан 400 экземпляр тиражтаһар орс келнә һарц барлгдв. Дегтрин үн 500 арслң, ода деерән институтд болн Бурхн Багшин Алтн сүмд 400 экземляр хулдҗ авч болхмн. Терүнә ашт хоршасн цуг мөңгн бас өр-өвч седклин үүлдврт, олн төсвд һарһгдх. Тегәд әмтн эн дегтр хулдҗ авад, буйнч керг күцәлһнд дөң болтха гиҗ күндтә гиичнр сурв.
үлгүрнь, Арҗа ламин дөңгәр Бурятин госуниверситетд хойр хальмг оютн магистратурт сурхар бәәнә, эдн Бурхн Багшин номин сурһаль дасхмн. Хөөннь эдн зуна цагт Дхармасалан хурлмудт, төвд бичмрин институтд номиг цааранднь дасхмн, тенд эдн төвд кел бас медҗ авх. Эн җил Арҗа лам мана тал ирсн деерән Москвад, Санкт-Петербургд, Бурятьд болн Тывад бәәсмн. Эн дөрвн регионас хошаһад күн Бурятин университетд магистратурт сурхмн, стипендь авад бәәхмн.
Сурһулян баһчуд дарук җиләс авн дасхмн, тегәд «Калмыкия» РИА эн зәңгиг тархаһад маднд дөң болтха, яһад гихлә маднд тер хойр оютниг олҗ авх кергтә. Эдн англь кел сәәнәр медҗ күүндх зөвтә. Эдн Бурхн Багшин номиг шинҗлҗ дасхмн, хөөннь номтнр болад, Хальмг Таңһчд хәрү ирәд, тер номиг цааранднь шинҗлҗ үүлдврән күцәх.
ТүРВәН һуна