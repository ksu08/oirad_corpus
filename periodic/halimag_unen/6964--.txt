"Босхмҗ" билг-эрдмән үзүлв
20-12-2017, 10:47 
Хальмг Таңһчин сойлын болн туризмин министр Хоңһр Эльбиков һәәхүлиг йөрәлин үг келҗ секв. Моңһлас ирсн гиичнр эн һәәхүлд бас орлцв. "Өөрд Түмн" гидг нарт-делкән фестивалиг бүрдәһәч Батсух хальмг зурачнрин үүдәврмүд йир соньн болҗахинь таасҗ темдглв. Таңһчин Улсин Хуралын (Парламентин) Ахлач А. Козачкон йөрәлин бичгиг депутат Татьяна Руденко умшҗ өгәд, баһ наста зурачнрт үүдәгч шин күцәмҗ дурдв.
һәәхүлин йовудт байрта йовдл учрв. Таңһчин сойлын болн туризмин министр Х.Эльбиков олна болн сойлын җирһлд олн җил шунмһа кевәр орлцҗ йовх Юрий Мазуровд сойлын министерствин Күндллһнә һашг бәрүлҗ өгв.
"Босхмҗ" гидг үүдәгч багин нерн деерәс Тимур Цонхлаев болн Олег Чудутов үг келв. әрәсән зурачнрин Ниицәнә Хальмг әңгин болн Н.Пальмовин нертә Келн-улсин музейин көдләчнрт һәәхүл бүрдәлһнд ик дөң болснднь ханлтан өргв.
Соньн эн һәәхүлд олн зүсн янзар олн төрт нерәдсн үүдәврмүд үзүлгдҗәхнь соньн болҗана. Зурачнр Цонхлаев, Чудутов, Чулкаева орлцсн видеоролик, Олег Чинкировин анимационн фильм энд үзүлгдв. Келхәс, кесг улс эн көвүн хальмг тууляр тәвсн мультфильмиг үзсн болх. Тернь "Аңһуч болн терүнә гергн" ("Охотник и его жена") гиҗ нерәдгднә. "Бамб цецг" ансамблин дууч Диана Босхомджиева хальмг ду цуглрсн улст нерәдв.
Хальмгин дүрслгч искусствд баһ наста зурачнрин шин нерд һарчахинь, тедниг хамцулҗ, һәәхүлин дөңгәр олна үүлдврт орлцулх күцлтәһәр кегдҗәх эн керг-үүлдврт баһчуд олар ирснь сән йовдл болв. Художественн сурһулин заведеньст сурчах баһчуд һәәхүлиг оньган өгч хәләв. Өөр эргндк тоотыг эврәһәрн үзҗ, үүдәврмүдтән үзүлҗәх баһчудын үүдәвр болһн сенр болна.
Дүрслгч искусствин олн зүсн янзар үүдәврмүд белдгдснь бас соньн. Ут тоодан 80 һар үүдәвр олна оньгт тусхагдҗана. Тернь живописин, графикин, скульптурин болн урн һарин эрдмин янзар үүдәгдсн зургуд болн кегдлмүд болв. Театральн-декорационн искусствин халхар үүлдҗәх зурач Саглара Чулкаеван үүдәврмүдлә энд таньлдҗ болхмн. Энүнә белдсн наадһас болн декорацсин эскизмүдиг әмтн таасҗ хәләв. "Далн хойр худл" гидг наадыг үзсн улс терүнд Саглара Чулкаеван белдсн наадһасиг мартхш. Осетинск театрин артистнр чигн нааднд наадһас ик чинр зүүҗәхинь өөдән үнлсн билә. Лев Буржиковин болн нань чигн зурачнрин үүдәврмүдлә һәәхүлд таньлдҗ болхмн. Соньн эн һәәхүл декабрин 15-с январин 31 күртл көдлхмн. Хальмгин сойлын җирһлд баһ наста соньн олн зурачнр зөвтә орман олхар зүткҗ йовхинь һәәхүл үзүлҗәнә.
Ушкана СУВСН