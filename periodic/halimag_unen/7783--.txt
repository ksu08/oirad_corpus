Немш дууна фестиваль
10-04-2018, 09:32 
Дарунь тәәз деер Троицк гимназин сурһульчнрин хойр баг нег-негән соляд һарч ирәд билг-эрдмән үзүлв. Эднәс 11-ч "б" классин дуэт йилһрәд, аштнь 3-ч орм эзлв. Эдн немш кел килмҗән өгч дасчах учрар, му бишәр энүг меднә, немшәр сәәнәр дуулна, дуулсн үгнь медгднә гиҗ гиҗ келҗ болхмн. Эн гимназяс һанцарн дуулсн Александра Аляева бас һурвдгч орм эзлв гиҗ марһана жюри шиидв.
- Мана гимназьд давҗах экспериментин йовудт хойрдгч келн гиһәд сурһульчнр немш кел дасчана. Эн җиләс авн 3 класст немш келн предмет болҗ, дәкәд 7 классин сурһульчнр терүг немр занятьдан дасна. Немш келнә 4 багш ода бәәнә. Цуг сурһульчнр хойрдгч келн гиһәд немш кел ик таастаһар дасчана. Тер мет 2-ч классас авн цугтан англь кел дасна, ода 5-ч классас немш кел медҗ авна. Англь келнд - 3, немш келнд 2 час өггднә", - гиҗ англь болн немш келнә багш Любовь Ивановна Манджиева келнә. Давсн җил Любовь Ивановна "Футбол саяд улсиг хамцулна" гидг нарт-делкән марһанд орлцад дииләч болсмн. Германьд болн Даньд болх немш келнә нарт-делкән семинарт шишлң путевкар одхар седҗәлә, болв бийнь эвго болад йовсн уга.
Хамгин икәр талдан багмуд дунд одахн секгдсн Элстин этносойлын гимназин 5-ч "в" классин баг йилһрв. Эдн "Бременск көгҗмчнрин" ду дуулад, цуг аңгудын дууһинь дураһад дуулв, эдниг цугтан альхан ташад дөңнв. Аштнь билгтә бичкн артистнр хойрдгч орм сурһульчнрин коллективс дунд эзлв, эднд марһана жюри торт белглв болн кафед одад дурта хотан эдлхин төлә 1 миңһн арслңга сертификат өгв.
- Бидн нег җилдән немш кел немр занятьдан дасчанавидн, эн һазадын келн маднд таасгдҗана. Маднд Алтына Викторовна Кевельдженова болн Галина Бадмаевна Менкенова немш кел дасхна,- гиҗ сурһульч Максим Косыченко келв. Тер мет этносойлын гимназин 5-ч "а" классин күүкдин баг негдгч орм эзлв. Эн класст сурдг Саша Корнеевад немш келн бас таасгдна, тегәд эн репетиторла келиг гүүнәр дасчана. "Мана күүкд-көвүд һазадын кел дасхар шунна, иргч җирһлднь хойр һазадын кел медлһн теднд ик түшг болхинь меднә, тегәд чигн кичәлиг дутахш, хамдан дуулна, кесг марһанд орлцна", - гиҗ багшнрнь келнә.
Фестивалин марһана тускар цааранднь келхлә нүүрләчнрин тоод Элстин 10-ч СОШ-ин сурһульчнр бас орв, эдн 2-ч орм эзлв. Оютнр дунд болсн марһанд 251-ч багин дуучнр (2-ч курс) йилһрв, эдн дииләчин өөдән нер зүүв. Оютнр цугтан му биш белдвртә, болв немш келнә айлһнь невчк дуту, тернь бас медгдҗәнә, эдн бас хойрдгч келн гиһәд энүг дасчана.
Хойрдгч ормд 353-ч (3-ч курс) болн 253-ч багмуд һарв. һурвдгч ашиг 451-ч болн 352-ч багмуд үзүлв. "Марһанд шунлттаһар орлцсна төлә" гидг номинацд 351-ч, 452-ч болн 453-ч багмудын билг-эрдмнь бас үнлгдв. Сурһульчнран марһанд белдсн багшнр Күндллһнә һашгар ачлгдв.
ТүРВәН һуна