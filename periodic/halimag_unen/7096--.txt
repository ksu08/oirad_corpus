Ончта өөнләнь йөрәв
16-01-2018, 10:08 
Тегәд 75 насна темдгтә өөнләнь экономическ факультетин декан Нүүдлә Павлова, кафедрин һардачин үүл дааҗах Өлзәт Эрдниева йөрәв. Дәкәд Борис Доляевич эврәннь җирһлин хаалһин тускар келҗ өгәд, терүнә тускар медүлҗәх соньн олн зург үзүлв.
Борис Доляевич Муев 1942-ч җилин декабрин 21-д Хальмг АССР-ин үстин района Сарпа селәнд төрсмн. 1965 җилд Саратовин селәнә эдл-ахун институт төгсәсмн, хөөннь әәрмд церглсмн, 1967-ч җиләс авн экономист болҗ көдлсмн. 1972-1975-ч җилмүдт үстин района \u201cБарун\u201d совхозиг һардҗ йовла. Хөөннь КПСС-ин ЦК-н олна номин Академин аспирантур төгсәһәд, номин кандидатын диссертац харссмн.
1997-ч җиләс авн эндр күртл Хальмг университетин экономикин болн предприятиг заллһна кафедрин доцент болҗ үүлдҗәнә.
Күч-көлснә үүлдврин төлә кесг медальмудар болн Күндллһнә һашгудар ачлгдла. Тиигчкәд Борис Доляевич Хальмг АССР-ин олн улсин эдл-ахун ачта көдләч, РФ-н ах профессиональн сурһулин күндтә көдләч, Целинн болн үстин райодын күндтә иргнә өөдән нер зүүнә.
Мана таңһчин экономикин делгрлтд ик тәвцән орулсн төләднь хамдан көдлҗәх университетин багшнр, экономическ факультетин оютнр, таңһчин министерствин болн ведомствин элчнр Борис Доляевичд ханлтан өргҗ, ут нас наслҗ бат эрүл-менд эдлҗ бәәтн гиҗ йөрәв.
Цааранднь "Экономика" әңгин 4-ч курст сурчах бакалаврмуд эврәннь төсвсин тускар тодрхаһар келҗ өгәд, \u201cтөгрг ширән\u201d сүүрт орлцсн багшнрин болн номтнрин сурврмудт хәрү өгв. Тер тоод А.Мушаев, Л. Бембеев, А.Небляев, В.Шидеева, Т.Захаров, Э.Киштеева, Интернет-кафе, агентств, салон болн нань чигн баһ бизнесин тоотыг секлһнә бизнес - зурасла таньлдулв. Эднә төсвин һол күслин, һарун болн орун, һаруг даңцалһна туск кесг сурвр сүүрт орлцачнр өгв. Министерствсин болн ведомствсин, предприятьмүдин элчнр эднә төсвсәр күүндвр кеһәд, теднә сән болн туста биш тоотынь илдкәд, сүв-селвгән өгв.
Тиим сүүрмүд ик туста гиҗ цуг орлцачнр тоолвран медүлв, яһад гихлә предприятьмүдин болн министерствин элчнр улан чирәһәрн харһҗ, хоорндан тоолврарн хувалцҗ, билг-медрлән, эв-арһан үзүлҗ, дипломин төсвән олнд өргәр медүлҗ, теднә олз-тусинь цәәлһҗ чадв. Өөрхн иргчд оютнрас кесгнь министерствд эс гиҗ предприятьд көдлмш олхнь лавта.

ҖААХАН һуна