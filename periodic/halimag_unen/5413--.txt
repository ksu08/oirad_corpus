Киилг, терлг, цегдг гидгнь\u2026
30-03-2017, 11:17 
Келн улс болһнд бийстнь зокаста, ончта хувцн бәәдг. Хальмгудын чигн ик кезәнәс нааран өмсдг хувцнь үзмҗтә, берк сәәхн бәәсмн. Нег үлү күүкд улсин хувцнь ке-сәәхн бәәҗ. Эдн бүшмүдиннь зах, ханц болн хормаһинь теегин ноһана намч болн цецгүд дуралһад хатхмр хатхад кеерүлдг бәәсмн.
Кесг җил хооран көдлмшин кергәр үлдчн селәнә келн-улсин гимназьд одсн биләв. Тиигхд гимназин багшнр хальмг келн-улсин авг-бәрцәр уйсн сәәхн бүшмүд өмсснь үзләв. Ээҗнр нәәрт хальмг хувц өмсснь хара биш харһна. Тер мет баһ наста күүкд улс чигн өдгә цагин хувциг хальмг хатхмрар кеерүлсиг үзҗ болхмн.
Ниднәһә Элстин цутхлңд нег лавкд хальмг күүкн-дизайнер Җирһл Зунован ухалҗ һарһсн кев-янзар кесн махла, күзүвч, олн зүсн бүшмүд хулдҗасиг үзләв. Баһчуд терүг таасад авчасмн. Дәкәд болхла хотл балһснд өөрднрин хувц-хунр уйдг "Иньглән" гидг ателье көдлҗәнә. Энд хальмг келн-улсин хувц кезәңк авг-бәрцәр уйдгчн. Энд бүшмүд, ханцн уга бүшмүд - терлг, цегдг айта кевәр уйна. Кесг күүкд улс энд сәәхн бүшмүд уйулҗ авчана.
һартан өөтә, үүл кедг күүкд улс бийдән хувц уйдг дасхар зүткнә. "Иньглән" таңһчин күүкд улсин ниицән шидр хальмг келн-улсин бүшмүдин төрәр "төгрг ширән" сүүр давулсмн. Энүнд РАН-а Хальмг номин цутхлңгин көдләчнр орлцҗ, эн төрәр цәәлһвр өгсмн. Тер мет "Иньглән" ниицәнә седвәрәр хальмг келн-улсин хувц уйлһна мастер-класс бүрдәгдсмн. Одахн хальмг зег хатхдг даслһна курс давв. Тиигәд мана баһчуд үүл кедг дасч, өвкнриннь заңшалан хадһлхмн.
Апрель сард Элстд этническ өдгә цагин хувц-хунрин фестиваль болхмн. Москва, Нальчик, Сарпуль балһсдас дизайнермүд ирҗ, ямр нег келн-улсин авг-бәрцәр уйсн өдгә цагин хувц
үзүлх. Хальмг Таңһчас Татьяна Милованован хувц-хунрин Театр болн Байрта Тостаеван һардврт "Иньглән" ательен элчнр орлцх. Келн-улсин заңшалар уйгдсн хувц-хунр үзүллһнә керг-үүлдвр олн күүкд улсиг соньмсулхнь лавта.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410