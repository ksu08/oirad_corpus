Дууна билгин герл
30-01-2018, 10:30 
Юнгад гихлә Сиврин тууврт бичкн настадан тусад, тенд өсч-боссн баһчуд, хәрү таңһчдан ирәд, босхмҗин ик көдлмшт орлцҗ, ик сурһуль дасч авад, дәәнә хөөтк цагин түрүн интеллигенциг тогтасн, таңһчан туурулсн улсин зерглән ода наснь ирәд, далн, далн тавн җилә өөнән темдглҗәнә.
Хальмгин сойлын, тер дотр дууна эрдмин делгрлтд ик ач-тусан орулсн дууч Лидия Кулешован өөнин асхиг Хальмг государственн филармоня генеральн директор Аркадий Манджиев йөрәлин үгәр секв. Тәәз деер А. Цебековин нертә Государственн хор һарч ирв. Эн нер туурсн коллективд Лидия Кулешова олн җил көдлҗ йовсмн. Хальмг Таңһчин болн әрәсән Федерацин ачта артисткин үүлдврин тускар таңһчин сойлын болн туризмин министрин дарук Николай Санджиев келв. Хальмг Таңһчин Толһач Алексей Орловин йөрәлин бичгиг соңсхад, дуучд бәрүлҗ өгв. Таңһчин Улсин Хуралын (Парламентин) Ахлач Анатолий Козачкон йөрәлин үгиг депутат Татьяна Ункова соңсхад, Улсин Хуралын Күндтә дипломиг дууна эрдмәрн нер һарсн дуучд бәрүлҗ өгв.
Хальмгудас түрүнкнь болҗ Московск государственн консерваторь төгсәсн Лидия Кулешова "Бамб цецг" ансамбльд көдлҗ йовсмн. Йириндән болхла, багшин эрдмд седклән тәвсн төләдән дөчн җилдән Элстин көгҗмин училищд эн көдлв. Нертә олн дуучнриг болн специалистнриг эн белдв. Зоя Байчхаева, Надежда Баргаева, Виктор Головко болн олн нань чигн дуучнриг җирһлин хаалһд орулсмн. Эн асхн Хальмг Таңһчин сойлын ачта көдләч Амуланга Азыдова, Хальмг Таңһчин ачта артистнр Ирина Денжаева, Елена Каджиева багшан йөрәҗ, дууна белгән нерәдв. Хальмг дуунас нань эн асхн моңһл дун соңсгдв. Тер мет "Өөрднр" государственн бииһин театрин йөрәлиг Тываһас ирҗ көдлҗәх көгҗмчнр хоолан шахҗ дуулад, эврә көгҗмин зевсгүдиг җиңнүләд, олн улст болн дуучд ик байр белглв. Көгҗмин халхар олн җил үүлдҗ йовх, Хальмг Таңһчин искусствин ачта үүлдәч Лариса Сафарова, "Бамб цецг" ансамблин нерн деерәс Виктор Верехин, П.Чонкушовин нертә Элстин искусствин колледжин директор Любовь Горяева Лидия Кулешоваг үнн седкләсн йөрәв. КПРФ-н Хальмг региональн организацин нерн деерәс нертә дуучиг йөрәһәд, "Октябрьск революцин 100 җил" гидг медаль бәрүлҗ өггдв.
Тәәз деер Хальмгин профессиональн хойр ик коллектив - А.Цебековин нертә хор болн государственн симфоническ оркестр билгән үзүлҗ, көгҗмин делгрлтиг илднь үзүлв. Таңһчин искусствин ачта үүлдәч Мергн Настинов һардҗах симфоническ оркестрин татсн көгҗмиг дахҗ Елена Каджиева, Игорь Лазарев дуулсиг цугтан ик өргмҗтәһәр тосв. Көгҗмин делкән нертә олн үүдәврәс - оперин арийс, олн дунд ик тааслт олдг дуд дуулснь таңһчд дууна эрдм өөдән кемҗәнд бәәхинь үзүлв.
А.Цебековин нертә государственн хорин зергләнд олн җил көдлҗ йовсн, нертә эн коллективин концертмүдиг һардҗ, көгҗмин программиг зарлҗ, олн хәләһәчнрт медүлҗ йовсн Лидия Кулешовад нерәдәд, хор "Бичкн арлын хулсн" болн нань чигн дуд нерәдв.
Хальмг дуунд насн-җирһлән нерәдсн, дууг профессиональн өөдән кемҗәнд өргҗ, туг мет өөдән бәрҗ йовсн дуучд нерәдсн асхн олн улсиг нег седкләр хамцулв. Сойлын делгрлтд Лидия Кулешова орулсн ик тәвцинь таңһчин әмтн тиигҗ күндлҗ медүлв.
Галина ХЕЙЧИЕВА