Төрскн теегин күңкл дууч
17-03-2017, 15:10 
Шидр Элстд А.Амр-Санана нертә Келн-улсин библиотек хальмг улсин шүлгч Көглтин Даван 95 җилин өөнд нерәдәд, "Төрскн теегин күңкл дууч" гидг керг-үүлдвр бүрдәв. Энүнд сойлын көдләчнр, номтнр, багшнр, сурһульчнр орлцв.
Келн-улсин болн краеведческ литературин әңгин ах библиотекарь Радмила Мутляева эн керг-үүлдвриг сәәнәр һардҗ давулв. Радмила Васильевна шүлгчин тускар олнд соньнар келҗ өгв. Библиотекин көдләчнр Көглтин Даван бәәдл-җирһлин болн үүдәлтин туск видеопрезентац, "үннәсн цөкрсн угав" гидг электронн дегтрин һәәхүл болн зургудын альбом олн әмтнә оньгт тусхав. Эн керг-
үүлдврт ирсн улс эдниг соньмсҗ хәләв.
Күндтә гиичнр: хальмг улсин шүлгч Эрднь Эльдышев, номт Андрей Бадмаев, "Теегин герл" журналын ах редактор Данара Дорджиева, шүлгләнд дурта Валентина Хулхачиева, шүлгч Николай Хатуев әрәсәд болн терүнә меҗә һатц нер туурсн Көглтин Даваг бүләнәр тодлад, кесн ик ач-тусинь темдглцхәв. Эдн үүдәврмүдинь чигн сәәхн айслулҗ умшад, чикнә хуҗр хаңһав. Хальмг радио шүлгүдән умшҗах Көглтин Даваг бичҗ авсн бәәҗ. Тегәд тер өдр әмтнд билгтин ду соңсх арһ учрв. "үннәсн цөкрсн угав" гидг шүлгинь цуһар ик оньган өгч соңсв.
Хальмг улсин шүлгч Эрднь Эльдышев Давид Никитичлә хамдан олн җилин туршарт үүрлҗ, ниитәһәр үүлдҗ йовла. Көглтин Дава таңһчин болн хальмг улсин төлә ик чинртә үүлдврмүд
күцәсинь эн шишлң темдглв. "Көглтин Даван шүлглән мөңк. Энүнә чинринь бидн меднәвидн. Болв шүлгчин үлдәсн ик зөөриг бичкдүдт, баһчудт медүлҗ, эднд шиңгәх кергтә. Мана таңһчд Көглтин Даван 95 җилин өөн өргәр темдглгдҗәнә. Кех-күцәх кергүд дала гиҗ санҗанав. һундл төрхд, өдгә цагт Элстд туурмҗта шүлгчд ода чигн бумб тәвгдәд уга. Дәкәд хотл балһсна нег уульнцд неринь зүүх кергтә. Мана университетд энүнә үүдәлтин шишлң цутхлң секхлә, сән болх. Давид Никитич олн җилин туршарт Хальмгин ах сурһулин күндтә профессор билә. Көглтин Даван үүдәврмүдинь цуглулад, терүнә академическ хураңһу белдәд, барас һарһх кергтә", - гиҗ Эрднь Антонович ухан-тоолврарн хувалцв.
Эн керг-үүлдврт цуглрсн улс бас Көглтин Даван неринь мөңкрүлх кергтә гиҗ тоолҗана. Номт Бадмин Андрейин келсәр, шүлгчин гер-музей таңһчд үүлдхлә, олнд туста болх. Хальмг Таңһчд ирдг гиичнр тиигәрән одад, билгтин тускар дала юм медҗ авх билә гиҗ сангдна. Ик-бичкн уга шүлгүдинь умшад, делкәд тархахнь лавта.
"Калмыкия" гидг РИА-н журналистнр Көглтин Даван үүдәлтинь бас олнд медүлхәр зүткҗәнә. "Хальмг үнн" газетд, "Теегин герл" журналд болн нань чигн барт соньн материалмуд барлгдҗана.
"Теегин герл" журналын ах редактор Данара Дорджиеван келсәр, эн җилин түрүн тойг
Көглтин Даван 95 җилин өөнд нерәдгдв. Эн тойгт хальмг улсин шүлгч Эрднь Эльдышевин статья барлгдв. Дәкәд Көглтин Давад нерәдгдсн әрәсән, тер тоод мана таңһчин нер һарсн билгтнрин шүлгүд бәәнә. Баахн күүкн Булдан Ирина "Гейүрлһн" гидг шүлг бичсмн. Тойг йир соньн. Энтн Көглтин Даван үүдәлтәр соньмсҗах улст ик туста болхнь лавта.
Валентина Хулхачиева таңһчин шүлгчнрин үүдәврмүдиг сәәнәр меднә, тедниг олн зүсн
шүлгләнә асхни йовудт умшна. Эн керг-үүлдврин кемд Көглтин Даван кесг шүлгүд умшад, олнд байр-бахмҗ үүдәв. Валентина Васильевнан келсәр, талын келн-улс мана билгтин үүдәврмүдиг икәр таасна.
Э.Эльдышевин белдәд һарһсн "Венок Давиду Кугультинову" гидг шүлгүдин хураңһуд Николай Хатуевин үүдәвр бас орсн билә. Шүлгч Көглтин Давад нерәдсн үүдәврән олнд умшад, ачта билгтд ханлтан өргв. Бичкдүд бас Көглтин Даван шүлгләниг сәәнәр меддгән үзүлв. Элст балһсна 4-ч тойгта дундын школын 7-ч классин сурһульч Делгр Горяева "Хаврин седкл" гидг шүлг умшв. Хотл балһсна 20-ч тойгта дундын школын 1-ч классин сурһульч Байсан Боктаева "Зов родного края" гидг шүлг умшад, бас цуглрсн әмтиг байрлулв.

БОСХМҖИН Валентина