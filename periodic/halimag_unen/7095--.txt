Күүкд улсин килмҗтә хәләц
16-01-2018, 10:07 
Хальмг келн - мини келн
Давсн җилд күүкд улсин ниицән хальмг келиг хадһлҗ, цааранднь олзллһна төрт ик оньган өгв. Улсин һол зөөр болҗах келн уульнцст, әмтн олар хурсн һазрт соңсгддган уурчахинь темдгләд, келән меддго үйнр өсчәхнь ик һундлта болҗахинь медәд, эн туст хамцу үүлдх кергтән тускар эдн шиидв. Тер учрар төрскн келнд нерәдсн форум кех шиидвр авгдв. Күүкд улсин седвәриг таңһчин һардвр дөңнәд, шишлң бүрдәмҗин комитет бүрдәһәд, район болһниг орлцулсн үүлдвриг күцәв. Эн форум белдхин өмн күүкд улсин Ниицәнә гешүд школмудар йовад, төрскн келнә болн литературин кичәлмүдт орад, багшнрла, сурһульчнрла хамдан "төгрг ширән" сүүрмүд бүрдәҗ, чинртә эн төрин тускар күүндврмүд кесн билә. Тегәд иим форум кехд тернь эклц болсмн.
Эн төрт цуг улсин оньгиг тусхах күслтәһәр кегдсн форум төрскн келәрн давла. Терүнә ашар дуудвр батлгдад, газетмүдт барлгдсн билә. Тер ик хургт күүндгдсн керг-төрмүдиг һазр болһнар яһҗ күцәҗәхинь бүрткҗ, чинртә кергиг оньгасн һарһшгоһар ниицәнә гешүд эн җил чигн тер төриг килмҗдән авч үүлдҗәнә. Эн төрәр эврәннь тоолвран Людмила Михайлова, Маина Хохлашова, Зинаида Яшкулова ахта хувалцҗ, кесн көдлмшт зөвтә үнллһ өгв. Орсн җилин зураһар зональн дөрвн тиим ик хург кеҗ, эн туст ямаран ишкдл кегдсинь хәләхәр эдн шиидв.
Өрк-бүл - нутгин кишг
Күүкд улсин Ниицәнд олн зүсн төрәр эрлһ әмтн орулна. Көдлмш уга, гер уга үлдсн, теҗәлнь тату, олн үртә болн нань чигн күнд бәәдлд туссн улс эн ниицәнә килмҗд багтна. Иигәд Троицкое селәнд бәәх долан үртә күүкд күн Елена Каруева бәәдг гернь дегд бичкн болад, нөкд сурҗ ирснд Лидия Давыдовна Ниицәнә гешүдлә хамдан селвлцәд, Хальмг Таңһчин (Парламентин) Улсин Хуралын депутатнриг эн төрлә таньлдулад, дөң болхар цуг тоотынь кев. Района һардврт одад, тер өрк-бүлин бәәдлиг илднь үзүләд, келәд, цәәлһәд, эрлһ орулҗ өгәд, төриг оньгасн алдсн уга. Района советин сүүр деер эн күүкд күүнд бәәр өгшго гисн шиидвр авсн бийнь төвкнлго дәкнәс цуг депутатнрла харһад, йосн биш шиидвр авсинь зааһад, арднь орад бәәҗ, долан үртә өрк-бүлд шин гер һарһҗ өгхд туслв. Эврәннь үүлдврт депутатнриг, йосна күцәгч органмудыг, олна нань чигн организацсиг орлцулҗ чадна. Иигәд Олна палатын кемҗәнд кегдсн "Агромания. Помоги селу книгой" гидг керг-үүлдврт орлцад, күүкд улсин Ниицән сурһулин заведеньсла залһлда бәрәд, ут тоодан җирн миңһ һар дегтриг цуглулҗ, райодт күргв. Эн төрәр Лариса Лиджиева, Мария Эльдерова, Нарина Когаева болн нань чигн гешүд келәд, иргчдән кех тоотын туск тоолврарн хувалцв. әрәсән Олна палатын хураңһуд Хальмгин Олна палат олна организацсла хамдан күцәсн эн керг сән тоод орв.
"Күн ахта, девл захта" гидг хальмг үлгүр бәәнә. Улсин заң-авцин һол нег янзиг ах улсиг күндлдг сәәхн заңшалыг теринь медүлҗәнә. Тегәд күүкд улсин Ниицән улсин бәәдл-җирһлд тиим кезәңк авъясмуд батллһнд оньган өгәд, өнчн көгшдин бәәдлиг шинҗлв. Гем-шалтгта, көгшн, өрк-бүл уга үлдсн улс бәәдг герт олн көгшд йосна хәләврт бәәнә. Тер улсас дөчн күн күнд гемтә. Эдн дунд цагтан таңһчан босхҗ авлһнд шунҗ көдлсн улс бәәнә. Тедниг хотлх, уһах, хәләх, эмнх хойрхн медсестра бәәсмн. Иим бәәдллә эвцлдҗ болшгог Лидия Давыдовна болн энүнә нөкднр медв. Эн төриг ирлцңгү органмудт күргҗ медүләд, өр-өвч үүлдврин цутхлң энд секәд, медсестрасин тооһинь икдүлв. Ямаран чигн төрт тиигҗ цаглань оньг өгч, чикәр, йосна халхиг орлцулҗ хаһллһн эн Ниицәнә үүлдврин нег сән халхнь болҗана. Баһчудт эднә үүлдвр ямаран сән үлгүр мөн.
Оньган - медәтнрт
Эн кергән цааранднь чигн күцәхәр бәәнә. Элстин оршаврмуд ямаран бәәдлд бәәхинь шинҗлхәр эдн зуралв. Дәкәд болхла бүклдән эн төриг өргәр хәләһәд, балһснд цевр-цер болхднь цуг улсиг орлцулх санан эднд бәәнә. Бәәсн һазран чикәр, әрүнәр харҗ хәләх кергтә гисн тоолвртаһар үүлдх ик күсл бәәнә. Эн төрәр эврәннь тоолвран Евдокия Кувакова, Галина Айдарова, Гулистан Аккочкарова, нань чигн гешүд келҗ медүлв.
Ах үйин улсиг тевчлһнд, теднә дамшлтыг олнд, нег үлү баһчудт медүллһнд Ниицәнә гешүд ик килмҗ һарһна. Олн үртә экнрин нериг мөңкрүлхин төлә теднә нериг тодлулсн үүлдвр күцәхәр темдглв. Орн-нутгиннь, таңһчиннь иргчин тускар ухалад, эдн әрәсән Президентиг суңһҗ авлһна кергт шунҗ орлцх седклән медүлҗәнә.
Галина ХЕЙЧИЕВА