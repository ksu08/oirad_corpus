День Героев Отечества
08-12-2018, 09:17 
Баатрмудын
нернь тууртха!
Декабрин 9-д мана орн-нутгт Төрскнә Героймудын өдр темдглнә. Эн сән өдрлә олн әмтиг таңчин Толһач Алексей Орлов йөрәв. "Мана Төрскнә сән неринь болн бахмҗинь бийдән багтасн улст күндллһән эн өдр медүлҗәнәвидн, эдн мана орн-нутгин делгрлтд болн харслһнд ик тәвцән орулв, мана Төрскнә сулдан бәәлһнә болн цецгәрлтин төлә залу-зөргәтәһәр үүлдсмн. Дәәч цергә баатр йовдларн болн цуцрлтан уга күч-көлснә кергәрн мана орн-нутгиг туурулсн әмтиг тодлҗ теднә неринь күндлҗәнәвидн.
Төрскндән залу-зөргтәһәр, итклтәһәр цергләд, эдн маднд сән үлгүр, йоста баатрмуд болҗана, эднә үлгүрәр ул кеҗ дорас өсҗ йовх үйнрт сән сурһмҗ өгхмн. Эднә залу-зөрг, Төрскндән дурта бәәлһн, бат авг-бәрц маднд шагшавдын сән сурһмҗ болхмн. Эднәс күн болһна күч-көлснә эс гиҗ цергә баатр йовдл, Төрскнәннь төлә күцәсн ик керг - мана тууҗин зөөр болҗ әрәсән орн-нутгин иргч күцәмҗин ул болхнь лавта",-гиҗ Йөрәлин бичгт келгдҗәнә.
Тер мет таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов олн әмтиг Төрскнә героймудын байрин өдрлә йөрәҗ, бат эрүл-менд эдлҗ, күүкдтән сән сурһмҗ өгхиг олн улст дурдв.