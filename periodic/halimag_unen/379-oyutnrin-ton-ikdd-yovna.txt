Оютнрин тонь икдәд йовна
17-09-2014, 11:00 | Таңһчин зәңгс
Сурһулин шин җил эклв, көвүд- күүкд, баһчуд школдан, техникумдан, университетд орҗ дәкнәс медрлин герлтә, болв амр биш хаалһд орв. Мана таңһчин һоллгч вуз – Хальмг госуниверситет шин җилд бас йилһән сәәнәр белдв. КГУ-д орх абитуриентнрин то җил ирвәс өсәд йовна, эн җил нег ормд 5 күн орхар зүткв. ЕГЭ- һән 250 баллтаһар өгсн бачуд негдгч курсин оютнр болв. Тегәд Хальмг университетин тоомсрнь болн чинрнь цаг ирвәс өөдләд йовна гиҗ келхлә буру болшго.
Эн җилин зунар мана таңһчур ирсн Рособрнадзорин һардач Сергей Кравцов болн әрәсән сурһуль - эрдмин министерствин департаментин начальник Сергей Кузнецов КГУ - н үүлдвриг, номин ул - сүүринь, оютнрт тогтасн таалынь өөдәнәр үнлв. Тиим кевәр университет мана орн-нутгин 100 сән гисн вузин тоод орҗана. Тер тоотыг таңһчин баһчуд чигн өөдәнәр үнлҗ марһана чаңһ неквриг диилҗ һоллгч вузд орна.
Тер тоотын тускар сурһулин шин җил эклсн байрла КГУ-н профессормудыг болн багшнриг йөрәҗ күцәх олн төрин тускар ректор Бадм Салаев олна хургт келв.
җил болһн өдгә цагин шин эрдмтә специалистнриг сурһхин төлә онц әңгс секгднә. Гүн номин- шинҗллтин көдлмшиг оютнр 2-ч - 3-ч курсас авн багшнрин һардврт эклнә. Химий дасҗах оютнр нефть эд-бод кедг Саратовин заводт, биологуд Краснодарск крайин Апшеронск районд «Камышанова поляна» гидг Хальмг госуниверситетин дамшлһна цутхлңд, МЧС-ин специалистнр Волгодонск балһснд әрәсән МЧС-ин цутхлңгин ул деер дамшлт авна.
Сурһулин чинринь өөдлүллһнд КГУ- д һол оньг өггднә. Оютнрин нарт делкән Интернет – олимпиадмудт вузин баһчуд күцәмҗтәһәр орлцна, эдн хойр җилдән энд медрлән сөрснә ашт нег алтн, нег цаһан мөңгнә болн күрл мөңгнә 11 медаль авч ирв. Багшнрин мергҗлтиг үнлһнә тиим систем бас үүдәгдх. Ода деерән болхла кафедрмүдин рейтинг үүлднә.
Иигәд,2014 җилин ашар түрүн нүүрт хальмг келнә болн монголистикин кафедр һарв (һардачнь профессор Владимир Мушаев, хойрдгч ормднь орс келнә болн хамцу кел медлһнә кафедр (профессор Тамара Есенова) һарв, һурвдгчнь ботаникин болн зоологийин кафедр (доцент Музаев В.М.)
өдгә цагин технологийс оютнриг сурһлһна көдлмшт багшнр яһҗ олзлна гиҗ җил болһн университетд марһан болна. Тиим кевәр багшнрин мергҗлт, дасхлһна чинрнь өөдлүлгднә. 2014 җилд дииләчин нериг профессор Надежда Абушинова, психологийин кафедрин һардач Ногала Шевкиева, ФСПО- багш Людмила Дорджиева зүүв, нүүрләчнрин тоод профессор Любовь Олядыкова, доцент Семен Васляев, ассистент Андрей Радионов, багш Ольга Агапова, доцент Лидия Буринова, Башантинск колледжин багш Зоя Пащенко, ФСПО-н багш Елена Нембрикова орв.

Вузин делгрлтин һоллгч үзмҗин негнь – номин- шинҗллтин үүлдвр. Оютнр түрүн җилмүдәс авн номин хәәвр кедг, өдгә цагин технологийс тогтадг, обществин делгрлтин хамгин хурц төрмүд хаһлдг җирһлин таалд орҗ медрлтә болн өөдән мергҗлттә специалистнр болх зөвтә.
Күч - көлснә рынкд кергтә специалистнриг белдхин төлә материальн - техническ болн методическ бат ул тогтах кергтә - тернь өдгә цагин университетин һол күцлнь болҗана. Ода КГУ- д номин кесг школ үүлдҗәнә, эднә ул деер хамгин шин шинҗллт цуг факультетмүдт күцәгдҗәнә, вузин багшнр әрәсән болн нарт делкән грант авдг кесг төсвд орлцҗана.
2013 җил номин шинҗлттд 32 сай арслң һарһгдв, тер тоод 10 сай - федеральн бюджетәс, тер мет 5 сай арслң эдл-ахун бооца батлсна ул деер шиңгәгдв. 2014 җилд номин шинҗллтд 48 сай һарһгдх. Олн зүсн номин саңгд 108 эрлһн орулгдв, тер тоод 70 әрәсән гуманитарн номин саңгд, 8 әрәсән номин саңд, 11- фундаментальн шинҗллтин федеральн саңд болн нань чигн саңгудт. Таңһчин һардвр эн туст ик дөңгән күргҗ номин шинҗллтиг финансар текҗәнә. өдгә цагт КГУ-н 38 номт әрәсән гуманитарн номин саңгин кесг төсв күцәҗ терүнә һардачнр болҗана. Федеральн саңгудт орулсн эрлһнә то 2010 җиләс авн 3 холванд өсв, тиим кевәр вузд күцәгдҗәх номин көдлмш җил ирвәс өсәд өргҗәд йовна, хамгин билгтә номтнрт болн оютнрт ик урмд өггднә.
Тер мет әрәсән саңгудын медлд күцәгдҗәх номин онц проектсиг темдглх кергтә. Терүг профессормуд Александр Команджаев, Петр Биткеев, Бадм Михаляев, Валентина Бананова, Муутл Оконов, Александр Цурюмов, Айса Биткеева, Светлана Трофимова, доцентнр Борлг Бадмаев, Александр Батырев, Георгий Рубеко күцәҗәнә.
КГУ -н номтнрин статьяс әрәсән болн нарт делкән журналмудт өргәр барлгдна, эднә бичсн тоотыг һазадын ордудт икәр соньмсҗ умшна, тер тоод физикин, математикин, техническ номин халхар, таңһчин һоллгч вузд көдлҗәх профессормуд-филологудын, тууҗ шинҗләчнрин бичсн детгрмүд, статьяс, монографьс чигн делкәд ик тоомср эзлнә.
Тиим кевәр мана Хальмг госуниверситет оютнрин тооһан икдүлҗ, номин шинҗллтән өргҗүлҗ әрәсәд бәәтхә, цуг делкәд, һазадын олн орн-нутгт нерән дуудулҗ йовна. Яһад гихлә делкән олн булңгас ирсн баһчудын то чигн КГУ- д өсәд йовна. Эн цаһан хаалһднь таңһчин һоллгч вузин күцәмҗнь өсҗ нернь цааранднь туурч йовтха гиҗ йөрәҗәнәвидн.