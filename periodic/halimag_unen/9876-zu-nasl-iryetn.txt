Зу наслҗ җирһтн
07-08-2019, 12:48 | Таңһчин зәңгс » Күн болн җирһл
Ирх жилд мадн Төрскән харсгч Алдр дәәнд диилвр бәрснә 75 жилин өөн темдглхвидн. Энтн олн-әмтнә өргмҗтә байр. Тер юңгад гихлә һалзурҗасн фашистнриг хамх цокад уга кехин төлә ик-баһ уга тәвцән орулсмн. Залу улс бу даахарн фронтд мордсн цагла арднь үлдсн күүкд улс, көгшд, бичкдүд чидлән агсад, фронтд дөң болхин төлә көдлҗ йовсмн. Тәрә тәрәд, мал өскәд, дулан беелә, өөмс өлгәд, дәәнә зер-зев кеһәд, окоп малтад, цуһар чидлән нөөлго көдлҗ йовсмн. Эдн «Цугинь фронтын төлә, цугинь диилврин төлә!» гидг дуудврар һардвр кеж йовсмн. Теднә негнь Зинаида Санджиевна Очирова.
Зинаида Санджиевна Сарпан района Шарнут селәнд төрсмн. Очировихнә өрк-бүл өнр-өсклң билә. Зинаида Санджиевна деерән нег ахта, тавн эгчтә өссмн. «1941 җилд би һурвн класс төгсәсн зунар аврлт уга дән эклв. Тегәд цааранднь сурһуль сурх арһ уга болв. 1943 жилин бар сарин 28-д мадниг киитн Сиврүр туув. Дәәнә өмн мадн шавр герт бәәдг биләвидн. Бар сарин 27-ла асхн мадн кичәлән кеж суухла, мана хотнд американск машид ирв. Маңһдуртнь салдсмуд өрүн эрт ирәд, үүд-терз цокад мадниг босхв. Тер өдр нег салдс бууһар хахар седв. Би терүнәс әәвүв. Дәкәд мадниг улан вагонд мал кевтәһәр ачв. Сиврт бәәхтә улст көдлләв. Шалдар кедг, боднцг малтдг биләв. Сиврт йир киитн билә»,- гиҗ тер һашута цагиг медәт тодлна.
Сиврин киитиг, өлниг дааҗ чадлго Зинаида Санджиевнан нег эгчнь өңгрв. Дәәнә көлд шав авсн ахнь Широклагд тусад, тенд муулян эдләд, 1947 жилд өрк-бүлән олад хәрҗ ирв. Ахнь ирн, колхозд көдлдг болв.
Зинаида Санджиевна 1954-ч җил күртл колхозд көдлв. Дән төгсхлә, бәәдл-җирһл ясрв. Сиврт Зина өсәд, гиҗгтә күүкн болв. Седкл туссн Очиров Яковла ханьцад, өрк-бүлән өндәлһв. Авальтаһан, Яков Урубжуровичлә, байр-зовлңгиг әдл хувалцад, нег-негндән түшг болад, ниитә-таарта бәәдг билә.
1954 жилд орн-нутгт эмнг һазр хаһллһна жисән эклв. Эдн тракторар һазр хаһлад, тәрә тәрдг болв. Альд болв чигн буудя белдлһнә пункт бәәдг билә. Баһчуд өрүн эртәс авн асхн ора күртл кеер көдлдг билә.
Хальмгуд үнән һартан авад, төрскн һазрурн темцхлә, Очировихн бас көндрв. һазртан ирхлә - эҗго тег. Цуг хальмгуд таңһчан босхҗ авхар гүҗрв, теднә дунд Очировихн болм тәвцән орулад, селәнә эдл-ахуд көдлдг болв. Тиигәд медмҗән угаһар күүкднь өсәд босв, насн ирв. Харм төрхд, авальнь сәәһән хәәв. Медәт Зинаида Санджиевна ода Троицкое селәнд бәәнә. Олн ачнр-зеенрнь ээҗин седклинь байрлулна. «Дән-дажг кезә чигн уга болтха, көк теңгр дор әмтн хөв-кишгән эдлж йовтха»,- гиҗ ээҗ өдр болһн зальврна.
ШАНХАН Амулң