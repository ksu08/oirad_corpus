Тәвн җилдән - таңһчтаһан хамдан
15-05-2017, 11:24 
Өцклдүр Элстд Басңга Баатрин нертә государственн драматическ театрт Хальмгин телеүзлин болн радиозәңгллһнә 50 җилин өөнд нерәдгдсн байрин хург болв. һардачнр, депутатнр, күч-көлснә ветеранмуд, өдгә цагт телеүзлд көдлҗәх улс, эднә элгн-садн болн нань чигн әмтн энд олар цуглрв. Хальмг Таңһчин Толһач Алексей Орлов байрин хургт бас орлцв.
Хальмг телеүзлин болн радиозәңгллһнә
үүлдвр 1967 җилд эклсмн. Деер заагдсн театрин артистнр ахр наад тәвәд, тер цагиг сергәв. Тер өдр үзүлсн видеофильмс бас эднә
көдлмшиг олнд медүлв. Журналистнрин көдлмш амр биш. Тиигвчн эдн болн техническ
көдләчнр цаган, чидлән әрвллго көдлҗ йовла. Журналистнр таңһчин тууҗиг болн өдгә цагин бәәдл-җирһлиг олнд үнәр медүлнә. Орс болн хальмг келәр һардг соңсхврмуд ик-бичкн угад туста болҗана. Сиврин һашута тууҗин тускар бас күүндвр болна. Көгшд кезәнә болсн йовдлмудын тускар баһчудт келҗ өгнә. Хальмг улсин авъясмуд, заңшалмуд әрүнәр хадһллһна төрәр энд бас ик чинртә көдлмш күцәгдҗәнә. Керг-үүлдврмүдтнь бичкдүд, баһчуд олар орлцдгнь байрта. Келхд, эн җил эдн "Теегин айс" гидг билгтә бичкдүдин марһа соньнар бүрдәв. Урднь келмрчнрин марһан болла.
Таңһчин Толһач А. Орлов "Калмыкия" гидг ГТРК-н көдләчнриг әрүн седкләсн йөрәһәд, эднд ик ханлтан өргв.
- Эндрк байрин хургт ветеранмуд бас орлцҗана. Тадн, ах үйин улс, олн җилин туршарт
Төрскндән болн шүүҗ авсн эрдмдән итклтәһәр церглләт. Танд - мана ик ханлт. Телеүзлин болн радиозәңгллһнә көдләчнр мана таңһчин босхмҗд болн делгрлтд орлцҗ йовла. Тадн һашута җилмүдт болн төвкнүн бәәдл-җирһлд болсн йовдлмудыг өргәр үзүлләт. Хальмг улс эңкр таңһчасн салад, күүнә һазрт олн җилдән бәәлә. Энүг болн төрскн нутгтан байртаһар хәрҗ ирсинь тадн цугтаднь медүлләт. Өдгә цагт компаня журналистнр болн техническ
көдләчнр бас сәәнәр үүлдҗәнә. Эдн таңһчд болдг ямаран чигн керг-үүлдврмүдиг цаглань
үзүлнә. Мана телеүзлин болн радиозәңгллһнә компань җил ирвәс өсәд-өргҗәд йовна. Өдгә цагт компань хамгин сән оборудованьсар теткгдсмн. Энд өөдән мергҗлттә специалистнр
көдлҗәхнь мадниг икәр байрлулҗана. Мана таңһчд тиим сән төрскн телеүзл бәәхнь маднд ик омг өгчәнә, - гиҗ Алексей Маратович келв.
А.Орлов байрин йовудт сәәнәр көдлҗәх улст олн зүсн ачлвр бәрүлҗ өгв. үлгүрлхд, Хальмг телеүзлин болн радиозәңгллһнә компаня телеоператор Алексей Ирчиновд РК-н Толһачин һарһсн зәрлгәс иштә "Хальмг Таңһчин күндтә иргн" гидг өөдән цол зүүлһгдв. Эн компаня телеоператор Николай Хулхачиев болн шишлң зәңгч Сергей Яманов Хальмг Таңһчин
Күндллһнә һашгар ачлгдв. Компаня директор Михаил Ткач\xb8вд, шишлң зәңгч Роза Грицковад болн режисс\xb8р Деляш Романовад болхла "Хальмг Таңһчин сойлын ачта көдләч" гидг нерн
зүүлһгдв. Эн ачлгдсн улс оньдин дөрвн цагт нүүрт йовна.
"Калмыкия" гидг ГТРК-н сән специалистнр әрәсәд чигн темдгтә. Шидр талдан регионмудын элчнр мана компаня көдлмшиг өөдәнәр үнләд, көдләчнринь йөрәһәд, цааранднь чигн
күцәмҗс бәрхиг дурдсмн. Эн байрт эдн бас ирәд, бүлән үгмүдән келәд, мана төрскн компаня көдләчнриг дөңнв. Таңһчин олн зүсн учрежденя һардачнр бас компаня билгтә улсиг йөрәһәд ачлв. Делкәд туурсн "Өөрднр" гидг государственн бииһин театр эднд соньн нәр-наадан үзүлв.

БОСХМҖИН Валентина
Н.Горяевин цоксн зург