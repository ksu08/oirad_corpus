Аһш балһснд суврһн босхгдв
31-07-2018, 10:12 
Келхәс, Волгоградск областин һазрт дәкн нег суврһн бәәнә. Тернь Светлоярск района Солянка селәнд (урднь Червленое) тәвгдсн суврһн. Хальмгин нертә үүлдәч, номт болн гегәрүләч Номто Очировин 125 җилин өөнлә ирлцүлҗ босхгдсн суврһн болҗана.
Сүл цагт әрәсән аһуд суврһ босхад, әмтн ни-негн, кен-негндән дөң болҗ бәәхәр шунҗахан медүлҗәнә. Давсн җилд Сиврин һазрт хойр суврһн боссн билә. Красноярскд болн Иркутскд шаҗнд шүтдг улс суврһ тәвәд, эвин болн иньгллтин төлә чидлән хамцулхдан белн бәәхән медүлв. Эн җил июль сард Волгоградт Гегәрлтин суврһн босв. Цуг келн- улсин амулң-менд җирһлд иим йовдлмуд туслх болтха!

Галина ХЕЙЧИЕВА