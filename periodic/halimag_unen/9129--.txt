Сәәхн зургуд хатхна
01-11-2018, 15:47 
Сүл цагт күүкд улс дунд хатхмр хатхдг эрдм ик делгрлт авсн бәәнә. Келхд, үүл бәрәд, олн зүсн кегдлмүд кех, хатхмр хатхх, хувц өлгх саната улсин төлә балһсна лавкст цуг кергтә тоот хулдҗ авч болхмн.
Элст балһснд бәәдг Байрта Манджиева һурвн җил хооран эгчиннь үлгүрәр бас хатхмр хатхдг болв. Бичкнәсн авн эн юм өлгдг, уйдг билә, тегәд сул цагтан үүл бәрхдән дурта. Хатхмр яһҗ хатхдгиг эн дасад, ода ке-сәәхн зургуд кеҗ герән кеерүлнә. Эднә өрк-бүл шин патьр авсна хөөн күүкд күүнә кегдлмүд зөвтә орман эзлҗ, гиичнрин оньг авлна. Урднь иим кегдлмүд кеҗ чаддгинь эс меддг бәәсн улс өврҗ, билг-эрдмәрнь бахмҗ кенә. Раиса Борисовна һаһань зе күүкнәсн үлгүр авад, бас хатхмр хатхдг болв. Ода эдн хоорндан күүндҗ, ямаран зург цааранднь хатххин тускар хувалцна.
Хатхмр хатхдг улс эн кергт авлгдсн улс гиҗ келҗ болҗана. Ямр нег зургиг эклсн цагтан эдн өр цәәтл сууһад хатхмр хатхх саната чигн. Дәкәд энтн һарута керг болҗана, хатхмрин панно, шишлң утцн, үүрмг сувсн баһ биш мөңг күрнә. Багетн мастерскойд дәкәд рамкинь келһүлх кергтә болна. Болв эцүстнь сәәхн зург болхла, цуһар терүгәр өврмҗ кехлә, цугнь мартгдна.
- Мини түрүн кегдлмүд гертм бәәнә, эдн нанд йир өөрхн. Нег ик зургиг би авһдан белглләв. Ода би үүрмг сувс олзлҗ ке-сәәхн зургуд хатхнав. Дәкәд модульн зург кехд йир дааврта болн соньн болна. Гертм "Лунная соната" гидг зург өлгәтә бәәнә. Анджела күүкм намаг дахад бас хатхмр хатхна. Ода эн 11-ч класст сурчана, сурһулян йилһән сәәнәр сурна, школын бәәдл-җирһлд шунмһаһар орлцна. Сул цаг ховр, болв тер бийнь эн һартан хатхмр авад, өдр-бүрин төрмүдән мартҗ амрхдан дурта,- гиҗ Байрта бер келнә.
Б.Манджиева олн җилдән МЧС-ин халхд түүмр унтралһна цергллтд көдлҗәнә. Көдлмшнь күнд болн дааврта, тегәд сул цаг учрхла эн үүл бәрҗ цаган тустаһар давулна. Дәкәд Байрта олн зүсн цецгүд урһахдан болн һуйрин зүүтә хот-хол болһхдан йир дурта. Эңкр Саша авальнь көдлмшәсн ирхлә, күүкнь сурһулясн сулдхла герин эзн күүкд күн эңкр улсан тооҗ, сенр хот-хол белдҗ тосна.