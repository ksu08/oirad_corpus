һурвн үй малд көдлҗәнә
11-09-2018, 11:29 
- Ода мана хошт 150 мөрн бәәнә, эдн күнд аца зөөдг тохма мөрд. Дәкәд бидн урлдана мөрдәр соньмсдг болад, сән тохма мөрд бәрдг болвидн. Тедн районд болн Элстд болдг мөрнә урлданд орлцдг бәәсмн. Сүл цагт болхла англь тохма мөртә болвидн. Эднд шишлң хот-хол белдҗ, үвлднь дулан хашад бәрнәвидн. Паланка мөрн 2016 җилд Ростовск Ик Окс марһанд һунта мөрд дунд болсн урлданд диилвр бәрсмн. Тер мет 2016 җилд эн мөрн Хальмг Таңһчин Кубок бас шүүҗ авв. Эн мөриг Роман Худолеев марһаст белддг бәәсмн. Эн мөрн чинртә марһаст диилвр бәрҗ нер һарсн мөрн болҗана. Краснодар балһснд "Краса России" болн Москвад олн зүсн марһанд диилвр бәрсмн. Паланка "әрәсән сән гисн һунта гүн" гидг цолта, - гиҗ Йисн Эрдниев келв.
Йисн бичкнәсн авн мөрдт дурта, тегәд адун энүнә онц хәләврт бәәнә. Хойр бичкн күүкнь нааран ирхләрн цаган сергмҗтәһәр давултха гиһәд эцкнь цөөкн җил хооран пони хулдҗ авв. Эндр хошт йисн толһа бәәнә. Саратов балһснд деед сурһуль сурсн бийнь Йисн эк-эцкдән нөкд болхар төрскн һазртан көдлҗәхнь темдгтә. Дәкәд эн Цаһан Амн селәнд "Премиум" гидг комплексиг һардна.
Станислав Уджаевич болн Валентина Даниловна дөрвн үртә, долан ач-зеетә. Көвүд-күүкднь болн ачнр-зеенрнь малын хошт ирҗ эк-эцктәһән хамдан цаган давулхдан дурта. Герин һаза бәәх ик сег дор бичкдүд наадхин төлә шишлң орм бәәнә, бөдүн улсин төлә энд сән таал тогтагдсмн. Герин эргнд олн зүсн цецгүд болн модд урһҗана. Кеер, көдә эзлҗәх һазрт әмтн модд урһах саната болҗахнь эдн эзн кевәр бәәҗәхиг медүлҗәнә.
Татьяна Мухараеван келсәр, ода селәнд 24 крестьянск-фермерск эдл-аху үүлднә. Цуһар эдн бәәрн бюджетин ору икдүллһнд тәвцән орулҗах улс болҗана. Сүл цагт баһчуд малд көдлхәр шунҗахнь темдгтә гиҗ селәнә толһач келснь байрта. Аав-ээҗнриннь болн эк-эцкнриннь керг делгрүлҗ, эн баһчуд төрскн һазр-уснаннь делгрлтд тәвцән орулҗ үүлдҗ, өсәд-боссн Харба селәндән тоомсрта улс болтха.
Наталья ДАВАЕВА
ЗУРГУДТ: Йисн Эрдниев Паланка мөриг көтлҗ йовна;
Паланка гүүнә мөрәс
И.Музраеван цоксн зургуд