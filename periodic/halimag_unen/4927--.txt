Иҗлин хальмгудла худ бәрлдв
18-01-2017, 16:49 
Ах-дү Ищийин Цаһан Белг (Чаханьбеликэ) болн Олн Байр (Улибаиэр) Китдин Илин Моңһл Күрә Хусмта Хар Усн гидг һазрас ирҗ Хальмг Таңһчд бәәршлсмн. Түрүләд 2005-ч җилин чилгчәр Олн Байр ирәд, Хальмг университетд сурһуль сурсн билә. Талын кел дасхдан һавшун көвүн дарунь орс кел дасад авчкв. Ах сурһуль төгсәһәд, эн орс келнә болн литературин багшин эрдмтә болв. үгтә-күүртә, шулун-шудрмг көвүн дарунь энд олн нәәҗтә, үүрмүдтә болв. Хальмг күүкнд седклән өгәд, гер буулһад, өркән өндәлһв. Тиигәд Шинҗәнә өөрднр Иҗлин хальмгудла худ бәрлдв. Шамдһа, арһта залу Олн Байр Элст балһснд гер тосхад авчкв. Баахн өрк-бүл күүктә болв. "Ууһн күүкндән Илин гидг нер өгүв. Дәкәд күүкн төрхлә, Иҗлин гидг нер өгнәв",- гиһәд инәҗ Олн Байр келв.
Ахнь Цаһан Белг Олн Байриг сурһуль сурч йовхд нааран ирәд, невчк көдлҗәһәд хәрсн билә. "Ода шинәс ирәд, "Кировский" НАО ПЗ-д ах хөөчәр көдлҗәнәв. Нанд хөд, үкрмүд даалһв. Эн җил хур орад, теегт ноһан сәәнәр урһв. Малын идг сән. Түрүн саамд усн, ноһан, урһмл талдан болад эвго билә, ода иҗлдүв. Хошт Өлзә Байр авальтаһан болн дүүтәһән көдлдүв. Булр күүкмдн арвн тавта. Эн җил медицинск колледжд орв, Элстд сурһуль сурчана",- гиҗ Цаһан Белг бәәдл-җирһлиннь тускар келҗ өгв.
Цаһан Белг Олн Байр хойр өнр-өсклң өрк-бүлд өссмн, ах-дүүһәрн эдн зурһан. Нег-негндән түшг болад, хоорндан ниитәһәр бәәтн гиҗ эк-эцкнь эдниг бичкнәснь сурһмҗлҗ өсксмн. Элгн-саднасн холд йовх ахнр хоорндан йир ниитә. "Ода Цаһан Белгд Элстд бас гер тосххар бәәнәвидн. Нег-негән хәләҗ йовтн гиҗ мана ээҗ-аав келнә. Тегәд гериннь өөр ахдан гер тосххар",- гиҗ Олн Байр келхлә, эн шамдһа көвүн чадх гиҗ дотран санув. Зуг зөрмг, чадмг улс юмнас әәлго, иҗлдсн һазрасн көндрнәлм. Шин ирсн һазртан эдн седклдән тааста керг олад, олзта-орутаһар үүлдҗ чадна. Ах-дү хойр бас эрк биш цугинь чидх.
Цаһан Белг шүлг бичдг билгтә. Кеер хөөнә ард йовсн цагт шүлгүд үүднә гиһәд эн үүдәврмүдән умшҗ өгв. Шинҗәнә, хальмг теегин, дурна, иньгллтин тускар эн бичнә.


Яшкуль
Яшкуль гидг селәнчн
Яман-темәнә белчәр
Ямаран бәәдгинь
Меднәв гихлә,
Йовад, күрәд ирцхәтн.

Зүн һар гидг теегтчн
Зуслң малын идг билә.
Зунын сәәхн өдрмүдтән
Зууцаһад, наадад ирцхәтн.

Элст гидг балһснчн
Эврә өөрдин нутг,
Элкн төрлән санхларн,
Эргәд, дуһрад ирцхәтн.


Раиса МАНЖИЛЕЕВА
Зургт: Цаһан Белг Өлзә Байр авальтаһан болн Олн Байр дүүтәһән
Авторин цоксн зург