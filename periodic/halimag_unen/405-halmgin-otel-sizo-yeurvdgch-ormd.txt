Хальмгин «Отель СИЗО – һурвдгч ормд
23-09-2014, 15:35 | Таңһчин зәңгс
КВН-ә «Отель СИЗО» нертә команд Таганрог балһснд Ил лигин секәтә Нарт делкән фестивальд орлцад, күндтә һурвдгч орм эзлв. Онц темдглхд, КВН – йир өвәрц наадн, терүнд олн зүсн настаулс, олн келн-улсин элчнр, кесг эрдмтә улс олмһа келән, ухани билгән үзүлҗ чадна. Эн фестивальд әрәсән регионмудас ирсн 10 команд орлцв. Наадна йовудт цуг командс шунлтан, олмһаһан, билг-эрдмән ончта кевәр үзүлв. Ду дуулсн, биилсн кесг орлцач хәләһәчнртән сергмҗ үүдәснь лавта.
Хальмгин засг күцәлһнә заллтын баһ наста «Отель СИЗО» гидг команд нер туурсн квнщикүдәс ард үлдсн уга, гиҗ темдглх кергтә. Наадна кемд командын гешүд актерск билгән, ончта сәәхн дуулдган, олмһа үгән олнд үзүлҗ, хәләһәчнрин тааслт олв.