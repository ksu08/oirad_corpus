Шин зогсалмуд
18-01-2017, 17:25 
Элст балһсн җил ирвәс сәәхрҗ, шинрҗ, өсҗ-өргҗҗ йовна. Селән һазрас әмтн хотл балһснур олар нүүҗ ирәд, энд бүүрлнә. Сүл җилмүдт олн улс эврә гермүдән босхҗ, дала шин уульнц тосхгдҗана. Тегәд балһсар әмт
зөөдг олна көлгнә шин маршрутмуд секгднә.
Орсн шин җилд "Городское зеленое хозяйство" МБУ-н көдләчнр Элст балһсна захд шин зогсал тәвҗ. Төмр олзлҗ, суудг бәәрнтәһәр энүг кеҗ. Ода Ленинә уульнцин захд болн өөр-шидр бәәх Нефтяникүдин, Шар Баргс, Ик Буурла, Баһ Буурла, Халхин һол, Солнечн гидг уульнцсин әмтн таалта зогсалд салькнас болн хурас хорһдад, 1-ч болн 26-ч тойгудта маршрутар йовдг көлгн-күчиг
күләҗ чадҗана.
Тер мет одахн "Дорожное управление "Элиста-Автодор" МБУ-н көдләчнр хотл балһсна өмн үзгт Аршанск уульнцд 10 "А" тойгта маршрутн көлгн зогсдг ормд шин зогсал тосхв. Хаалһ тосхдг предприятин көдләчнр өдгә цагин некврлә ирлцҗәх бат материалар зогсалын павильон кеҗ. Урднь өөр-шидр бәәдг уульнцсин әмтн намрар хурт норад, зунар нарнд шатад, автобус ирхиг күләһәд, хаалһин амнд зогсдг бәәсмн. Ода болхла сән кец-таалта зогсалд көлгн-күчиг күләцхәнә.

Амулң АРЗАЕВА