һазртан эзн болхла
28-04-2018, 08:36 
Валерий Астаевич 1992 җиләс авн төрскн эдл-ахуг күцәмҗтәһәр һардҗ Адг селәнә улсин бәәдл-җирһл ясрулхин төлә чидлән нөөлго көдлҗ йовна. Эдл-ахуг экләд һардхдан эн 34-тә билә. Тер җилмүдиг тодлхла, цаг йир күнд билә гиҗ келх кергтә. Көдләчнрт кесг сардан җалв өгдго бәәсмн, предприятьмүд хаагдад, көдлмш уга улсин то өдр ирвәс өсәд йовла. Болв баһ наста ахлач эврәннь совхозан хадһлхин төлә нег чигн хошиг, услврин турван нег чигн метриг хулдсн уга.
Валерий Болдыревин тоолврар, тиигхд селәнә эдл-ууш үнән гееһәд, өңгәр гилтә хулдгддг билә. Нег мишг һуйрин төлә 3-4 хө өгх кергтә бәәсмн, нег мишг шикр 6 хөөнд күрдг билә. Тер хоорнд машинә-тракторин зи, техник йир үнтә билә. Тегәд чигн эврә һазра улсиг хот-хоолар теткхин кергт Болдырев өдр-сө уга хаалһд йовдг билә.
"Тиигхд хамгин түрүнд эдл-ахуһан бүрн-бүтн кевәр хадһлҗ, малын чинән-чивхинь, тохминь ясрулхар шунлав, - гиҗ СПК-н һардач келнә. - Кадрмудас деер юмн уга. Теднә нилчәр совхоз җил ирвәс батрад, күч хоршаһад, дарунь гилтә делгрлтин хаалһд орв".
Ода Болдыревин һардҗах СПК хальмг тохма мал өскчәнә. Мана таңһчд "Первомайский" СПК ПЗ-һас даву олн малта эдл-аху уга. Бәәрн малчнрин хәләврт 40 миңһ шаху хөн болн 5 миңһ һар бод мал бәәнә.
Хош болһн уста. Услврин һазрт малын хот белднә, терүнә кемҗәнь 1100 гектар тогтана. Теегт Австрийд хулдҗ авсн тәрәг усар теткдг зурһан агрегат көдлнә. Агрегат болһн нәәмн сай арслң күрнә. Тер мет механизатормуд әрәсәд кесн сән һара техник чигн олзлна. Болдыревин келсәр, девшлттә техникд мөңгән хармнхмн биш, яһад гихлә 2-3 җилин эргцд СПК орута болад, цааранднь җил ирвәс орунь мел өсәд бәәхмн.
Адг поселкд теерм бәәнә, тегәд эдн эврә һуйрта. Өдмгнь әмтәхн болсн деерән зөвәр кимд - 15 арслңгар хулдгдна. Ода СПК-д 200 шаху күн көдлнә, нурһлҗдан бәәрн әмтн. Теднә сара җалв дундлад 15 миңһн арслң тогтана. үлгүрнь, 2016 җилд селәнә эдл-ахун предприятин көдләчнрин җилә җалвин саң 34 сай арслң тогтав.
Эндр "Первомайский" СПК таңһчин хамгин нүүрлгч предприятьмүдин тоод бәәнә. Давсн җилин ашар эдл-ахун ору 100 шаху сай арслң тогтасмн. Энүнәс хөр шаху сай арслң таңһчин бюджетд орулгдсмн.
Адг поселкд җил болһн шин гермүд тосхгдна. Яһад гихлә селәнд баһчуд дала, тедн төрскн һазрасн нүүхәр бәәхш. Тедн цуһар эврә чолун гертә, гертнь газ болн цеврлгдсн әмтәхн усн бәәнә, баһчуд көдлмштә, му биш орута, хашадан малта. Келхд, СПК эврәннь көдлмшчнрән кимд малын хотар теткнә. Сүл җилмүдт селәнә эдл-уушиг эд-бод кедг производств делгрлт авчана.
Валерий Астаевич көдлмштән нег үлү ик оньган социальн халхд тусхана - бәәрн школд, бичкдүдин садт, ФАП-д, селәнә сойлын Герт.
Адгахн эврә спортивн комплексәр, паркар, бичкдүдин талвңгар бахмҗ кенә. Хар һазра районд нег чигн селәнд тиим ик, өргн болн өдгә цага спортивн комплекс уга. Тенд района биш, нам таңһчин болн округин кемҗәтә марһас давулгдна. Күч-көлсән һарһад көдлдг селәнә улсин амрлһна сән таал тогтагдсн бәәнә.
Келхд, Валерий Болдырев баһ насндан спортд дурта билә. Эврәннь поселкин төлә футболын, волейболын, баскетболын марһаст орлцад, сән аш үзүлдг бәәсмн. Дарунь цергт мордад, тенд бас эврә цергә әңгин төлә футбол наадад, бүкл округд нерән туурулсмн гиҗ хамдан церглҗ йовсн үүрмүднь келнә.
Валерий Болдырев Адг поселкдан школан төгсәһәд, цергт мордла. Цергәс бууҗ ирәд, 1978 җиләс авн 1981 җил күртл хөөчәр көдллә. Дарунь 1981-1982 җилмүдт услврин участкд оператор болҗ үүлдлә. Хөөннь Хар һазра РЭС-ин мастерар көдләд, Адг поселкин сельсоветин ахлач билә. Ахрар келхлә, Валерий Астаевич наснаннь туршарт төрскн һазртан бәәнә. Тегәд чигн терүнә төлә Адг поселкас дота һазр орчлңд уга. Эврә һазра улсин төлә Валерий Астаевич чидлән хармнхш. Селәнд бәәдг әмтнә җирһлин таал кенәс чигн дуту биш, сән-сәәхн болх зөвтә гиҗ эн тоолна. Таңһчин Улсин Хуралын (Парламентин) депутат болсн төләдән әмтнә социальн харслтын халхар болн селәнд көдлдг улсин, фермермүдин сә хәәҗ кесг зака тогталһна седвәр татсмн. әмтнә сә хәәҗ кеҗ-күцәхәр бәәхнь ода чигн дала, тегәд Валерий Астаевичиг ончта өөнләнь йөрәһәд, көдлмштнь күцәмҗ, эрүл-менд дурдҗанавидн. Зу нас наслад, хөвтә җирһлтә болтн, күндтә Валерий Астаевич!
БЕМБИН Очр