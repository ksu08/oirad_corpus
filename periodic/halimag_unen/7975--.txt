Бюджетин ору өсчәнә
05-05-2018, 10:48 
Очир Шургучеевин келсәр, эн җилин һурвн сарин эргцд таңһчин бюджетд нег җува арслң ору орсн болдг. Давсн җилин ирлцңгү кемлә дүңцүлхлә, энтн 315 сай арслңд икәр орун кемҗән өссмн. Алв икәр авсна уршгар тиим ору орсмн. Тер мет бюджетн халхд көдлдг улсин җалвнь өөдлсн учрар эднә җалвас авдг алвна кемҗән икдәд орунь өсв. Болв 2017 җилд болн эн җилин түрүн һурвн сард бюджетин оруһинь ик зуудан организацсин оруһас авсн алв, әмтнә җалвин оруһас авсн алв болн организацсин өлг-эдин алв тогтасн болдг. Эн җил таңһч 12 федеральн йос заллһна органла 28 бооца батлсмн. Бооцанмудас иштә федеральн бюджетәс 1,8 җува арслңга дөңцл мөңгн таңһчд йилһгдхмн. Эн мөңгәр кесг чинртә керг-үүл күцәгдхнь мөн. Селәнә эдл-ахуд үүлдҗәх арһлачнриг дөңнхмн, "Селәнә һазрин тогтун делгрлт" гидг программин йовудт объектс тосхгдх. Бичкдүдин садмудт немр бәәрнс, селән һазрт сойлын гермүдиг, көлгнә хаалһс тосхх болн ясҗ шинрүлх. Эн керг күцәлһнд федеральн бюджетәс йилһгдсн дөңцл мөңгн деер таңһчин бюджәтәс 229 сай арслң немҗ йилһгдхмн.
Тер мет федеральн бюджетәс зәрм льготн багин улсиг дөңнхин төләд демин мөңгн йилһгднә. 2017 болн 2018 җилмүдт эн мөңгнә кемҗән ут тоодан 700 сай арслң тогтаҗана. Таңһчин бюджетин мөңгн тер кевәрн социальн зөрүллтин кергт һарһгдна. 7,9 җува арслңга мөңгн әмтнә җалвд, социальн халхар дөңнлһнд, көдлдго улсин төлә даатхлһна тәвц мөңгн эрк биш медицинск даатхлһнд һарһгдна.
Маргарита АРЗАЕВА