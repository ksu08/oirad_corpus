"Японя хавр"
08-05-2018, 11:05 
Фестиваль яһҗ давулгдхин тускар РИА "Калмыкияд" болсн брифингд келгдв. Хальмг Таңһчин сойлын болн туризмин министерствин этносойлын делгрлтин әңгин һардач Дмитрий Халхинов, Хальмгин айкидон Федерацин президент Олег Куберлинов болн "Калмыкия-Япония" иньллтин Ниицәнә медлд үүлддг "Химавари" япон келнә болн сойлын бичкдүдин цутхлңгин һардач Светлана Гиляндикова зуралгдсн керг-үүлдврмүдин тускар медүлцхәв.
"Японя хавр" май сарин 10-д айкидон тренировкар эклх. Энүг нарт-делкәд нертә мастер Стефан Бенедетти давулхмн. Иим тренировкс болн әрәсән, Хальмгин мастермүдин эв-дован үзүллһн фестивалин өдр болһн болх. Олег Куберлиновин келсәр, айкидон цуг керг-үүлдврмүд "Бөк бәрлдәнә академьд" болх, энүнд эрк биш олн спортсменмүд цуглрхмн.
Деер келгдсн йовдлмудас нань бас олн керг-үүлдвр болхмн. Японьд нертә Фирюза Ахмедова оригамин мастер-классмуд өгх.
"Оригамин искусств бурхн-шаҗна философьла залһлдата болдмн. Энүг сурхла йир соньн болхмн, тегәд әмтн олар ирхлә сән болх", - гиҗ Олег Куберлинов үрвр кев. "Оригамин мастер-классмуд кенд болвчн соньн болх. Японя номтнр оригамиг дамҗад, геометриг заах арһ олв. Тегәд эн искусств сурһульчнрт чигн туста болх", - гиҗ Светлана Гиляндикова немәд келҗ өгв.
Светлана Гиляндикова Японя болн Хальмгин залһлдана тускар келв. "Манад сурчах бичкдүд япон келиг йир түргәр дасҗ авна. Яһад гихлә эн келн мана келнлә невчк әдл болҗана. Номтнрин келсәр, Алтайск кесг келнә өрк-бүлд ордг болад, хальмг болн япон грамматик болн фонетикнь әдл. Бас Японяс ирдг гиичнр сойл әдл болдгинь темдглҗәнә", - гиҗ С.Гиляндикова келв.
"Японя хавр" фестивалин тренировкс, лекцс, һәәхүлмүд болн талдан цуг керг-үүлдврмүд Н.Пальмовин нертә Келн-улсин музейд болн "Бөк бәрлдәнә академьд" давулгдхмн. "әрәсәд, Хальмгт чигн япон кел шинҗллһнә, сойлын, спортын болн бизнесин халхла залһлдата бүрдәцс олн. Тегәд әрәсәд Японя җилин керг-үүлдврмүд мана хойр орн-нутгин иньгллтиг батруллһнд туста болхмн", - гиҗ Хальмг Таңһчин сойлын болн туризмин министерствин этносойлын делгрлтин әңгин һардач Дмитрий Халхинов темдглв.
МАНҖИН Санл