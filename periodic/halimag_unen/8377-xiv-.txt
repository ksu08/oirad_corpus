XIV Дала ламин гегәнлә харһв
26-06-2018, 11:12 
Анҗа гелңгин келсәр, эн ик чинртә кергт әмтн оларн одад орлцснь сән йовдл болҗана. Юңгад гихлә олн зүсн учрар Дала ламин гегән әрәсәд ирҗ чадшго болҗана. Энткгин һазрт күрч, Ик Багшин номд орх арһ әмтнә ик зууднь уга. Тегәд Ригад одад, номд орх таал зөвәр олн улст учрна. Эн җил Дала ламин гегән "Алмазная сутра" гидг номин цәәлһвр өгв. Тернь хальмг улст йир өөрхн "Дорҗ җодвин" ном болҗана. Эн номиг Хальмгин шаҗн лам Тэло Тулку ринпоче кесн сурврар Дала ламин гегән хәәрлсмн.
Дәкәд болхла, әмтн тер өдрмүдт Бурхн Багшиг күндлҗ, номин ачинь хәрүлҗ Зуңква гегән бичсн номин цәәлһвр өгсинь оньган өгч соңсв. Тер мет Авалокитешвара бурхнд нерәдсн ном чигн цәәлһгдв.
Бурхн Багшин Алтн сүмин дөрвн гелң Ригад эртәснь одад, тенд Дала ламиг тосҗ авлһнд кергтә цуг тоотыг күцәв. Хальмг Таңһчас ирсн әмтн Дала лам залрҗ сууһад, ном хәәрлх орминь, деедс олн бурхдт бәрц бәрх ормиг кеерүллһнд шунҗ орлцв. Дала цецгә хулдҗ авад, шикр-балтаһар дееҗ өргәд, сән белдвр кев. Хәләхд йир сәәхн, номд үнн седкләрн шүтхд тиигәд сән таал тогтасн цуг улст Цутхлң хурлын нерн деерәс ханлтан өргҗәнә.
Тенд Хальмгт шаҗна делгрлтин туск зургудын һәәхүл үзүлгдв. әрәсән талдан һазрас ирсн, һазадын орнас ирҗ орлцсн улс мана таңһчд ик мөргүлмүд болдгинь, күндтә багшнр болн өөдән цолта ламнр ирдгинь, мандл тосхҗ, улсин амулңд туслҗахинь тер зургудас медҗ авв. һәәхүлд ирсн улсиг хальмг цә, боорцгар тооснь нег үлү әмтнд таасгдв. Кесгнь хальмгудын гиичлүлгч седклнь меддг төләдән һәәхүлиг ик дуртаһар ирҗ хәләв.
Дала ламин гегән олн сурһульчнрларн харһлтыг сән кевәр бүрдәлһнд волонтермүд баһ биш көдлмш кев. Хальмгас арвн волонтер йовла. Тедниг һардҗ йовсн Виктор Анюшевин тоолврар, иим номд орлһн ик хөв болҗана. Шаҗна туск медрлән гүүдүлсн деерән мана Күңкл Көтлврчиг үзҗ, номин цәәлһвринь соңсҗ, әдстнь күртнә гисн евәлтә йовдл мөн. Ут-тоодан әрәсән буддийск республикүдәс 120 волонтер орлцҗ, цугтад дөңгән күргв. "Номин цәәлһвр төгсснә хөөн цугтан Ик Багшла зурган цокулсн кемлә XIV Дала лам маднд ханлтан өргәд, тана көдлмш номин цәәлһвр өглһнд тана тәвц болҗана, - гиҗ Виктор келнә. - Эннь ик урмдта болв. Тиигхд үүдсн цаһан седкл мини зүркнд мөңкинд үлдх".
Эн җил Ригад Дала ламин гегән дөрвдгч кемдән әрәсәд болн Прибалтикин һазрт бәәх сурһульчнрлаһан харһв. Тииглән йовх улсиг хамцулҗ, кергтә цаасинь диглҗ бүрдәмҗин ик көдлмш Цутхлң хурлын көдләчнр кенә. Лариса Алляеван келсәр,түрүн йовлһнд, 2014 җилд, 150 һар күн йовсн билә. Эн җил 620 күн номд орхар белдлә. Теднд долан автобус нәәмәдләд, хойр хонгтан йовад, Рига балһснд күрсмн. Дала ламиг үзсн әмтн хаалһдан муурсан мартад, Ик Багшин номиг седклән тәвҗ соңсв.
Рига баһснд Дала ламин гегәнлә харһад, номин цәәлһвриг соңсад, Хальмгас одсн әмтн седкл таварн хәрҗ ирв.
Галина УШКАНОВА