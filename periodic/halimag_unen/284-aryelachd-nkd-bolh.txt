Арһлачд нөкд болх
04-09-2014, 14:30 | Таңһчин зәңгс
Одахн Хальмг Таңһчд арһлачнрин зөв харсдг дааврта элч Вадим Дарбаков көдлмшч кергәр Лаганя районур одв. Красинск селәнә Л.И. Манджиевин нертә дундын школд одҗ, сурһульчнриг болн багшнриг медрлин өдрлә йөрәҗ, шин сурһулин җил соньн, күцәмҗтә, олн байрта йовдлмудар байн болхиг, цуһар шин диилврмүд бәрхиг дурдв.
Школд байрин керг-үүлдврт орлцсна хөөн Вадим Дарбаков Лаганя районд дааврта элчин олна нөкд Татьяна Шонхоровала хамдан арһлачнрла харһҗ, сүв-селвг болн цәәлһвр өгч, дөң болв.
Келхд, арһлач Эренцен Марзаев гер-бүүр тосхлһна төлә хулсар панельмүд болн блокмуд кеҗ һарһна. Эврә кергән, производстван өргҗүлхин төләд банкас өгйәһәр мөңг авхар седв. Болв хойр банк энүнд мөңг өгх зөвшәл өгсн уга. Эренцен Борисович урднь банксас авсн мөңгнә өрән цаглань өгдг бәәсмн, тер бийнь банкс энүнд мөңг өгсн уга. Энүнә келсәр, зуг банкас мөңг өгйәлҗ авад, производстван өргүлҗ болхмн. Тегәд ода производстван цааранднь делгрүлх арһ уга болҗана гив. Дааврта элч арһлачла күүндәд, өөрхн иргчд банкас мөңг өгйәһәр авхднь дөңгән күргх болв.