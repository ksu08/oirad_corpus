Цаган тустаһар давулна
11-04-2018, 09:23 
Келхд, әмтнә социальн теткврин таңһчин комплексн цутхлң социальн төсвсин марһанд "Радуга" социальн-реабилитационн программ" гидг төсв күцәлһнә төләд грант шүүҗ авсмн. Тер дөңцл мөңгәр хойр җилин эргцд "Радуга" программ күцәлһнә йовудт бүрдәгдсн керг-үүлдврмүдт 400 шаху һар күүкд-көвүд орлцсн билә. Бичкдүдин болн уйн наста баһчудын төлә цергә-патриотическ лагерьмүд үүлдв, спортивн наадд болн марһас, соньн улсла харһлтс, зург зурлһна, төмр цутхлһна, мөр унҗ довтлһна занятьс, социальн-психологическ тренингүд давулгдв. Күүкд-көвүд Аһш балһснур экскурсьт одв, нань чигн кесг соньн болн туста керг-үүлдврмүд болв.
Цутхлңд ордг медәтә улс компьютер олзллһна курсмудт орсмн. Медәтнр компьютер дасад авснаннь хөөн Интернетәр дамҗад, талдан балһсдт бәәдг элгн-саднларн болн таньл улсларн залһлда бәрдг арһта болв. Англь кел даслһн энтн өдгә цагин неквр болҗана. Тегәд ах үйин улс чигн баһчудас ард үлдхәр седҗәхш. Нина Шунгаева эднә төлә өңгәр кичәлмүд давулҗ, медрләрн хувалцҗана. Медәтнр арднь орҗ һазадын орна кел дасчана. Эдн школд сурчах ачнр-зеенртән англь келнә кичәлмүдт герин көдлмш кехднь нөкд болҗ чадхнь маһд уга.
Светлана Вячеславовнан келсәр, эн җил бас кесг шин төсвс тохрах саната. үлгүрләд заахла, март сарас авн "Төрскн келән дасчанавидн" гидг төсв экләд күцәҗәнә. Олна бәәдл-җирһлд шунҗ орлцдг, хальмг келнд хару Майя Каруеван нернь таңһчд темдгтә. Эн седвәртә, цаһан седклтә күүкд күн эн җилин март сарас авн әмтнә социальн теткврин таңһчин комплексн Цутхлңгин көдләчнрт хальмг кел дасхчана. Төрскн келнә түрүн кичәл хальмг үлгүрмүдт нерәдгдв. Эннь орта, юңгад гихлә уул хальмг келнә сәәхн, чимлһтә, хурц тоотнь цецн, сурһмҗта үлгүрт товчлад келгдсн болдг. Тер мет Майя Каруева Цутхлңгин көдләчнрт амн урн үгин зөөриг күргҗ медүлсн деерән хальмг улсин авъяс-заңшалмудла таньлдулв. Келхд, цәәһин авъяс эднд цәәлһҗ өгв.
Тер мет энд наста улсиг олн зүсн керг-үүләр болн билг-эрдмәр соньмсулдг кружокуд болн студьмуд үүлдҗәнә. Келхд, кесг җилин эргцд медәтнр нааран ирҗ, кезәңк болн өдгә цагин дуд дасдг бәәсмн. Хорт орлцачнр байрин керг-үүлдврмүдт орлцҗ, әмтнд сергмҗ үүдәсн болдг. Шидр Цутхлңд медәтә болн эрмдгтә улсин төлә "Серебряные пряди" гидг шин студь секгдв. Хореограф Олег Колгин эдниг би биилдг дасхчана. Одахн эн медәтнрт "Чичрдг" гидг хальмг би зааҗ өгв.
Цутхлңгин көдләчнр үртә өрк-бүлмүдиг болн бичкдүдиг бас оньгасн алдхш. Эднә төлә дару-дарунь соньн болн туста керг-үүлдврмүд бүрдәнә. Одахн Цутхлңд социальн тетквр авчах өрк-бүлмүдин күүкдин төлә психологическ тренингүд бүрдәгдсмн. 8-11-тә бичкдүд "Төвкнүн бәәхмн" гидг тренингд орлцв. Бәәдл-җирһлд юн эс учрна, ямр нег үүмәтә йовдл учрсн цагт яһҗ бийән бәрхин, төвшүн, төвкнүн бәәдл хадһлхин туск медрл авч эдн дамшв. 12-15 наста уйн баһчуд "Күүнә хәләц медлһн-күцәмҗин түлкүр" гидг нерәдлһтә тренингд орв. Эдн үүрмүдиннь ухан-седклинь медлцх, күүнлә ээлтә болх, наснь цацу күүкд-көвүдлә нег-негнәннь үгд орҗ, үүрлдгин тускар медрл болн дамшлт авв.
Тиигәд әмтнә социальн теткврин таңһчин комплексн Цутхлңгин көдләчнр цаган, чидлән нөөлго, седклән өгч, ниитәһәр көдлҗ, медәтә болн эрмдгтә улст, үрн-садта өрк-бүлмүдт, күүкд-көвүдт дөң-тусан күргҗ, бәәдл-җирһлднь харһдг күнд-күчр тоот дааҗ һархднь нөкд болна.
Маргарита АРЗАЕВА