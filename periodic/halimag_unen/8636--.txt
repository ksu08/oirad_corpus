Төлҗлтин хаалһдан орв
05-09-2018, 10:38 
Август сарин 30-д Хальмг госуниверситетд багшнрин августовск конференц болв. Энүнә эклцәр филолог номин доктор, профессор Петр Биткеевд "Хальмг Таңһчин ачта иргн" гидг күндтә нер зүүлһсн йовдлла нертә номтыг государственн селвгч Василий Бюрчиев йөрәҗ, таңһчин Толһачин зәрлгин цаасинь бәрүлҗ өгв.
Петр Цеденович ханлтын үгәд келәд, эндр өдр Хальмг университетин коллектив өдгә цагин кесг төриг күцәҗ уралан йовҗ йовна. Тер девшлтин үүлдврт түшгч региональн университетин күндтә нерн ик дөңгән күргсмн, гиҗ профессор темдглв.
Тер мет эн өдр Хальмг Таңһчин Толһачин Күндллһнә һашг Хальмг ГУ-н доцент Борис Муевд, "Хальмг Таңһчин номин ачта үүлдәч" гидг күндтә нернә медаль болн зәрлг инженерн-технологическ факультетин декан, профессор Валерий Эвиевд болн Хальмг Таңһчин Толһачин Күндллһнә һашг Хальмг ГУ-н көдләч Гиляна Артаевад государственн селвгч бәрүлҗ өгв. Ачлвр авсн номтнр бас ханлтын үгән келв.
Дарунь Хальмг ГУ-н ректор Бадм Салаев илдкл кев. Җил ирвәс оютнрин төлә өгдг ормин то өсәд йовна, талдан вузмудт болхла тер үзмҗ баһрад бәәнә. Абитуриентнрин ЕГЭ-н үзмҗнь чигн өөдләд йовна. Элстин инновационн школмудын сурһульчнр урднь талдан вузмуд шүүҗ авчасн болхла, ода Хальмг ГУ-д ирнә. Хамгин икәр Лаганя, Целинн, Яшкулин, Көтчнрә, Ик Буурла райодын баһчуд мана университетиг шүүҗ авна гиҗ ректор темдглв.
Тер мет әрәсән 22 субъектәс, һазадын 15 орн-нутгас эн җил абитуриентнр ирв. 16 оютн "нарт-делкән хәрлцән" гидг бакалавриатын эрдмиг бооцана ул деер дасх, тиим эрдм түрүн болҗ секгдҗәнә, тер мет "фармация" специальностьд оютнр орв. Ода Хальмг ГУ-д 8658 оютн сурчана. Тер тоод дистанционн залврин эв-арһар 100 шаху күн эрлһән бичәд, университетд орла.
Тиим кевәр университетин нернь болн чинрнь орн-нутгар өргҗәд йовна. үлгүрнь, 288 университет, тер тоод МГУ, МФТИ, МИФИ, СПбГУ келн-улсин рейтингд орлцла, теднә тоод Хальмг ГУ 126-ч орм эзлв, давсн җилд 142-ч орм эзлҗәләвидн, ЮФО-н вузмуд дунд бидн зөвтә орман эзлҗәнәвидн.
Одахн таңһчин правительствин Ахлач Игорь Зотовла болн ректор Бадм Салаевла болсн харһлтд әрәсән ах сурһулин болн номин министр Михаил Котюков Хальмг университетин үүлдвриг өөдәнәр үнлв, хамгин түрүнд һазадын орнд орс кел тархалһна көдлмшин болн Прикаспийск орн-нутгудын университетмүдин Ниицәнә үүлдврт шунлттаһар орлцҗахин төлә.
Хальмг университет таңһчин министерствлә болн ведомствла бас шунлттаһар нөкцлтҗ, кадрмуд белдҗәнә, экономикин болн социальн салврин кесг төсвд орлцҗана. Одахн чигн экономикин болн хулд-гүүлгәнә министерствин зарлсн марһанд орлцад, 6 грантыг шүүҗ авв, терүнә үннь 23 сай арслң. Тер марһанд әрәсән 5 вуз орлҗасмн. Теднәс хамгин нәрн төсвнь - Хальмг Таңһчиг 2030 җил күртл делгрүллһнә төсв, терүг тохрахин төлә университетд 11 көдлмшч баг тогтагдв, тернь ик чинртә болн дааврта көдлмш болҗана гиҗ ректор темдглв.
Университетин багшнр илдкләр болсн күүндврт орлцҗ тоолврарн хувалцв. Тер мет Хальмг Таңһчин Улсин Хуралын (Парламентин) Ахлач Анатолий Козачко орлцҗ үг келв.

ТүРВәН һуна