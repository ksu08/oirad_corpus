Бюджетин оруһинь икдүлх арһ хәәхмн
19-05-2017, 18:12 
Эн җилин май сарин 19-д Элстд Өмн үзгин федеральн округин РФ-н субъектсин экономическ хоорндк хәрлцәнә "Юг" Ассоциацин бюджетн болн алвна политикин
зүүцүллһнә хүүвин сүүр болв. Энүнд ЮФО-н цуг регионмудын экономистнр болн финансистнр цуглрв. Эн җил "Юг" Ассоциацин хүүвин ахлачд таңһчин Толһач Алексей Орлов батлгдв.
Одахн "Калмыкия" таңһчин зәңгллһнә агентствд болсн брифингд РК-н финансин министр Очир Шургучеев хүүвин сүүрт хәләгдсн төрмүдин тускар келҗ өгв. Сүүрт региональн бюджетмүдиг тогталһна болн
күцәлһнә төрмүд хәләгдх гиҗ келв. Тер тоод региональн бюджетиг тегшлүллһнә, таңһчин бюджетин мөңгәр әмтиг өңгәр эмәр тетклһнә, бюджетмүдин хоорндк хәрлцәг ясруллһна төрмүдәр күүндв.
Сүүрин йовудт хәләгдсн төрмүдин ашар әрәсән Государственн Хүүвд сүв-селвгүдән орулхмн. Очир Шургучеевин келсәр, мана таңһчин правительств эн туст седвәр татҗ, бас эврәннь селвгән немхәр бәәнә. Өдгә цагин закаһар эмәр тетклһнә кергт ик зуудан мөңгн региональн бюджетәс һарһгдна, эннь 80-90 процент. Тер мет өнчәр өссн улсиг гер-бүүрәр тетклһнә кергт дундлад өрәл мөңгинь региональн бюджетәс, наадк өрәлнь федеральн бюджетәс һарһгдна. Зуг эннь баһдҗана. Федеральн бюджетәс мөңгнә кемҗәһинь икдүлх кергтә.
Дәкәд болхла региональн бюджетин оруһинь икдүлхин төлә заканд бас сольврмуд орулхла сән болхмн. Келхд, мана таңһчд үүлддг федеральн учрежденьс льгот олзлҗ, өлг-эдин алв өгхш. Эн льготыг уга кеҗ, эднәс алв авч, мана бюджетд ору орулҗ болхмн билә.
Эн җил федеральн бюджетәс немр 100 җува арслң йилһҗ өгхмн. Эн мөңгнәс таңһчд 700 сай шаху арслң күртх. Дәкәд болхла коммерческ кредитин мөңгиг даңцахар кимд кредит өгхмн. Эн кергт цуг регионмудт федеральн бюджетәс 200 җува арслң өгх шиидвр авгдв. Удлго мана таңһч 300 сай шаху арслң авхмн.
Болв авсн даалһврмудан күцәдг регионмудт федеральн бюджетәс мөңгн өггднә. Хамгин һоллгч некврнь энтн бюджетин оруһинь икдүллһн. Эн туст темдгтә көдлмш кегдҗәнә. 2016 җиләс дорхнь эн җилин түрүн кварталд таңһчин бюджетд орулгдсн оруһин өслт 18 процент тогтав. Ямр нег кергт һарһсна мөңгнә өрәлнь таңһчин эс гиҗ муниципальн бюджетәс өггдх
зөвтә, талдан хүвнь федеральн бюджетәс йилһҗ өгнә. Иим таалд дөңцл мөңгн өггднә.
Эн җилин февраль сар эклтл сарин туршарт федеральн ведомствсла бооцас тогтагдв. Федеральн бюджетәс нег җува 700 сай шаху арслң йилһгдх, таңһч болхла деерәснь 150 сай арслң өгх зөвтә.

Маргарита АРЗАЕВА