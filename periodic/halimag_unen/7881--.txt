Хог-богиг ахулҗахш
21-04-2018, 09:35 
Өрүн нарта сәәхн өдрлә бидн Элст балһсна барун үзгт бәәдг үкәрт одвидн. Дарунь аав-ээҗнрин оршагдсн һазрин эргндкинь ясад, хагссн хамтхасд, хог-бог хураһад нег мишгт цуглулвидн. Зуг тер хог-боган альдаран хайхм гиҗ әмтнәс сурхла, энд-тенд баглата богин өөр үлдәтн гив. Нег күүкд күүнә келсәр, ниднәһәс авн эн хог-бог һарһгдад уга, салькнд тернь нисәд, эргндк һазриг бузрдана. Эн үкәр балһсна урһа модна эдл-ахун медлд бәәнә, тегәд эн предприятин көдләчнр яһад цаглань тенд хог-бог эс хурадв?
Давсн амрлһна өдрмүдт мини таньл өрк-бүл Городовиковск балһснд одад, тенд эк-эцкнь оршагдсн һазрт бас хог-богинь хурахар одв. Тиигн гихнь, тенд балһсна эдл-ахун цергллт бәәрн школмудын сурһульчнрла хамдан субботник давулҗ. әмтн бийснь бас эн кергт шунмһаһар орлцад, өөрхн улсиннь үкәрин эргндк һазриг цеврләд ясҗ. Ямаран сән авъяс! Эн җил сән дурар үүлддг улсин җил мана орн-нутгт зарлгдсн бәәнә. Тегәд мини тоолврар, баһчуд эн төриг учртан авад, балһсна үкәрин һазриг хог-богас цеврхлә сән болхмн.
Байрта УЛАНОВА
Элст балһсн