Хальмгин Левитан болҗ нерән туурулв
15-11-2017, 10:44 
Хар өрлә күңкнәд, Хальмг радио эврә көдлмшән эклн бий, - Элст келҗәнә. Сән зүүд бәрҗ хонвт, күндтә мана радиосоңсачнр,- гиҗ диктор Ченкалин Бадм мадниг серүлдг билә\u2026 Зуг радиод көдлхәс урд эн ут тоодан хөрн тавн җилдән барин халхар үүлдҗ, төрскн "Хальмг үннәннь" делгрлтд баһ биш тәвцән орулсн күн болҗана. үнәртнь келхд, Ченкалин Бадмин тускар бичхд, нег таласнь, амр болх гиҗ медгднә, юңгад гихлә кесг җилдән хамдан нег коллективд көдлсн, нег-негән сәәнәр меддг, таньдг әмтн болҗанавидн. Зуг, талдан халхаснь болхла, энүнә тускар бичхд зөвәр амр биш болв, тедү мет эн медәтин бәәдл-җирһлнь өвәрц, соньн болҗ нанд медгдв, кен-негнднь үлгүр-үзмҗ болхнь чигн лавта.
- Эк-эцкм 2-ч үлдчнә бәәрн улс, зуг бидн өрк-бүләрн Лолад, зәәсң Балзна һәрә эзлҗәсн һазрт, бәәләвидн. Манҗ эцкм Балзна һәрән ач күүкн Амулңгин көвүн болҗана. Келхд, тренер Церн Санджиевич Балзановла бидн дөрвдгч үй деерән бәәнәвидн, - гиҗ Борис Манджиевич урднь келсн болдг.
Ээҗ-аавнь зөвәр эртәр өңгрхләнь, эцкинь авһнрнь асрсн бәәҗ. Бемб авһнь гелң бәәсн, тиигәд ач көвүһән хурлд өгәд манҗин сурһаль дасххар седхләнь, тернь зулад гүүҗ одна. Удл уга Делгр күүкнлә ханьцад, өрк-бүлән өндәлһнә. Йисн үрнәснь тавнь гемин уршгар бичкндән өңгрв, тегәд дөрвн үрән дахулад Ченкалеевихн Сиврүр туугдна.
- Орс кел тас меддго эк-эцкм уул хальмг улс билә, бурхн-номд икәр шүтдг бәәсмн, тегәд чигн би хальмг келән сәәнәр медсн болхгов. Дөчдгч җилмүдин эклцәр эцкм Лолад ах адучар көдлҗәлә. Лолад, Цугсоюзн санаторьт, бийән эмнүлҗәсн садв гемтә әмтиг гүүнә чигәһәр теткдг бәәсмн. Дигтә хальмгудыг Сиврүр экләд туухд эцкм адуһан Хар һазр тал көөһәд йовҗ одла, эгчм болхла үлдчнд һаһадан гиичлҗәсн билә. Тегәд Сиврт одад, геедрҗ одсн эцк эгч хойран Лолад үлдсн маңһд үүрмүдәрн дамҗад әрә гиҗ олҗ авлавидн,- гиҗ медәт баһ цага тодлврмудан сергәҗ келсмн.
Красноярск балһс күрәд уга бәәтлнь киитн вагонд Бадмин дү күүкнь күндәр гемтәд хаалһдан өңгрхләнь, бурхн-номд шүтдг экнь һурвн өдр дарандан зул өргәд, ном умшад йовснь кесгтән медәтин уханас һарлго бәәв. Новосибирск областин Болотнинск района Зудово селәнә эклц школд йистәдән Бадм көвүн негдгч класст сурв. Сәәнәр сурад, арвн класс чиләҗ йовхлань эк-эцкнь талдан хальмгудын өрк-бүлмүд дахад, теегән санад, Казахстанур нүүҗ һарна. Тиигхд Казахстана эмнг һазриг эд-бод кехәр орн-нутгин цуг республикүдәс иигәрән олн баһчуд ирв. (Келхд, 2004 җилин зунар Б.Ченкалеев әрәсән селәнә эдл-ахун министр А.Гордеевин зәрлгәр эмнг һазр эд-бод кеснә 50 җилин өөнлә ирлцүлҗ өөнин медаляр ачлгдв. - Л.П.) Хальмгуд хәрү төрскн һазрурн нүүҗ һартл Ченкалеевихн эндән бәәв. 1957 җилд болхла эднә өрк-бүл үлдчндән ирв.
Бадмин Батан селвгәр
"Хальмг үннд" эклҗ көдлсмн
- Сиврт урһа модн заагт өсәд-боссн нанд эң-зах уга наласн хальмг тег түрүн даруһан йир акад юмн болҗ медгдлә. Март сард цасн-шуурһн гидг юмн уга, хар һазр, сала-садргудар усн гүүҗәнә. үлдчнәс мана өрк-бүл йовһар Лолад күрлә. Эндәсн һарад, "Буратинский" совхозин негдгч фермд бәәршлвидн, невчкн зуур энд трактористәр көдлләв,- гиҗ Борис Манджиевич келснь тодлгдна.
1957 җилин август сард болхла эн талдан баһчудла хамдан Ставропольск багшнрин институтд шүүвр өгәд, экләд сурв. Зеегтә ик хар нүдтә, атхр үстә шулун-шудрмг баахн көвүн кедү күүкнә зүрк үүмүлсн болх! Бадм болхла шүүвр өгчәһәд, Шарнута шар күүкн Манджуракова Шурала таньлдад, дуран өгәд, баһчуд үүрлнә. Негдгч курстан декабрь сард Ставропольд сурчасн тәвн хальмгуд дундас Ченкалин Бадм түрүләд гер авад, комсомольск хүрм кеҗ.
Хойр җилдән багшнрин институд сурад һархлань, багшнь, профессор Бадмин Бата энүнд "Хальмг үнн" газетд көдлх селвг өгдг болна. Тиигхд, тууврас ирсн дару, эврә төрскн газетән босхх кергтә бәәсмн, хальмг келән йилһән сәәнәр меддг көдләчнр чигн газетд икәр керглгдҗәлә.
- Намаг газетд ирхд ах редакторар Мукөвүнә Дорҗ көдлҗәлә, Дорҗин Басң болхла редакторин дарук бәәсмн. Түрүн даруһан нанд мана ууһн бичәчнр-шүлгчнр нүдн-амн болҗ, сүв-селвгәрн, бүлән үгәрн чигн дөңнв. Тегәд пенсьт һартлан ут тоодан хөрн тавн җилдән төрскн газетдән көдлүв, сүл арвн җилин эргцд редакторин дарукин үүл дааҗ йовлав, - гиҗ Ченкалин Бадм барин делгрлтин халхар үүлдҗ йовсн цаган бүләнәр тодлдмн.
Хөрн тавн җилдән эн кедү статья белдсн болх, кедү әмтнлә харһҗ, соньн материалмуд газетд барлсн болх, таңһчд эс одсн һазр чигн уга болх. Кен-негнләнь ээлтә, инәдтә-шогта, үгтә-күүртә Борис Манджиевич кенләнь болв чигн үгән олҗ күүнддмн.
- Ченкалин Бадм йовсн һазрт даңгин мел инәдн-наадн соңсгддг, цугтан шуугад-ниргәд бәәдмн, - гиҗ мана редакцин ах үйин журналистнр келдгнь бас үнн юмн.
Би чигн Борис Манджиевичлә хамдан кедү дәкҗ командировкд йовсн болхвидн, шог йовдлмудын тускар келәд, элкн көштл күүг инәлһдмн. Тегәд хаалһ ямр ут болв чигн кезәһүр-язаһур хол райодт күрсән меддго биләвидн. Ду дуулад оркхлань мана коллективд энүнлә әдлцдг күн уга болдмн. Баһ цагтан Ставропольд сурч йовсн кемднь Ченкалин Бадмиг үүрмүднь: "Мана Ив Монтан",- гиҗ хара бишәр дууддг бәәҗ.
Хөрн тавн җилин эргцд Борис Манджиевич кедү баһчудт дөңгән күргҗ, журналист болҗ төлҗхд туслсн болх! Энүнә түрүн сурһульчнрнь ода ачта амрлһндан һарсн дамшлтта гисн журналистнр мөн, эврә цагтан би чигн энүнә һардврт көдлҗ йовлав. Килмҗлҗ хәләһәд, арһ-чидләрн нөкд болснд бидн даңгин ах үүртән ханнавидн.
Кесг җилин туршарт үнн-чик седклтәһәр көдлсн төләдән Ченкалин Бадм кесг Күндллһнә һашгудар ачлгдв, 1966 җилд "СССР-ин ачта радист" гидг өөдән цол зүүв. Хальмг Таңһчин сойлын ачта көдләчин болн Хальмг Таңһчин күндтә иргнә өөдән цол зүүҗәсн мана ветеран гемин уршгар цөн җил хооран сәәһән хәәҗ одснь ода күртл һашута йовдл болҗ уханас һархш. Зурһан зень, арвн негн зеенцрнь болхла ода тоомсрта аавиннь неринь дуудулҗ бахтна.
- Хөвтә күүнд бийән тоолҗ чадхв, кенд чигн му юм кесн угав, хәрнь, арһ бәәхлә, цугтаднь нөкд болхар зүткләв. Седклән тәвҗ көдлсн төләдм намаг өөдәнәр ачлв, әмтн намаг тевчҗ күндлнә, эңкр авальтаһан хоюрн ут нас наслҗ ниитәһәр бәәнәвидн, тиигхлә энүнәс даву хөв-кишг бәәхий, - гиҗ нег цагт Борис Манджиевич бахтсн бәәдлтәһәр келснь бас мел үнн болв гиҗ сангдна.
Любовь ПЮРВЕЕВА