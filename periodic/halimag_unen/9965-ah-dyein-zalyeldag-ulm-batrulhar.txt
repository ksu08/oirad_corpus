Ах-дүүһин залһлдаг улм батрулхар
12-09-2019, 09:41 | Таңһчин зәңгс » Бурхн-шаҗна төрәр
өцклдүр Н.Пальмовин нертә Келн-улсин музейд «Иньгллтин Кавказ» гидг баһчудын форумин йовудт «төгрг ширән» сүүр болв. Энүг таңһчин сойлын болн туризмин министерств Хальмгин мусульманмудын духовн залврла хамцҗ бүрдәв.
Керг-үүлдврт орлцхар Ар Кавказин Республикүдин: Кабардино-Балкарь, Карачаево-Черкесь, Северная Осетия-Алань, Дагестан, мусульманмудын духовн залврин элчнр ирсмн.
«Төгрг ширән» сүүриг Хальмг Таңһчин муфтийин нөкд Аслудин Калабегов һардҗ давулв. Керг-үүлдвриг Ар Кавказин республикүдин мусульманмудын нерн деерәс Кабардино-Балкаряс таңһчур ирсн гиич Мурат Хаджиев үг келҗ, баһчудын форумин көдлмшнь күцәмҗтәһәр болн олзта-тустаһар давтха гиҗ дурдв. Тер мет таңһчин Толһачин администрацин нерн деерәс күрг-үүлдврт орлцачнриг йөрәв. Келсн үгдән олн келн-улсин иньгллтин туск төрәр нернь туурсн Расул Гамзатовин шүлгин тасрха умшв. Мана орн-нутгт бәәх цуг келн-улс әдл зөвтә, цуһар эврә келән, сойлан, заңшалан хадһлҗ делгрүлх арһта гиҗ әрәсән Президент В.Путинә келсн үгиг тодлулв. Иньгллтин Кавказ, иньгллтин әрәсә энтн мөңкинд.
Хальмг цутхлң хурлын ах багш Йонтен гелң, орс чонҗин Алексей гелң, керг-үүлдврт орлцачнрт йөрәлин үгән нерәдв. Шар шаҗна, православн болн исламск шаҗна элчнр нөкцҗ үүлдҗ, хамцу үүлдвр күцәҗ, хоорндк залһлдаһан батрулна. Иим хамцу керг-үүлдврмүд кергтә, тер юңгад гихлә тал-талдан шаҗна элчнр хоорндан таньлдҗ, нег-негнәннь ухан-седкл медҗ авна.
Тер мет сүүрин йовудт Ар Кавказин элчнр бас үг келҗ, ухан-тоолврарн хувалцв. Олн келн-улс чирә-зүсәрн, бәәдләрн, авг-бәрцәрн тал-талдан, болв цуг эдниг дән, цүүгән угаһар, эвин бәәдлд бәәх седкл ниицүлнә. Олн келн-улс тал-талдан шаҗнд шүтнә, эврә заңшалта, эврә заң-бәрцтә, болв шаҗн болһн әмтн хоорндан эвәрнь бәәхмн, нег-негән тевчҗ бәәхмн гисн сурһмҗ өгнә.
Ар Кавказин мусульманмудын зүүцүллһнә Цутхлң болн конфессионмудын хоорндк «Иньгллтин Кавказ» гидг клуб исламск сойлын, номин болн сурһуль-эрдмин Саңгин, Хальмг Таңһчин мусульманмудын духовн залврин, таңһчин сойлын болн туризмин, спортын болн баһчудын министерствсин дөңнлһәр Хальмг Таңһчд баһ наста улсин дунд «Ислам – религия мира, добра и созидания» гидг журналистск марһа бүрдәсмн. Эн марһан билгтә баһчудыг илдкхин төләд бүрдәгдсмн. Баһ наста улс билгән һарһҗ, цааранднь олнд зәңгллһнә эв-арһар дамҗҗ, әрәсәд исламин тускар болн мусульманмудын туск дүриг илднь, лавта кевәр үзүләд, олн келн-улсин болн олн зүсн шаҗнд шүтдг улсин хоорндк залһлдаг батруллһнд нилчән күргхмн. Марһана ашинь диглҗ, сән гисн үүдәгч көдлмшиг йилһҗ авсмн. өцклдүр «төгрг ширән» сүүрин йовудт марһанд орлцачнриг байриг бәәдлд дипломсар болн белгүдәр ачлв. Марһана региональн девсңд диилвр бәрсн «Калмыкия Сегодня» газетин журналист Александр Когданов, «Хамдан» телеканалын журналистнр Наталья Колдаева болн Гилян Богаева, Хальмг государственн университетин оютн Арина Домашенко октябрь сард Махачкала балһснд бүрдәгдх баһчудын форумд орлцх. Форумин йовудт орн-нутгт журналистикин халхар нернь темдгтә специалистнр мастер-классмуд, тренингүд, нань чигн керг-үүлдврмүд давулҗ, хоршасн дамшлтарн хувалцх.
Юуһинь нуухв, ислам болн мусульманмуд олнд әәмшг учрана гисн хаҗһр тоолвр телеүзләр, газетәр дамҗҗ чигн медүлнә. Болв ислам гисн шаҗн эвин, иньгллтин бәәдл дурдҗах шаҗн мөн. Ямаран чигн шаҗн, тер дотр ислам чигн энтн медрлин болн күңкл ухана уурхан саң болдгнь лавта. Керг-үүлдврт орлцсн таңһчин сойлын болн туризмин министрин дарук Николай Санджиев, Хальмг государственн университетин профессор, педагогическ номин доктор Раиса Дякиева баһчуд дунд бүрдәгдсн журналистск марһана жюрид орҗ, үүдәгч көдлмш шалһсмн. КалмГУ-н оютнр эн марһанд шунмһаһар орлцснь эдн темдглв. Көдлмшин кергәр Ар Кавказд одсна болн тенд эднлә хамдан сурч йовсн үүрмүд бәәдгин тускар Николай Санджиев болн Раиса Дякиева келв. Хамцу керг-үүлдврмүд дару-дарунь давулад бәәх кергтә, тиигхлә олн келн-улсин элчнр нег-негнәннь сойлла, авъяс-заңшалмудла таньлдҗ, нег-негән сәәнәр медхд туслхмн гив. Форумд орлцхар Ар Кавказас ирсн элчнр мана Келн-улсин музейд одҗ, хальмг улсин тууҗар, сойлар соньмсв. «Иньгллтин Кавказ» гидг форум бүрдәмҗтәһәр давв. Эннь олн келн-улсин иньгллт батруллһнд нилчән күргв. Керг-үүлдврин чилгчәр Аслаудин Калабегов таңһчин һазрт форум бүрдәснд дөң-тусан күргсн цуг улст әрүн цаһан седкләсн ханлтан өргв.
Маргарита АРЗАЕВА
И.Музраеван цоксн зург