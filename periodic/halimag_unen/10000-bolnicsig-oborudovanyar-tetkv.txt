Больницсиг оборудованяр теткв
16-10-2019, 09:37 | Таңһчин зәңгс » Эрүл-менд харлһн
Хальмг Таңһчин эрүл-менд харлһна халхд негдсн зәңгллһнә систем тогталһна төлә мана таңһчд шишлң төсв күцәгдҗәнә. Региональн төсв мана орн-нутгт батлгдсн ирлцңгү программин медлд үүлдҗәнә. Одахн эн төсвәр мана таңһчин эмнлһнә учрежденьс шишлң оборудованяр теткгдв. Райодт үүлддг эмчнрин амбулаторьмуд, ФАП-муд, таңһчин эмнлһнә учрежденьсин функциональн шинҗллтин әңгүд, клинико-диагностическ лабораторьмуд болн «Балһсна поликлиник» гидг шаңһа учреждень телекоммуникационн оборудовань авв.
Эн төсвәр таңһчин эмнлһнә учрежденьст болн райодын больницст эмчнрин көдлмшч ормин, серверн болн негдсн систем тогталһна комплексн программин оборудовань йилһгдв. Хальмг Таңһчин эрүл-менд харлһна министрин негдгч дарук Галина Динкиева медицинск учрежденьсин элчнрт оборудованя документс бәрүлҗ өгв.
- Мана таңһчин эмнлһнә учрежденьс негдсн системд үүлдҗ, пациентнрт дөң күргхин төлә хоорндан бат залһлда бәрхин, электронн медицинск карт тогтахин төлә эн оборудовань керглгдх. Нег үлү хол селәдт бәәдг фельдшерск-акушерск пунктс болн эмчнрин амбулаторьмуд таңһчин эмнлһнә учрежденьсла нег системд үүлдхнь әмтнд түргн дөң күрглһнд туслх,- гиҗ дааврта һардач келв.
Октябрьск района больницин ах эмч Виктор Эльдяев оборудовань авсн эмнлһнә учрежденьсин көдләчнрин нерн деерәс министерствд ханлтан өргв. «Эндр мана ФАП-муд, эмчнрин офисмуд өдгә цага оборудованяр теткгдв. Ода бидн гемтә улст дарунь диагностическ шинҗллт кеҗ, таңһчин учрежденьсин специалистнрин консультац авч чадхвидн, электронн эв-арһар документсән олзлхвидн»,- гиҗ эн темдглв.
Таңһчин эмнлһнә учрежденьсиг өдгә цага оборудованяр тетклһнә керг-үүлдвр цааранднь чигн күцәгдхмн. Темдглхәс, мана больницс сүл дәкҗ 2011 җилд көдлмшч ормин оборудовань авсн билә.
Мана зәңгч