Баахн багшнрт дөңгән күргхәр
13-02-2018, 13:02 
Аһш балһсна 88-ч тойгта дундын школын физикин багш Олеся Гончарук "Шагшавдын йовдлмуд һол школын физикин кичәлд, энтн бичкдүдт сурһмҗин болн сурһуль-эрдмин халхар күцәмҗ бәрлһнә эв-арһ" гидг төрәр мастер-класс үзүлв. Олеся Владимировна үүдәгч кевәр көдлдгинь цуһар медв. Эн баахн багш Волгоградск областин губернаторин мөрәһәр ачлгдла.
Дарунь Элст балһсна 21-ч тойгта дундын школын баһ наста специалистнр сурһуль-эрдмин төсвсән олн-әмтнә оньгт тусхаһад, терүгән харсв. Келхд, Раиса Марсунова эклц классмудт хальмг би олзлад, бичкдүдлә физминуткс кедгән келв. Хальмг би күүкд-көвүдин эрүл-мендинь батруллһнд ик тусан күргҗәхинь багш темдглв. Физкультурин эрдмәр ил кичәл үзүлсн багш Эрднь Лялин эднә школын сурһульчнр олн зүсн секцст соньмсҗ орлцна гив. Бичкдүд кичәлмүдт шунҗ көдлдгинь школд бүрдәгдсн керг-үүлдврмүд ил медүлв.
Форумин йовудт баахн багшнр дунд "Миссия выполнима" гидг квест-наадн бүрдәгдв. Элст балһсна профсоюзин комитетин СМП-н ахлач Чингис Боваев терүг һардв. Дәкәд "Баахн багшнрин муниципальн профессиональн негдлтс: төрмүднь болн өргҗлтин иргч" гидг төрәр "төгрг ширән" сүүр болв. РК-н сурһуль-эрдмин болн номин министрин дарук Татьяна Питкиева, таңһчин сурһуль-эрдмин болн номин көдләчнрин профсоюзин комитетин ахлач Антонина Коокуева, Элст балһсна администрацин сурһуль-эрдмин Залврин һардач Людмила Минькова, Волгоградск областин профсоюзн организацин ахлач Галина Скоморохова эн керг-үүлдврт орлцад, баһ наста специалистнрт олн халхар тусан күргх ухан-тоолвран келв. Баһчуд седвәртә, һавшун, медрлтә болх зөвтә. Тиигхлә ямаран чигн керг-төр күцх гиҗ эдн тоолҗана.
Дарунь Элст балһсна 21-ч тойгта дундын школын коллектив форумд орлцачнрла дамшлтарн хувалцв. Школын директор, Хальмг Таңһчин ачта багш Тамара Сим энд күцәгдҗәх керг-үүлдврмүдин тускар келҗ өгв. ФГОС-ин төрәр школд ик көдлмш күцәгдҗәнә. Энд бичкдүдин төлә сән таал тогтагдсмн. Багшнр сурһуль-эрдмин шин программс бәәдл-җирһлд тохраҗана. Энтн бичкдүдт ик туста болҗана. Эн школын һурвн сурһульч РФ-н Президентин мөрәһәр ачлгдла. Хальмг Таңһчин Толһачин мөрәһәр ачлгдсн билгтә бичкдүд бас бәәнә. Элст балһсна администрац, сурһуль-эрдмин Залвр бас медрлтә күүкд-көвүдиг дөңннә.
Баһ наста специалистнрла көдлмш күцәлһн - школын үүлдврин һол зөрүллтсин негнь. Энд арвн тавн җилин туршарт "Педагогическ дебют" гидг клуб үүлднә. Дамшлтта багшнр баһчудт сән нөкд болҗана. Тегәд чигн эн школд баахн улс олар көдлнә.

БОСХМҖИН Валентина