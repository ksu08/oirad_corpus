әмнәсн хаһцсн улсин санлынь тевчв
12-08-2014, 15:42 | Таңһчин зәңгс
Август сарин 8-д Элстд өмн үзгин Осетьд 2008 җил болсн дәәлдәнә йовудт әмнәсн хаһцсн улсин санлынь тевчв. Тиигхд тенд Грузь генткн сөөһәр дә эклсмн. Деермчнр Цхинвал балһс күүчәд хайчксмн. Эн дәәлдәнә йовудт өмн үзгин Осетин 160 бәәрн күн болн әрәсән 67 цергч әмнәсн хаһцла. Дәкәд 255 осетин күнд шав авла. Дәәлдәнәс көлтә 30 миңһн күн эврә һазрасн нүүсмн. Эн өршәңгү уга дән осетинск өрк-бүл болһнд ик зовлң үүдәв.
Дәәнд әмнәсн хаһцсн улст нерәдсн бумбд «Молодая гвардия «Единой России» болн «Союз Добровольцев России» гидг Цугәрәсән олна организацсин Хальмг региональн әңгүдин элчнр болн нань чигн улс гүрмр цецгүд тәвәд, олн әмтнә санлынь тевчв. «МГЕР» ВОО-н КРО-н һардач Эдуард Доржинов митингд үг келхләрн тиим дән кезәд чигн бичә болтха гив. Дәкәд эн митингд ирсн улст ик ханлтан өргв.
«Герои нашего времени» гидг «МГЕР» ВОО-н федеральн төсвин куратор Татьяна Бадмаеван келсәр, өдгә цагин баһчуд өмн үзгин Осетьд болсн һашута йовдлыг мартх зөв уга. Юңгад гихлә тенд дала буру уга бәәрн улс болн әрәсән цергчнр әмнәсн хаһцв. 2008 җилин август сарин 8 өмн үзгин Осетин болн әрәсән иргнмүдин улст ик зовлңгта өдр болҗ тууҗд орв.