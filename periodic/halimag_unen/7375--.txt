Ленинградыг харссн Бембин һуча
20-02-2018, 09:29 
Ода университетин түрүн корпуст бәәх шилтә герин негнд "Современник" гидг театральн студий билә. Юрий Ильянов толһалҗасн тер студийин тускар бичх даалһвр өгәд һуча Убушаевич намаг дахулҗ одад, таньлдулад, эн күүкнд көдлмшиннь тускар келҗ өгтн, гиһәд килмҗ һарһснь төрүц мартшгов. Амрлһна цагтан олн һазрт одхдан дурта биләв. Ирәд үзсн-соңссан келҗ өгхлә, һуча Убушаевич терүнәннь тускар бич гиһәд заавр өгдмн. Тиигәд Дунд Азийин балһсдар йовсна туск, Прибалтикин һазрт одсна туск зурцс һарла. Ямаран чигн төрәр күүндхд, селвгинь авхд йир туста билә. Адһм угаһар, төвшүнәр цәәлһдмн.
Эн җилә январь сард Ленинград балһсиг бүслврәс сулдхҗ авсна дарани ик өөниг орн-нутгт өргәр темдгллә. Ленинә нертә балһсиг мана таңһчин кесг әмтн харсҗ йовснь темдгтә. Санҗ Надбитов, Алексей Андрюшкин, Санҗ Булиев, Николай Симбирский, нань чигн мана һазра улс Ленинградыг харслһнд орлцсмн. Теднә тускар кесг дәкҗ бичгдлә. Би болхла эн кемд маднла хамдан "Хальмг үнн" газетд көдлҗ йовсн Бембин һучан тускар бичхәр бәәнәв. Газетин зун җилин өөн болсн, дәкәд болхла Ленинградыг бүслврәс сулдхсна өөнлә ирлцүлҗ, нер туурсн балһсиг харссн журналистын тускар бичлго бәәҗ болшго.
Дәәнә цагин тускар һуча Убушаевич келхдән дурго болдмн. үүрмүдиннь тодлврар, зуг хамдан церглҗ йовсн улсин тускар келдг бәәсмн. Нег дәкҗ "Цаг" гидг соңсхвриг хәләһәд, сүл зәңгс соңсчаһад, һуча Убушаевич хамдан дәәлдҗ йовсн ротын командиран үзв. үснднь буурл орсн бийнь, погон деернь генералын одн бәәсн бийнь дәәч командиран таньв. Герткснь итклго, эндүрҗәдг болхч, дала цаг давсн, тер күн өңгнь хүврсн болх гиҗ һуча Убушаевичиг зогсахар седв. Эс эндүрсндән иткәд, Цутхлң телеүзлин зәңгллһнә редакцд бичг бичсинь, тедн терүгинь хөв болад, генералд өгүлсн бәәҗ. Цаг болад, генералас бичг ирв. Тернь ахр бичг бичәд, хуучн зургинь, тер цагин бичкн зургинь өгүлҗ. Хамдан церглҗ йовсан мартлго бәәхән генерал бичҗ. Зәрм дәәч үүрмүдин туск зәңгәсн хувалцҗ. Эднә танков ротыг һардҗ йовхдан Дмитрий Осадчий ах лейтенант бәәсмн.
1939 җилд цергт дуудгдсн цагас авн һуча Бембеев болн Дмитрий Осадчий хамдан церглсмн. Түрүләд Белоруссьт, дарунь Литвад эдн церглҗ йовла. Фашистнрла болсн түрүн дәәлдәнд чигн хамдан орла. Тернь 1941 җил билә. Тиигәд Ленинград харслһнд цааранднь церглсмн. Күчр-күнд тер дәәлдәнд эднә иньгллт улм батрсмн. үклин болн әмдин хоорнд болсн күчтә дәәлдәнд ээм-ээмән цацулҗ, хортна өмнәс босҗасн цагин үүрмүдин, арвн долан күүнә зургиг генерал тиигәд дән төгссн бийнь хадһлад йовсн бәәҗ. Тер дәәнә цага бичкн зургинь һуча Бембеевд генерал илгәсн бәәҗ.
һуча Убушаевич 24-ч танков әәрмин 124 танков дивизин 124 танков полкин ханьд церглҗ йовсмн. Эднә полк Любаньск Улан Одн ордента полк гиҗ нерәдгддг билә.
Дмитрий Осадчий цааранднь цергләд, майор, полковник болад, генералын цолд күрч дәәлдсн бәәҗ.
Ямаран күчр бәәдлд балһсиг харслһна дәәлдән болҗасинь бидн тавн җил хооран Ленинград орхдан музейд одад, тер тууҗиг соңсҗ, тер цага зургуд үзләвидн. һуча Убушаевичин тодлврар болхла, тиигхд бүслврт бәәсн Ленинградын әмтн ик бичкн уга фронтын төлә көдлмш кеҗәсмн. Стрелок-радист болҗ церглҗәсн һуча Бембеев Кировск заводын көдлмшчнрлә хамдан танкан цуглулҗ белдҗ авсна тускар келсн билә. Танкин командир Селянскийла хоюрн эдн тер заводт ирәд, танкс цуглулдг заводын цехд орад, тендәс зер-зев авх саната бәәсмн. Тенд орҗ ирхлә ик гидг цехд цергә машид, ик зер-зев цуглулҗ кедг станоксин өөр бичкн көвүд көдлҗәснь үзгдҗ. Өөрдәд ирхлә, тедн көл доран яршгуд тәвсн, зогслго кергтә тоот олн зүсн зи цуглулҗ, орминь олҗ дигтәһәр залһҗ көдлҗәсн бәәҗ. Дегәд күнд зи харһхла, көвүд хошадар-һурвадар негдәд, терүг конвейерт тәвәд, ормднь суулһад, хоорнднь батлҗасинь үзв. Зәрм кемднь теднд көгшд дөң болҗ, танкс цуглулгдҗав. Тедн тиигәд зогслго көдлҗәсинь үзсн командиртаһан хоюрн һуча тер көдлмштнь орлцад, эврәннь танкан бийснь цуглулҗ, нәәһинь олҗ, диглҗ авч һарсмн. Өдр-сө уга көдлсән мартдмн биш. Наснь дигт күрәд уга бичкн көвүд, цаг зуур амрчкад, станокин ард зогсад көдлҗәснь чигн хортыг эрк биш уга кех седклинь батлдмн. Танкдан сууһад һарчаһад, үүдн өөр зогсад хәләхлә, тер наснь дигт күрәд уга көвүд, күүкд улс, көгшд цөөкн агчмд көдлмшән үлдәһәд, эдниг дәәлдәнд йовулхар ирсиг эдн үзв. Тиим юмиг мартҗ болхий?! - гиҗ һуча Убушаевич келснь уханас һархш.
Тиигәд танкин командиртәһән цуглулҗ авсн "КВ" танкарн эдн дәәлдәнд орв. Ленинградын эргнд болсн дәәлдән болһнас үүрмүдән гееҗ, күнд кевәр хортна өмнәс эдн харслт бәрҗ йовв. Виляголово гидг бәәрнә өөр болсн күчтә нег бәәр бәрлдәнд командирнь әмнәсн хаһцв. һуча Бембеевин һар деернь Селянский сүл әмсхлән кесинь тер мартлго бәәдмн. Ладожск нуурин мөсәр танксан ачҗ һарад, Волховск фронтд дөң болх бәәсмн. Танкс күнд болад, тедниг әңг-әңгәрнь салһад, нууриг һатлад һарчкад, тенд шинәс цуглулад, батлад дәәлдәнд эдн орсмн. Нег дәәлдәнд танкнь шатад, шав авсн һуча Бембеев терүнәсн хөв болад, мөлкҗ һарад, ухаһан геесмн. Тиигәд күндәр шавтад, госпитальд тусад цергәс буулһгдсмн.
Цугнь фронтын төлә, цугтан Диилврин төлә, ик бичкн, баһ көгшн уга көдлҗ йовснь сулдхврин һол улнь бәәсмн. Нег мөслсн улс диилвр бәрлго бәәшго юмн. Тер сулдхврт, тер диилврт орлцсн журналист Бембин һучан санлд эн бичкн статья нерәдгдв.
Галина ХЕЙЧИЕВА