Санл
30-10-2014, 14:00 | Таңһчин зәңгс
Улан Хол селәнә биологин болн химин түрүн багш
Экм, Манджикаева Бува Манджикаевна, Сталинград балһсна пединститутд химин болн биологин багшин эрдм дасад, төрскн һазртан ирҗ көдлсмн. Улан Хол селәнд күч-көлснә үүлдврән экләд, багшин эрдмәр түрүн ишкдлән кесмн. Медрлтә, шамдһа күүкн әмтнд сурһуль зааҗасн «Улан гер» кеҗәх үүлдврт чигн шунмһаһар орлцҗ йовсмн.
Улан Хол селәнд биологин багшар көдлҗәсн экдм нег дәкҗ школ микроскоп өгсн бәәҗ. Нег дәкҗ ус дусачкад, терүгән микроскопар хәләҗ. Дәкәд терүгән сурһульчнртан үзүлҗ. Селәнә медәтнр тиим соньн юм соңсчкад, школд ирсн бәәҗ. Эдн усиг микроскопар хәләһәд: «Уснд тиим дала хорха бәәдгинь меддго биләвидн»,- гиҗ эдн алмацҗ.
Экм селәнә бичкдүдт гүн медрл, чик авг-бәрц, сән сурһмҗ өгәд, күндтә улсин тоод орсмн. Болв цаг нег кевәр бәәдго. Энүнә Басң ахинь «улсин хортн» гиһәд түүрмд суулһҗ. Дү күүкинь муутхад, партин кандидатас болн көдлмшәснь һарһсн бәәҗ. Тегәд экм көдлмш уга болад, Элстд одад, хотл балһсна школд дассн эрдмәрн көдлсмн.
Дәкәд экм хәрд һарад, хойр үртә болсмн. һундл төрхд, негнь өңгрҗ одна. 1943 җил хальмгудыг Сиврүр туусн цагт экм саата бәәҗ. Авальнь, Анҗука Ботикович Наднеев, таңһчин Ах литон ахлач бәәсн учрар цергт мордсн уга билә. Хальмгудыг юңгад хар гөрәр гемшәһәд, Сиврт туувт гисн учр-утхта бичг эцкм Сталинд бичсн бәәҗ. Эн бичг таңһчин архивд бәәнә. Аштнь энүг түүрмд суулһад, арвн җил өгв. Баахн бер Бува хойр үртәһән дәкәд көдлмш уга үлднә. Тер цагт һурвн үзгин улс энүг сурврт дуудад, үрдитн күүнә һазрт йовулнавидн, чамаг түүрмд суулһнавидн, залуннь тускар цугинь келҗ өг гиһәд әәлһҗ. Болв экм авалиннь тускар нег чигн му үг келсн уга бийнь энүг чаңһ засгла харһулсмн.
Экм багшар көдлх зөв уга болад, эн хойр үрән теҗәхин төлә теегт тәрә-темс: цуунг, боднцг болн нань чигн тоот хуралһнд көдлнә. Экм күнд көдлмшәс, зовлңгас көлтә гемтәд, больницд орна. Эн хойр үрән бичкдүдин садт орулна. Тиигхд өөрнь хальмгуд уга бәәҗ. Би Анатолий дүүтәһән хоюрн бәәҗвидн. Маднур күн ирдго билә. Садик хардг орс гергн: «Чини мама альд бәәнә? – гиҗ нанас сурсмн. Тиигхлә би нег герүр зааҗув. Тернь оошг эмндг больниц бәәҗ. Эн гергн маднд зовад, намаг көтләд, дүүһм һар деерән авад, больницд ирҗ. Тиигәрән ирхлә, экм больницин коридорт киитн скамейк деер кевтҗ. Орс гергн эким үзәд байрлҗ. Дәкәд энүнд иигҗ келҗ: «Эн хойр үрән киитн садикас автн, эс гиҗ эднтн тенд даарад-көрәд, дала хот уга цагт өңгрҗ одх». Эмч бичкдүдиг авч ирсинь үзәд уурлҗ. Болв хөөннь төвкнәд, экдм дөң болҗ.
Экм больницд невчк бийән эмнүлчкәд, хойр үрән дахулад, бәәдг гер олҗ авад, көдлмшт орна. Тоочин, агрономчин курсмуд төгсәҗ. Сул цагтан әмтнд хувц уйдг бәәҗ. Тиигәд толһаһан өндәлһлго өрк-бүлән теҗәхәр, элгн-садндан дөң болхар, Басң ахдан хот-хол илгәхәр унтл-кевтл уга көдлҗ йовсмн.
Авальдан юм илгәҗ болшго цаг бәәсмн. 1946 җилд Анатолий көвүнь өңгрҗ одна. Сиврин цаг шүрүн болад, терүг больницд үлдәчкәд хәрҗ. Шуурһн шуурчах цагт гертәсн һардг арһ уга бәәсмн. Болв хөөннь тиигәрән ирхлә: «Көвүнтн өңгрҗ одв, цогцинь цаснд булчклавидн, цасн хәәлхлә, альд бәәхнь медгдх» гиҗ. Болв хаврар чигн экм көвүнәннь цогцинь олҗ чадсн уга. Эн һашута йовдл насни-туршарт экин зүрк шарклулад бәәв.
Эцкм түүрмд арвн җил болн долан сард суусна хөөн гемтә, көлән ишкҗ чадлго өмнүдән бичкн табуретк түшәд, мөлкәд герүрн ирсмн. Экм, би болн эцкм Казахстан орвидн. Экм мини эцкиг сәәнәр хәләһәд, көлднь орулв. Болв терүнә хөөн эдн салҗ одв.
Экм зовлңгдан даргдлго нанд ик килмҗән өгәд өсксмн. Сиврәс ирснә хөөн дәкәд школд көдлв. Эврә арһарн бәәһәд, мууһан медүллго, әмтнд үлү үзлго, цугтаднь нөкд болад, цаһан седкләсн сә кеҗ йовсмн. Экм олн зүсн хальмг келврмүд, домгуд, үлгүрмүд меддг билә. Йир сәәнәр дуулдг бәәсмн. Бадм дүүтәһән дуулхла, цуг әмтн өврдг бәәсмн. Экәсн дала хальмг үлгүр, домг медҗ авлав. «өнчн гиҗ өөлдго, өнр гиҗ уульдго», «Күүнә гиҗ һазалдго, күчтә гиҗ әәдго», «Сурсн юмиг сурар боов чигн болдго», «Агт алдрхла- бәргддго, ам алдхла- бәргддго» гисн үлгүрмүд нанд таасгдна. Экм «Алтн кедү кевтв чигн, өңгнь хүврдго» гиҗ келхдән дурта бәәсмн.
Мини эк, Бува Манджикаевна, хальмг сегәтнрин негнь болад, насн-җирһлән сурһуль-эрдм делгрүллһнә кергт нерәдсмн. Сән җирһлин төлә күчн-чидлән һарһад көдлҗ йовла. Сурһульчнрнь өсәд-босад, сән медрлтә, эрдмтә болад, таңһчдан көдләд, ик цол зүүсн бийнь багшан мартхш. Нанла харһхларн багшан санад, бүлән үгән келнә. Тиим улс дунд Нина Очирова, Любовь Нимгирова, Галина Савалданова, Валерий Поволоцкий болн нань чигн улс. Экм ода эрүл-менд бәәсн болхла, 100 насни өөнән темдглх билә.

Кермн Наднеева,
КалмГУ-н профессор, философин болн сойлын кафедрин һардач