Таңһчд туста шинҗллт кенә
07-02-2017, 17:48 
"Калмыкия" таңһчин зәңгллһнә агентствд дарани пресс-конференц болв. әрәсән номин өдрин өмн өргнд болсн эн харһлтд Хальмгин бюджетн учрежденя - арридн һазриг комплексн шинҗллтин институтын директор, селәнә эдл-ахун номин кандидат Андрей Богун журналистнрин сурврмудт цәәлһвр өгв.
Хальмг Таңһчин правительствин медлд
үүлддг эн институт цуг үүлдврән эврә һазрин кемҗәнд кенә. Эднә номин шинҗллт таңһчдан туста үүлдвр болҗана. Номин шинҗллтсин ашлвриг таңһчин һардгч органмуд болн ирлцңгү министерствс болн ведомствс олзлна. Андрей Богуна келсәр, номин үүлдвр хойр чинртә зөрүллтәр ик зуудан күцәгднә. Түрүн зөрүллтнь - таңһчин социальн-экономическ делгрлтин төрмүдәр шинжллт келһн болҗана. Экономикин, социологин, социальн-политическ төрмүдәр өргн болн тохнята көдлмшиг номтнр күцәнә.
Хойрдгч зөрүллтнь - таңһчин йиртмҗин зөөриг шинҗлҗ, тоод авлһн, йиртмҗин бәәдлин сольвр ямаран болҗахинь харвҗ хәләҗ диглҗ авлһн болҗана. Эн туст цуг халхин мониторинг кегднә. 1998 җилин зунар эклҗ үүлдсн институтд ода 25 номт көдлҗәнә.
Экономикин халхар үүлдҗәх номтнр социальн-экономическ делгрлтин төрмүдәр тохнята шинҗллт кенә. Тер дотр таңһчд күч-көлснә бәәдл ямаран болҗахинь, иргчдән ямаран халхар делгрлт бәрхинь номтнр көдлмштән кесн шинҗллтин ашлврар чик хаалһ батлҗ авхд туслҗана. Келхәс, туризм мана җирһлд ик чинр зүүҗәхәс иштә давсн җилд эн халхар
үүлдҗәх номтнр шинҗллт кеһәд, ямаран кевәр терүг делгрүлхлә сән болхинь арднь орҗ
бүрткҗ хәләв, әмтн дунд сурлһ давулҗ, теднә тоолвриг медҗ авв.
Социологическ шинҗллтсин тускар келхләрн Андрей Петрович эн туст үүлдвр йир күцәмҗтә болҗахинь темдглв. Социологуд җил болһн олн улсла харһҗ, тер эс гиҗ нань чигн төрәр бәәрн әмтн ямаран тоолврта бәәхинь медҗ авхар сурлһ кенә. Йосна болн муниципальн туслмҗ ямаран болҗахиг, таңһчин болн бәәрн йосна үүлдвриг әмтн яһҗ үнлҗәхинь, нань чигн чинртә төрәр сурлһ кеҗ, номтнр әмтнә ухан-седклиг медҗ авна. Бачм чинртә төрмүдәр тер дарунь әмтнә ухаһинь медхәр номтнр шунна. Тиигәд, коррупцин туст әмтн ямаран тоолврта бәәхнь чигн бас илдкгдв. Җил болһн номтнрин шинҗллтд болн сурлһнд һурвн миңһнәс үлү күн орлцна. Таңһчд бәәх зун күн болһнас негнь эрк биш номин шинҗллтд орлцдгинь тер то-диг медүлҗәнә. Шинҗлҗәх төрәр бәәрн әмтн ямаран тоолврта бәәхинь медхд тернь йир туста. Социальн-политическ төрмүдәр үүлддг номтнр терроризмин төрәр чигн шинҗллт кеҗәнә. Келхәс, тиигәд җирһлд учрҗах һол төрмүд оньдин номтнрин оньгт бәәнә.
Экологийин халхар үүлдҗәх номтнр көдә һазрин төриг шинҗлнә. 80-ч җилмүдт эн төр йир хурц бәәсинь ах үйин улс тодлдг болх. Элснд һазр авлгдад, көдә һазрин кемҗән икдҗәсмн. Эн халхар керг-үүлдвр күцәгдснә болн малын то баһрсна ашт тег шинәс күчән авч, һазрин бәәдл ясрсн билә. Ода болхла эн туст зәрм һазрар олн зүсн учрар көдәрх әәмшг учрҗахиг номтнр шинҗллтин ашт медв. Таңһчин усна тогталмудын бәәдл чигн экологийин оньгт бәәнә. әрәсәд Хальмг Таңһч хамгин хагсу һазр болҗ тоолгдна. Усна тогталмудын туск шинҗллт кеһәд, хальмг номтнр патент авснь темдглхмн. Аштнь эднә номин ашлвр бәәдл-җирһлд тохрагдв.
Эврәннь шинҗллтин үүлдвртән институтын номтнр әрәсән һоллгч номин учрежденьсла залһлда бәрҗ үүлднә. Май-июнь болн сентябрь-октябрь сармудт кеер һарч шинҗллт кедг цагла РАН-а усна төрин институтла, А.Докучаевин нертә һазрин көрсиг даслһна институтла, Санкт-Петербургин ботаникин институтла болн нань чигн номин учрежденьсла Хальмг институт хамцу көдлмш кенә.
Институтын көдләчнр номин- цәәлһврин ик көдлмш кенә. Балһсна болн райодын школмудла харһҗ, теднд лекцс умшна, номин цәәлһвр өгнә. Февралин 1-әс авн 10 күртл номин декад гиһәд тиим харһлтс кегднә. Дәкәд сурһульчнр номин-шинҗллтин көдлмш кеҗ, олимпиадмудт орлцсн цагт номин һардачнр болҗ, номтнр ик дөңгән күргнә. Хальмг госуниверситетин оютнр, тер мет Элстин лицейин, нань чигн школмудын сурһульчнр институтын ул деер дамшлтын көдлмш кенә.
Номин-шинҗллтин үүлдврин туск материалмудан институтын көдләчнр барлҗ олна оньгт тусхана. 2001 җиләс нааран институт җилд хойр дәкҗ номин шинҗллтс барлгддг журнал һарһдг болв. Электронн библиотекд тер тоотла таньлдх таал бәәнә.
Ашлад келхлә, институт государственн даалһвран арднь орҗ күцәжәхинь, эднә шинҗллт ирлцңгү ведомствсар олзлгдҗ таңһчд туста болҗахинь үзҗ болхмн.

ҖИРһЛИН Кермн