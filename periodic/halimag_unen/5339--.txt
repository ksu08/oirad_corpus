Келән сәәнәр меддг улсла олн харһлт болв
21-03-2017, 14:33 
Төрскн келнә делкән Өдрт нерәдҗ, таңһчин школмудар кесг керг-үүлдвр күцәгдв. Тер тоод хальмг келнә делгрлтд нерәдсн таңһчин конференц болснь, тернь төрскн келәр кегдснь темдгтә. Делкәд тиигәд төрскн келән шинҗлҗ, терүг делгрүлх төрмүд диглҗ авх өдр бәәхнь йир сән. Тиигәд төрскн келнд нерәдәд, Элстин олн халхта гимназьд арвн хонгин туршарт кедү олн керг-үүлдвр
күцәгдсинь медҗ, үзҗ авх таал маднд учрв.
Арвн хонгин түрүн өдр байрин бәәдлд секгдснә тускар мана газетд бичгдлә. Хойрдгч өдртнь февралин 14-д, негдгч - дөрвдгч классмудт эн төрәр классин часмуд болв. Тер өдрин бийднь "Йөрәл бүттхә!" гидг марһан болв. Келнә, хаврин, өрк-бүлин туск йөрәлмүд меддгән сурһульчнр медүлв. Марһана ашнь класс болһнар диглгдв. Бидн негдгч орм эзлсн сурһульчнрин нериг зааҗанавидн. Негдгч классас хойр күн түрүн орм эзлв. Тернь Чингиз Чимидов (багшнь Е.Балтыкова), Данир Улюмжинов (багшнь Т.Оргаева). Хойрдгч классмудас түрүн ормд һарснь - Баина Лиджиева (багшнь Т.Укурчиева) болн Екатерина Шараева (багшнь Л.Эрендженова). һурвдгч классин сурһульчнр дунд йөрәл сәәнәр меддгнь Арслан Насунов (багшнь В.Анджушева) болв. Багш М.Лизинован сурһульчнр дөрвдгч классин бичкдүд дунд нүр орм эзлв. Тернь - Аня Андратова болн Вадим Манджиев.
Февралин 15-д болсн "үгин урлдан" гидг өрк-бүлин марһан йир соньнар давв. Тавдгч классин сурһульчнр терүнд эк-эцктәһән, эс гиҗ аав-ээҗтәһән орлцҗ, өрк-бүлин тускар келҗ өгв. "Товчлгч үг" гиһәд шүүҗ авсн нег төрәр күүкд хойр минутын дунд күүндвр кев. "Капитанмудын марһанд" йөрәл келҗ, сурһульчнр орлцв. "Эн юмб!" гидг даалһвр күцәхләрн бичкдүд кедү үг үгин учр-утхинь меддгән үзүлв. "Герин даалһвр" гидг ашлгч марһанд өрк-бүләрн орлцҗ, ду дуулв, би биилв, келхәс ямаран эрдмтәһән медүлв. "үгин урлдаг" багшнр Б.Манжикова, Б.Ильджирингова белдҗ давулв.
Сурһульчнрин медрлиг өөдлүлхәр зүтксн деерән багшнр эк-эцкнриг школд болҗах керг-
үүлдврт орлцулхар шунв. Иигәд тер өдрин бийднь теднд нерәдҗ, секәтә кичәл багш В.Анджушева давулв. Багшнр Д.Горяева болн Б.Манжикова сурһульчнртаһан "Хальмг келн - мана келн. Зөөрәс даву зөөр" гидг төрәр баннермуд зурҗ, марһа бүрдәв.
Хальмг улсин җаңһрч Владимир Каруевла ик соньн харһлт болв. "Җаңһрин" тасрха меддгән, ду дуулдган, йөрәл келдгән сурһульчнр нертә җаңһрчт үзүлв. Дарунь Владимир Оконович бийнь "Җаңһр" дуулҗ өгәд, хальмг улсин аһу ик эн дуулвр җирһлднь ямаран ик чинр
зүүҗәхин тускар келҗ өгв. Төрскн келнәннь дөңгәр җирһлин болн үүлдврин тиим өөдән кемҗәнд күрч, делкән олн һазрар хальмгин урн-үгин зөөриг медүлҗ, үзүлҗ йовх билгтә җаңһрчиг күүкд-көвүд кииһән авлго соңсв. Кесгтән күүндснә хөөн сурһульчнр җаңһрчиг тәвлго, ардаснь дахлдҗ йовад, негдгч давхрт кесгтән күүндәд, тиим ик чинртә болн туста харһлт болв.
Негдгч болн дөрвдгч классмудын сурһульчнр багшнриннь һардврт шүлгүдин марһанд чигн орлцв. Тавдгч болн доладгч классмудын сурһульчнр чигн шүлгүдиг хальмг келәр умшв.
Гимназнь бәәх нәәмдгч микрорайонд һарад, багшнр "Төрскн келәрн күүндий" гидг күүндврт йовҗ йовсн улсиг орлцулад, теднлә төрскн келәрн күүндв. Арвн хонгин ашлгч керг-үүлдвр бас соньнар бүрдәгдв. Марһан болһнд орлцад, нүр орм эзлсн сурһульчнр билг-эрдмән үзүлв. Хальмг келән арднь орҗ дасчахан үзүлсн сурһульчнр цугтад тиигәд үлгүр болҗана.
"Эрдм" ансамблин артистнр гимназин сурһульчнрла харһхар ирв. Ах үйин артистнрин дууна эрдмлә таньлдсн күүкд-көвүд төрскн келнәннь сәәхн тоотыг үзҗ, медҗ авв. Иим керг-үүлдврмүд зуг нег гимназин кемҗәнд кегдсинь медхд йир соньн. Кичәлд дасчах тоотынь аав-ээҗнрнь дөңнхлә, төрскн келән цааранднь делгрүлҗ болхмн. Иигәд, төрскн келнә арвн хонгиг
бүрдәмҗтәһәр давулад, гимназин багшнр болн сурһульчнр Цаһан Сарин байрт нерәдсн керг-
үүлдврмүдиг күцәҗәнә. Хальмг келндән эдн иигәд улм сәәнәр дамшҗана.

Галина ХЕЙЧИЕВА