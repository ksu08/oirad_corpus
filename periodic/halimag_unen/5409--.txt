Селән һазрт эмчнр керглгдҗәнә
29-03-2017, 10:54 
Өцклдүр Элстд, таңһчин правительствин
сүүрин залд, Хальмг Таңһчин эрүл-менд харлһна министерствин коллегийин сүүр болв. Керг-үүлдврт таңһчин правительствин Ахлачин дарук Мерген Бадма-Гаряев орлцв. Сүүрт Хальмг Таңһчин эрүл-менд харлһна министр Руслан Нагаев 2016 җилд эрүл-менд харлһна халхар кесн үүлдврин ашин болн эн җилд күцәх зуран туск илдкл кев.
Эрүл-менд харлһн энтн күн болһна төлә хамгин чинртә гисн халх болдгнь мөн. Тегәд чигн медицинск туслмҗин чинриг өөдлүлхин болн олн әмтнә эрүл-мендинь батрулхин
төләд эн халхиг даңгин ясрулҗ делгрүлх кергтә. 2016 җилд таңһчин эрүл-менд харлһна министерств эмнлһнә болн гемәс хөрлһнә учрежденьсин үүлдвриг зүүцүлҗ теткв. 2017 җилин январь сарин то-дигәр, таңһчд 277 755
күн бәәх болв. Элстд 125 783 күн (45,3 процент), селән һазрт - 151 992 (54,7 процент). Давсн җилин эргцд әмтнә тонь 0,34 процентд баһрв.
2016 җилд урзнакас дорхнь нилхд 8,1 процентд баһар төрсн болдг. Давсн җилд әмтн баһар өңгрв.
Көдлмш кедг арһта, пеньст һарх насндан күрәд уга әмтн шав авсн, хордсн, нань чигн учрар (35 процент) өңгрсмн, цусна гемәс (28 процент), гүлгн гемәс көлтә (17 процент) өңгрсмн.
Зүркнә ишемическ гемәс әмтн баһар өңгрсн болхла, инфарктас көлтә өңгрсн әмтнә то өсв. Иим әмтнә тоод нурһлҗдан дал һарсн хуучта улс орсмн. Инсультас әмтн баһар өңгрв. Му болсн кемд әмтнд тер дарунь медицинск дөң күргсн төләд әмнь авргдна. Бачм медицинск
дөң күрглһнә диг-даран, бачм медицинск дөңгин болн иим организацсин бачм дөңгин кабинетмүд нөкцҗ үүлдлһнә диг-дара батлв. Таңһчин райодын больницсин анестезиологийин болн реанимацин палатмудт орсн күнд гемтә улст медицинск дөң күрглһиг ясрулх күслтәһәр эрүл-мендин чинвртә бәәдлнь дистанционн кевәр шинҗлгдв. Давсн җилин чилгчәр цуг райодын больницс, балһсна поликлиник болн бачм дөң күрглһнә станц ЭКГ аппаратмудар теткгдв.
Гүлгн гемәс көлтә әмтн өңгрҗәхнь әәмшг учраҗана. Ниднәһә 2015 җиләс дорхнь әмтн
8,2 процентд икәр өңгрсмн. Хамгин олар хоолын мөөрснә, оошкар гүүдг судцна, оошкин
гүлгн гемәр (25 процент) гемтнә. Дарунь геснә системин гүлгн гем, көкнә гүлгн гем йовна. Таңһчд гүлгн гемәр гемтә улст медицинск дөң күрглһнә кергиг ясруллһна туст күцәх керг-
үүлдврмүдин зура батлсмн. Эн гемәр гемтә олн улс бәәдг райодур специалистнрин бригадмуд болн йовһн медицинск комплексмүд һарч йовад, әмтнә эрүл-мендинь шинҗлнә. Таңһчин онкологическ диспансерин ул деер региональн консультативн Цутхлң бүрдәгдв.
2016 җилд урзн җиләс дорхнь хаалһд учрсн зеткртә йовдлмудас көлтә әмтн икәр хорсмн. Зеткр учрсн тер ормднь эднә ик зууһиннь әмнь һарсмн. Хамгин икәр Хар һазра районд эн уршгар әмтн әмнәсн хаһцв. Зеткрлә харһсн улсин әминь аврх төләд кесг керг-үүлдврмүд давулгдсмн. "ГЛОНАСС" оборудованяр теткгдсн бачм дөңгин машидин то икдүлсмн. Хар һазра болн Яшкулин райодын цутхлң больницст травматологическ цутхлңгуд секгдсн болдг.
Сүл һурвн җилин эргцд гүлгн гемәс болн цусна гемәс көлтә хамгин олар Приютна болн Городовиковск райодт әмтн өңгрсмн. 2016 җилин ашар Баһ Дөрвдә районд икәр әмтн гемтсмн. Ик Буурла, Хар һазра, Октябрьск болн Яшкулин райодт болн Элстд эн гемәр гемтсн улсин тонь баһ болв.
әмтн садв гемәр гемтлһнә туст тер кевәрн нәрн бәәдл тогтҗана. Яшкулин, Сарпан, Лаганя болн үстин райодт эн гемәс көлтә хамгин икәр әмтн өңгрсн болдг. Садв гемәс көлтә 32 күн өңгрсмн. Эднәс 6 күн садв гемәс хөрлһнә диспансерин то-од эс авгдсн бәәҗ. Тегәд чигн садв гемтә улсиг цаглань илдкәд, эмнлһнә кергиг шунмһадулх кергтә.
Экнрин болн бичкдүдин эрүл-менд харлһн энтн хамгин һол зөрүллт мөн. 2016 җилд саата
күүкд улст, бичкдүдт райодын больницст, Перинатальн цутхлңд, бичкдүдин медицинск Цутхлңд болн шишлң учрежденьсин профильн әңгүдт дөң-тусан күргсмн. Давсн җилд нилхд хорлһн баһрсинь темдглх кергтә.
әмтнд сән чинртә медицинск дөң күргхин төләд эрүл-менд харлһна халхиг кадрмудар тетклһнд оньг тусхагдх зөвтә. Селән һазрт эмчнрин тонь баһрҗ. Таңһчд 150 эмч болн бас тиим тоота дунд медицинск көдләчнр керглгдҗәнә. Хамгин түрүнд педиатрмуд, терапевтмүд, анестезиологуд-реаниматологуд, психиатр-наркологуд, ФАП-ин фельдшермүд күртҗәхш. 2016 җилд 30 күүг интернатурт сурһульд йовулсмн, 53 эмчиг таңһчин медицинск организацст көдлмшт йовулсмн. Педиатр эмчнриг болн медицинск сестрасиг урмдулхар җалв деернь немр мөңг өгчәнә.
Давсн җилд министерств таңһчин льготн багин улсиг эмәр тетклһнә кергиг күцәҗ йовсмн. Ниднәһә 75 313 эмчин рецептәр 84 сай 593,1 миңһн арслңга эмәр теткгдсн болдг. Тер мет үнтә эмнлһ керглҗәх улст 83 сай 679,1 миңһн арслңга эм өггдв.
Эн җил әмтнд медицинск-санитарн дөң күрглһиг ясруллһна керг-төриг цааранднь күцәхмн. Эрүл-менд харлһна халхиг кадрмудар тетклһнд, учрежденьсин материальн-техническ улынь батруллһнд оньган тусхахмн.

Маргарита АРЗАЕВА