Зулын байр өөрдҗ йовна
28-11-2018, 09:46 
Өцклдүр, ноябрин 27-д, Элстд "Калмыкия" РИА-н журналистнрт Бурхн Багшин Алтн сүмин администратор, гелң Йонтен брифинг өгәд, Зулын ик байрин учр-утхин тускар келәд, эднә сурврт хәрү өгв.
- Зулын аһу ик байриг бидн эн җил декабрин 2-ла темдглҗәнәвидн. Эн өдр шин җил ирнә гиҗ зәрмснь тоолна, болв йосндан болхла, Зулын хөөн 5 өдр давхла, Җилин эзн сольгдҗ шин җил ирнә. Зул өдрлә, үкр сарин 25-д, мана алдр бурхн Зуңква гегән сәәһән хәәҗ Бурхн болсмн. Тиигчкәд эн өдр нас утдулнавидн, эн керг-үүлдврт нерәдсн 6 мөргүл Бурхн Багшин Алтн сүмд болсмн,- гиҗ күүндврән күндтә Йонтен гелң эклв.
Тер тоод Цаһан дәркин, Ушнивиджая, Амитаюс бурхдын мөргүл болв, әмтн олар тер мөргүлмүдт ирцхәв, тегәд аштнь мана таңһчд Бурхн Багшин сурһаль шинәс делгрлт авч олн әмтнд түшг болҗана, тернь сән темдг гиҗ Йонтен гелң онц темдглв. Тегәд тер мөргүлин тоог бидн икдүлҗ чигн чадҗанавидн. Тер мөргүлд насн утдулгдсн деерән, мана җирһлд учрдг олн боомтг-саалтг уга кегднә.
һаха болн Моһа җилтә улст эн мөргүл туста болхнь лавта. Йирин цуг улст ирх җил хөв-кишг, бат эрүл-менд авч иртхә, эдн көдлмшән улм сән аштаһар күцәтхә, өрк-бүлдән бат түшг болтха гиһәд тиим керг-үүлдвр күцәгднә гиҗ Йонтен гелң цәәлһв. Цуг улсин төлә сән секдлтә туста кергән күцәһәд, түрү-зүдүлә харһсн улст дөң болад, ач-тусан икдүлхин төлә бидн насан утдулҗанавидн гиҗ санх кергтә.
Бас эн өдр сәәһән хәәсн элгн-садна төлә йөрәл авна, ноябрин 30-д тиим мөргүлд орлцҗ болҗана. Бурхн Багшин Алтн сүмд декабрин 2-т 9 часла Зулын ик байрт нерәдсн мөргүл болхмн, Зуңква гегәнд бәрц бәрүлгдх, дәкәд үдин хөөн 14 часас авн бас олн зүсн чинртә мөргүл күцәгдх, ном умшгдх, түүнә хөөн өргсн зулан һаза һарһад әмтн хурлын бәәшңгиг эргҗ йовх.
Ода селәдин, райодын әмтн мана тал ирҗ ном умштн гиҗ сурна, бидн эрк биш тедн тал һарч йовнавидн, тегәд цуг райод гилтә эргнәвидн гиҗ Йонтен гелң келв. Əәдрхнд чигн декабрин нег шинд Северная уульнц, 12, хайгар бәәх "Юлия" кафед бас Зулын өдрт нерәдсн мөргүл болхмн. Терүнә хөөн хальмг улсин хамгин хуучн Хошуда хурлд Зуңква гегәнд нерәдсн ном умшлһн болхмн, дәкәд әмтн хурлын гер эргәд йовхмн.
Дәкәд нас тооллһна тускар келхәр седләв гиҗ Йонтен гелң онц темдглв. Ода күн 20 нас зүүхлә, Зулын өдрлә 21 наста болна гиҗ келнә, болв тертн невчк буру тоолвр. Болв хальмг улс Җилин эзнә тооһар насинь тоолна. үлгүрнь, үкр сард Ноха җил бәәсн болхла, Зулын хөөн тавн өдр давхла Җилин эзн чигн сольгдна, һаха җил ирнә, тегәд зулын кемлә күн хальмгаһар 21 наста бәәсн болхла, зулын хөөн бас җил немнә, мана үлгүрт тер хөртә залу 21 насндан дәкәд нег җил немәд, 22-та болх зөвтә. Тегәд тер Зулын оңһцд өвснә 22 йозуриг тәвхмн болҗана.
Тиим авъясиг баһчуд медх зөвтә. Болв эн сән өдрлә әрк-чаһр уудмн биш, ном умшад, йөрәл келәд, хот-хоолан эдләд бәәхмн. Күн сән седкләсн келсн йөрәл ик күчтә болна, тегәд эн өдр нег-негндән бат эрүл-менд, хөв-кишг, ут нас дурдхмн. Эн өдр тана кесн сән кергин туснь миңһн холванд икднә, му юм кехмн биш.
Дәкәд Йонтен гелң журналистнрин сурврмудт хәрү өгв. үлгүрнь, ода Хошуда хурлд лам уга, болв Бурхн Багшин Алтн сүмин ламнр тенд ном умшна. Тиигҗ цаг ирвәс эн онц чинртә хурлын үүлдвр өсәд-өргҗәд бәәхнь лавта.
Хурлд ю авч ирҗ болх гисн сурврт Йонтен гелң иим хәрү өгв. әрк авч ирәд керг уга, шикр-балта, цаһан идәһәр бәрц бәртн, тер тоотыг хурлын ламнр Зулын хөөн медәтә, гемтә-шалтгта улсин интернатд, инвалидмүдт өгнә.
Дарук һаха җил тогтурта, сән җил болхмн. Тер тоод селәнә эдл-ахуд ик тусан күргхмн. Эврә шин кергән эклхин, ик туста юм күцәхин төлә эн җилиг олзлх кергтә, эн җил авсн урмд цааранднь чигн олзта-туста болад бәәхмн. Җилин эзн сольгдсна хөөн шин җил ирнә гиҗ мана өвкнр мел чикәр шиидсмн. Болв талдан һазрмудт Цаһан сарла шин җилән темдглнә, йирдән тер байриг темдглдг 10 болзг бәәнә, олн зүсн номар шин җил эврә кевәр йилһгднә.
Тер мет декабрин 19-д Бурхн Багшин Алтн сүмд шаҗн ламд нерәдәд нас утдуллһна пуджан керг-үүлдвр кенә, терүнд цуг улс орлцҗ чадҗана. Эдн тер өдр күртл нег сарин эргцд сән седклтә керг күцәҗ, гертән зулан өргҗ бәәх зөвтә, тиигхлә күн болһна болн бүклдән цуг хальмг улсин заясн заянь чикрҗ бәәдл-җирһл ясрхмн болҗана гиҗ Йонтен лам цәәлһв.
Күн болһн бийдән Цаһан Дәркин болн нас утдулдг нань чигн бурхна ном умшҗ, насан утдулҗ чадҗана, тернь улм туста болхмн. Тегәд күн болһниг ут наста, бат кишгтә болҗ бәәтн гиҗ йөрәҗәнәвидн.

ТүРВәН һуна