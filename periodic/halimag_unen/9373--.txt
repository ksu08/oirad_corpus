Байран яһҗ тосчанат?
29-11-2018, 10:10 
Кезән-кезәнәс авн моңһл келтнрт Зул ирхлә, насан утдулдг авъяс бәәнә. Ода күртл мана медәтнр эн авъяс күцәҗ, күүкдтән дасхҗ йовна. Хурлд ламнр, гелңгүд нас утдуллһна ном умшна. Шишлң күн болһнд җил ямаран болхинь, ямаран харш өдрмүд харһхинь, нилхд ямаран нер өгхинь, нань чигн тоот ламнр, гелңгүд келҗ өгнә.
Эн җилин декабрь сарин хойрт цуһар Зулын байран темдглхивдн. һаха җил орҗана. "Зул ирвә, Зул ирвә", - гиһәд сәәхн дууна айс соңсгдх. Өрк-бүл болһн эн өдр зулан өргәд, олн Деедстән мөргх. Цаг ямаран күнд болвчн, цуһар байран темдглх. Зулын байр - Шин җилин байр. Шин җиләс цуһар сән юм күләнә, бәәдл-җирһл ясрх гиҗ күн болһн нәәлнә. Цуһар зудас амулң, аюл уга һарч, күн болһна сансн ухан-седклнь, тәвсн төрнь цагтан күцҗ, кен чигн күн кезәчн эрүл-менд бәәтхә гиҗ зальврхмн. Зулын байрин тускар медсәрн хувалцҗ, яһҗ Зулан темдглхәр бәәхән лаганяхн келҗәнә.
НАДБИТә Бося, 83-та медәт:
- Зулан җил болһн хуучн цага авъясар тоснав. Эн җил чигн гертән зулан өргәд, хам-хоша бәәдг медәтнрән дуудад, зулын цә-боорцгар тоох санатав. Ик көвүнәм җил орҗана. Тер мет ач көвүн Сер\xb8жа һаха җилтә, бас җилнь орҗана. Җичнрм Петя, Толя, Милана бас һаха җилтә. Хурлд одад, эднә җилинь утдулх кергтә. Дәкәд болхла, эн өдр эдн гиичд ирх. Насан йөрәхәр җил болһн эн өдр күүкдм нанур ирцхәнә. Асхнднь одд һархла, бидн насан һарһнавидн. һурв дәкҗ эргәд, зальврад, герүрн орад, бурхндан мөргнәвидн. Ирх җил җөөлн болтха, олн әмтн ни-негн, дән-даҗг уга, амулң-менд бәәтхә гиҗ зальврнав. Зулын өдр дулан болтха гиҗ күләҗәнәв.
ОЧРА Екатерина, 79-тә медәт:
- Зулан сәәнәр тосх кергтә. Ирх җил - һаха җил. Насан авх өдр иртл ик белдвр кедг, өөк-тосан, үсн-махан, өвснә һолан, һуйран белддг. Нег өдр өмн үрн-саднаннь насна тооһар өвснә һол кеҗ ораһад, зулын цөгцд хатхнав, Цөгцд шар тос кеһәд, сәәнәр һолмудыг ивтрүлдг. Зул өдр үстә-тоста цәәһән чанад, невчкн боорцган кеһәд, гертән зулан өргәд, бурхндан дееҗән нерәдәд, үрн-саднаннь насинь йөрәнәв. Йирин эн өдр ик нәр-наад, шууга татдго. Гертән, өрк-бүлдән Зулан кеҗ болҗана. Зул кезән-кезәнәс нааран кеҗ йовсн хальмгудын йир ик байрта сән өдр. Тегәд чигн Зуңква гегәндән цугтан зальврад мөргдг.
Мана таңһч чигн олна хормад багтҗ, сән-сәәхн бәәх болтха. Яһв чигн эврә келн улсин байран кезәңк авъясар тосх зөвтәвидн. Орҗах һаха җиллә нег һазра улсиг йөрәҗәнәв. Ирх җилд хөвтә җирһл эдлхиг, эвтә болн цаһан седклтә, кергнь күцәмҗтә болхиг дурдҗанав.
Күндтә умшачнр! Зулын өдрлә өрк-бүлтәһән, элгн-садтаһан байрта-бахтаһар Шин җилән тосҗ, Зулан кеҗ, амулң менд, хөв-кишгтә җирһҗ йовхиг олн Деедс, Окн Теңгр өршәтхә!
Авсн наснтн өлзәтә цаһан хаалһта болтха, бийстн ут наста, бат кишгтә болтн, - гиҗ цугтаһитн әрүн цаһан седкләсн йөрәҗәнәв.
ОЧРА Авдотья,
Хальмг Таңһчин ачта багш,
"Хальмгаһар келтн" клубин һардач