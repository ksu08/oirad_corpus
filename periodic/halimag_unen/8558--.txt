әрәсән марһанд йилһрв
28-08-2018, 10:06 
Сарпан района С. Б. Козаевин нертә Кануковск школын 9-ч классин сурһульч Ирина Дегтяренко бас Москвад орла. "Эврә һазрин тууҗ" гидг секцд күцәмҗ бәрәд, дипломантын нер зүүв. Билг-эрдмин хойр марһанд орлцад, лауреатын болн орлцачин һашгар ачлгдла.
Целинн района К. Эрендженовин нертә Целинн школас 11-ч классин сурһульч Эльзята Чудаева "Бәәрн улс", "әрәсән тууҗин Некрополь" гидг секцд үүлдҗ һашгар ачлгдла, билг-эрдмин хойр марһанд дипломантын нер зүүв. Эн күүкдиг толһалад, хаалһднь нөкд болад багш Татьяна Владимировна Чудаева йовла.
III әңг Москва балһснд май сарин 11-15-д давулгдв. Хальмг Танһчас 5 сурһульч йовла. Эднә тоод Лаганя района Т. Л-Г. Лиджи-Горяевин нертә Северн школас 9-ч классин сурһульч Арлтан Убушаев, Целинн района И. В.Гермашевин нертә Вознесеновск школас Альмина Мамышева (9-ч класс), Элстин 23-ч дундын школас Худолеева Екатерина (10-ч класс) йовла. Тер мет Яшкулин района Улан-Эргинск школас Катаева Айлана (11-ч класс), Б. Б. Бадмаевин нертә Баһ Дөрвдә гимназяс Убушиева Виктория (10-ч класс) орлцла. һурвдгч әңгин ашнь йир сән болв.
Убушиева Виктория шинҗллһнә көдлмшән сәәнәр келҗ өгәд, "Бәәрн улс" секцдән лауреат гидг цол зүүв. Екатерина Худолеева, Айлана Катаева дәәнә төрәр кесн көдлмшәрн лауреатын нер зүүһәд, һашгар ачлгдцхав. Арлтан Убушаев болн Альмина Мамышева эврәннь секцдән дипломантнрин нер зүүсмн.
Билг-эрдмин марһанд лауреатын нер 3 күн зүүсмн: Альмина Мамышева, Арлтан Убушаев, Виктория Убушиева. Айлана Катаева болхла иим хойр марһанд дипломант гидг нер зүүв.
Цуг мана күүкдәс 6-нь - лауреат, 4-нь - дипломант болцхав. Эн әңгинь толһалад һардснь мана методист Руслан Константинович Надбитов. әрәсән марһана жюрин гешүдин үгәр мана сурһульчнр көдлмшән сәәнәр кецхәҗ, сән орс келәр, эндү угаһар келҗ өгч, бийән сәәнәр үзүлҗ. Эврәннь хальмг келн-улсин ду, бииһән үзүлснд ик ханлтан эдн өргв.
Таңһчин цутхлңгин нерн деерәс мана багшнрт Э. К. Гувуровад, Т. В. Чудаевад, Р. К. Надбитовд ик ханлтан өргҗәнәвидн. әрәсән марһанд мана сурһульчнр талдан һaзрас ирсн күүкдлә таньлдад, хайган нег-негндән өгәд, иньгллт бәрлдцхәҗ. Москвад олн юм хәләҗ, соньн зуульчлһ кеҗ: Кремлин музеймүдт, А.И.Герцена музейд болн ВДНХ-д одҗ, автобусар Москва хотл балһс эргәд хәләцхәҗ, әрәсән уголовн системин тууҗин музей, арһлачнрин, меценатмудын, әмтнд сә кедг баячудын (предприниматели, меценаты и благотворители) музейд одхцаҗ.
Мана таңһчин сурһульчнр эврәннь тууҗан, сойлан, зәң-бәрцән, хальмг келән сәәнәр дасч, тоомсрта үрд болҗ өстн гиҗ тадниг сурһулин шин җилин өмн өргнд йөрәҗәнәвидн.

Екатерина АДЬЯНОВА,
Хальмг Танһчин ачта багш,
бичкдүдин болн уйн настнрин туризмин болн краеведеня таңһчин цутхлңгин
(РЦДЮТиК) методист