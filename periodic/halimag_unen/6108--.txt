Хальмг келәр соньн шинҗллтс келә
04-07-2017, 11:57 
Белла Бембеевна Манджикова әрәсән номин академин гуманитарн ном шинҗллһнә Хальмг институтд (ода РАН-а Хальмгин номин цутхлң) 30 һар җилдән көдллә. һундл төрхд, номт кесг җил хооран сәәһән хәәлә. Эн җил филолог номин кандидат 75 насан
зүүх билә. һарсн өдрләнь энүнлә хамдан көдлҗ йовсн улс билгтә номтыг бүләнәр тодлад, санлынь тевчв.
Манҗга Белла 1942 җилин лу сарин 12-т Хальмг АССР-ин Троицк улусин Найнтахн селәнд төрҗ һарсмн. 1962 җилд Сарпулин педагогическ институтын хальмг әңгд экләд сурла. Болв цааранднь таңһчин ах сурһульд сурад, 1966 җилд Хальмг пединститутын филологическ факультет төгсәсмн.
Целинн района Прудовск дундын школд хальмг болн орс келнә багшар хойр җилдән көдллә. 1968-1972 җилмүдт Н.Пальмовин нертә Хальмг Таңһчин краеведческ музейд номин
көдләчәр үүлдлә. 1972 җилин туула сард Хальмг НИИЯЛИ-н келнә әңгин баһ номин көдләч болсмн. 1973-1976 җилмүдт СССР-ин номин Академин келнә институтын аспирантурт сурһуль сурад, медрлән өөдлүллә. Аспирантуран чиләснә хөөн Хальмг НИИЯЛИ-д көдлмшән цааранднь кев. 1983 җиләс авн ах номин көдләч болҗ үүлдсмн. Манҗга Белла "Өдгә цагин хальмг келнә ә дурагч үгмүд" гидг нертә кандидатск диссертацан (1982 җ.) күцәмҗтәһәр харсла. Диссертацин нег әңгнь 1983 җилд барас һарсн "Хальмг келнә грамматик. Фонетик болн морфолог" гидг дегтрт орулгдсмн.
Манҗга Белла номин көдлмшән экләд күцәхләрн социолингвистикин халхар эркн биш күцәх
төрмүдт һол оньган өглә. Дәкәд мана келнә тольд орс келнәс авгдсн үгмүдиг болн хальмг келнә үгмүдин шин учр-утхинь шинҗлдг бәәсмн. Дамшлтын көдлмшиг шунмһаһар күцәдг билә. Б.Манджикова номин халхар 40 һар көдлмш бичсмн. Шинҗләч "Җаңһрт" нерәдгдсн нарт-делкән номин конференцст, хальмг келнә болн сойлын керг-үүлдврмүдт даңгин шунҗ орлцҗ йовла.
1977 җилд барас һарсн "Хальмг-орс толь" белдлһнд Белла Бембеевна бас орлцад, ик тусан
күргсмн. Хөөннь бас сән тольмуд тогталһнд эврә тәвцән орулла. Манҗга Белла номтнрт, багшнрт, оютнрт, сурһульчнрт сән нөкд болҗ йовсмн. "Хальмг-орс чикәр бичлhнә толь" (1990җ.), "Хальмг келнә тәәлвр толь" (2002җ. ) болн "Хальмг- орс терминологическ толь (урһмлмудын болн мал-адусна нерәдлһн)" (2007җ.) олнд ик туста болҗахнь лавта. "Җаңһр" гидг хальмг баатрльг дуулврт олзлгдсн үгмүдиг гүүнәр шинҗләд, олн статья белдәд, барас һарһла.
Белла Бембеевна Манджикова таңһчиннь төлә чидлән, цаган әрвллго шунҗ көдлҗ йовсмн. Номин халхар күцәсн көдлмшнь, белдәд һарһсн дегтрмүднь хальмг улст үнтә зөөр болҗ үлдв. Хальмг кел шинҗләч бичкдүдин, баһчудын, баахн специалистнрин тускар ухалҗ, теднд нөкд болхар үүлддг бәәсмн.

Нина МУЛАЕВА,
РАН-а КНЦ-н номин көдләч