Хальмгуд, хальмгаһар келтн!
21-02-2017, 15:20 
Өцклдүр барин Герт таңһчин сурһуль-эрдмин болн номин министр Николай Манцаев пресс-конференц давулв. Министрин келсәр, февраль сард министерствин седвәрәр олн зүсн керг-үүлдврмүд бүрдәгдв. үлгүрлхд, одахн таңһчд номин Өдрт нерәдгдсн керг-үүлдврмүд, цөн өдр хооран Элстд \u201cWorld Skills Russia\u201d гидг нертә региональн марһан болв.
Февраль сарин 21-д Элст балһснд хальмг келнд нерәдсн конференц болхмн. Терүнд таңһчин правительствин гешүд, номтнр, хальмг келнә багшнр орлцхмн. Конференцд хальмг келнә иргчин төр хәләгдхмн. Пленарн сүүрин хөөн һурвн секц көдлх. Терүнд хальмг келнә өдгә цагин бәәдлин, хальмг литературин болн сойлын, амн үгин зөөрин төрмүдәр күүндвр болхмн. Декадын йовудт бичкдүдин учрежденьст болн вузмудт олн зүсн керг-үүлдвр давулгдхмн.
Келн-улсин хотна көдлмшин тускар келхләрн, зуни кемлә тенд бичкдүдин селгән секгдхмн, багшнр сурһульчнрла зуг хальмг келәр күүндхмн гиҗ министр келв.
Кемр бичкдүдин садмудт хальмг келән сәәнәр меддг ээҗнр көдлхлә, сән болхмн билә, та эн туст юн гиҗ санҗанат, гиҗ журналистнр сурв. Сурһуль-эрдмин программин некврәр дошкольн учрежденьст шишлң эрдмтә специалистнр көдлх зөвтә, тенд көдлдг улс федеральн программиг күцәх зөвтә гиҗ Манцаев хәрү өгв. Министрин тоолврар, төрскн келән хадһлад делгрүлхин төлә таңһчд хальмг келнә таал бүрдәх кергтә. Эн көдлмшт хамгин түрүнд хальмг келнә багшнр, номтнр орлцх зөвтә. Болв, һундл төрхд, сүл цагт сурһуль-эрдмин болн номин учрежденьст төрскн келнә специалистнр күртчәхш. Юңгад гихлә мана университет төгсәсн хальмг келнә багшнрин тонь баһрсмн. Сүл җилмүдт таңһчд дошкольн учрежденьст 4 миңһн һар шин орм секгдсмн, тегәд бичкдүдин садмудт хальмг келнә багшнр бас күртчәхш.
Өдгә цагт таңһчд хальмг келиг гүүнәр дасдг 67 школ көдлҗәнә, цуг школмудт хальмг келнә кичәлмүд давулгдна. Николай Манцаев журналистнрин нань чигн сурврмудт хәрү өгв.

БЕМБИН Очр