Олн улсин хамцлт батрад йовтха!
03-11-2018, 09:16 
Ноябрь сарин 4-д мана орн-нутгт олн улсин хамцлтын Өдр өргәр темдглнә. Эн байрин өдрлә олн әмтиг таңһчин Толһач Алексей Орлов йөрәв. "Кесг зун җил хооран мана олн улс Төрскнә сулдан бәәлһнә төлә болсн ноолданд диилвр бәрҗ, әрәсә орн-нутгиг батрулсмн, тер диилврт күргсн мана өвкнрин тууҗлгч баатр йовдлыг, иргнә хамцлтын болн төрскнч секдлин кезәңк авъясиг күндлҗ, бидн эн ончта байрин өдриг темдглҗәнәвидн.
Олн улсин хамцлтын өдр әрәсән цуг келн-улсин хамцу бәәдлиг, олн әмтнә ни-негн ухан-седклиг болн мана Төрскн оньдин алдршҗ йовтха гисн санаг медүлҗәнә. Ни-негн бәәҗ, нег-негән күндлҗ, кезәңк авъясан хадһлҗ, бидн күчн-чидлән холвҗулҗ, әрәсән цецгәрлтин болн түүнә герлтә иргчин улыг батрулхвидн", - гиҗ Йөрәлин бичгт келгдҗәнә.
Тер мет таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов, әрәсән Орн-нутгин Хүүвин депутатнр Марина Мукабенова болн Батор Адучиев олн улсин хамцлтын өдрлә таңһчин әмтиг йөрәҗ, эднд бат эрүл-менд, хөв-кишгән эдлҗ, орн-нутгтан улм ик тусан күргҗ йовтн гиҗ дурдв.