Хальмг ГУ-н оютнр ончрв
29-08-2019, 12:13 | Таңһчин зәңгс » Сурһуль-эрдм
Одахн Басан Городовиковин нертә Хальмг госуниверситетин оютнр, ах сурһулин профсоюзин организацин шунлтта гешүд баһчудын Цугәрәсән сурһуль-эрдмин форумд орлцв. «Учр-утхан хәәдг һазр» гиҗ эн нерәдгднә, Московск областин Солнечногорск районд эн болв. Эн ик хургиг баһчудын кергәр үүлддг федеральн агентств бүрдәнә.
Экологин төрәр болсн товчлгч селгәнд Хальмг ГУ-н элчнр орлцв, энд цуг әрәсәһәс ут-турштан нег миңһн күн амрч олн зүсн төсвән үзүлв. Цуг орлцачнр 50 командд хувагдв, эдн кесг кичәлд болн тренд-сессьт орлцҗ медрл хоршав. Аштнь эдн командын төсв белдв.
Форумин йовудт орн-нутгин нертә үүлдәчнрлә харһлтс болв, эднд баһчуд эврәннь сурвран өгв. Түрүн тиим харһлт әрәсән һазадын кергүдин министр Сергей Лавровла болв. Тер мет зурһан өдрин эргцд форумд Карелия Республикин Толһач Артур Парфенчиков, тележурналист Анатолий Вассерман болн кесг нань чигн нертә әмтн ирсмн.
Эн ик хургин кемҗәнд онц әмтн дунд грантмудын марһан бас болв, энд эврәннь төсвин тускар Хальмг ГУ-н профкомин ахлачин дарук Амуланга Адъяева олнд тодрхаһар келҗ өгв. «ЮФО-н профсоюзин активин күрән (окружная) школ» гиҗ энүнә төсв нерәдгдҗәсмн, энүг баһчудын кергәр үүлддг федеральн агентствин экспертмүдин команд дөңнв. Аштнь эн төсв күцәлһнд өгсн грантын кемҗән 750 миңһн арслңд күрв.
Солнечногорск районд болсн форумд орлцачнр тоолврарн хувалцв. «Хамгин сән форумд би одҗ амрув, туста кесг кергт орлцув, шин кесг медрл хоршавув. Төсв яһҗ кедгинь дасув, эврә санан-седклән оңдарулад, эврәннь күчн-чидлән экологийин кергүд күцәлһнд яһҗ орулхинь медҗ авув.
Мана товчлгч селгән нег миңһн күүг цуглулв, эдн цугтан йир сән седклтә, кесг эв-арһ меднә, терүг экологийиг ясрулхин төлә олзлхар седҗәнә. Энд би кесг таньл-үзлтә болув, тернь ик байрта-бахта йовдл болв, бидн цугтан арһ-чидлән агсад мана җирһлин төлә үүлдхүвидн. Сурһуль-эрдмин платформас нань төсвин марһан болв. Төсвтә әмтиг соңсхд йир соньн болв.
Маднла хамдан нег командын ханьд йовсн, мөрә авсн Амуланга Алексеевнаг йөрәхәр седләв. Тер мет Светлана Акиева орлцсн командд бас улм өөдән күцәмҗ дурдхар седләв, яһад гихлә эдн командарн хамгин ик 3 сай арслңга грант шүүҗ авв»,- гиҗ үүрмүдән Хальмг ГУ-н гуманитарн факультетин 3-ч курсин оютн Марина Иванкиева йөрәв.
«Учр-утхан хәәдг һазр» гиснтн энтн йирин форум биш, энүнә йовудт кесг лекц, дамшуллһн (тренинг), мастер-класс болв, энд кесг таньл-үзлтә болувидн, баһар унтувидн, баһар хотан идүвидн, кергтә кесг учр-утхан, күцәх юман күн болһн энд олҗ авв.
Би эн форумд шин медрл хоршасн деерән, эврәннь төсвән харсч чадув. Төсвән харслһна өмн бидн федеральн экспертмүдлә тоолврарн хувалцҗ, теднәс сән селвг авувидн, мана эндүг зааһад, тедниг яһҗ чиклхин, ямаран тоот немхин тускар эдн келҗ өгв. Селгәнә ашлгч хургт дииләчнрин тоод мини нер заахла, би нам итксн угав. Мини төсвиг дөңнснд би ик гидгәр байрлҗанав.
Мини төсв кесг әмтнд тусан күргх гиҗ жюрин шиидвр медүлҗәнә. Ода терүг сән аштаһар күцәх кергтә», - гиҗ грантын марһана дииләч, педагогическ сурһулин болн биологийин факультетин магистратурин 1-ч курсин оютн Адъяева Амуланга келв. Бидн бас Хальмг ГУ-н элчнрт улм өөдән күцәмҗ дурдҗанавидн, цааранднь чигн таңһчан болн Хальмг ГУ-һан туурулад йовтха.
җААХАН Бадм