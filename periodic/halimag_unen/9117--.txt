һазр-усндан эңкр билә
31-10-2018, 15:11 
Давсн бембә өдр, октябрь сарин 27-д, Көтчнрә района Көк Булг селәнд нернь туурсн дууч Вячеслав Убушиевин санлд нерәдгдсн \u201cОр\xb8л степной\u201d нерәдлһтә асхн болв. Керг-үүлдвриг Көк Булг СМО-н администрац, сойлын Герин көдләчнр, авальнь Татьяна Убушиева бүрдәҗ давулв. Школд нег класст сурч йовсн үүрмүднь, авһнь Гаврил болн авһ бергнь Лидия Энчеевихн болн элгн-саднь, школын багшнр, селәнә әмтн, нег һазра улс ик дөң-тусан күргҗ эн керг-үүлдврт орлцв. Көк Булгин уйн наста көвүд Данзан Иванов, Данир Овкаджиев болн Денис Буваев \u201cОр\xb8л степной\u201d дууһар санлын асхниг эклв.
Эн намрар Вячеслав Убушиев 50 насан күцх бәәсмн. Болв тәвсн хөвәсн давдг арһ уга, җирһлнь ахр бәәҗ, 46 настадан өңгрснь дегд һундлта.
Увшин Санҗин Слава Көк Булг селәнд эгл өнр-өсклң өрк-бүлд төрсмн. Эк-эцкнь Санҗ болн Юлдаш Убушиевихн чик седклтә, цаһан саната улс бәәсн төләдән олн дунд тоомср эзлҗ йовсмн. Слава көвүнь өсәд-босад, билгнь делгрәд, нертә дууч болв. Тер бийнь деегүр сана зүүлго нег һазра улслаһан бат залһлда бәрҗ йовла. Кезәд чигн төрскн селәнә бәәдл-җирһләр соньмсҗ, олна керг-үүлдврмүдт шунҗ орлцҗ йовсн болдг.
Керг-үүлдврин эклцәр Вячеслав Убушиевин туск презентац олна оньгт тусхагдв, терүнә йовудт дуулҗ йовсн дууднь күңкнв. Дарунь Көк Булг селәнә муниципальн бүрдәцин ахлач Баатр Саджаев йөрәлин үг келҗ, билгтин санлд нерәдгдсн керг-үүлдврт орлцхар ирсн цуг әмтнд ханлтан өргв.
- Мадн Славала нег селәнд төрҗ, бичкнәсн авн үүрлҗ, һаза хамдан гүүһәд наач, нег школд сурһуль сурч өсч-бославидн. Өр-җөөлн, делкә мини гисн седклтә күн билә. Эврәннь төрскн һазр-усндан йир эңкр болдмн. Олнд даңгин дөңгән күргхәр, олна көдлмшт, буйнч седклин керг-үүлд эврә тәвцән орулхар зүткдг билә. Көк Булгт шин клуб тосхх күцлтәһәр бүрдәгдсн буйнч седклин концертмүдт шунмһаһар орлцҗ йовла. әмтәхн уста булг, һәрдин нислт, буурлдан үнр, бамб цецгин цецгәрлт болн җирлсн җирлһн күртлиг Увшин Слава онц хәәрлдг билә. Цуг эн әрүн тоотыг дуундан өргҗ дуулҗ, олна тааслт олҗ, Көк Булг селәнәннь, таңһчиннь неринь туурулҗ йовла. Дуучин хаалһнь тегш биш, адрута билә гих кергтә. Болв җиләс җилүр, дуунас дуунур энүнә билгнь улм ясрад, янзрад, дунь җиңнәд, цаһан мөңгн хоңх мет болад йовснь темдгтә.
Санлын асхни йовудт элгн-саднь, школд хамдан сурч йовсн үр-иньгүднь, хамдан нег үүдәгч коллективд көдлҗ йовсн, үүрлҗ йовсн улс Вячеславиг тодлҗ, бүлән үг келҗ, нер һарсн дуучнрла хамдан нег тәәзд һарч, тааста дууһан дуулв. Түрүн багшнь Раиса Басхаевна Овкаджиева бас тодлврмударн хувалцв. Славан класст сурчасн көвүд-күүкд цуһар билгтә билә. Кен негнь дуулдг, кен негнь биилдг, кен негнь сәәнәр зурдг билгтә болдмн. Эклц классмудт Слава хамдан сурчасн көвүдәс юуһарн чигн йилһрдго билә, бичкн нурһта, эццн, тагчг көвүн билә. Болв бичкнәсн авн эврә онц хәләцтә, онц тоолврта болдмн. Цааранднь өсәд-босад, ах классмудт билг-эрдмд седклән тусхадг болад, дуулдг билгнь илдкгдәд, өргҗәд бәәв. Цаһан седклтә, өр-өвч, үүрсг, үннч, һоодан бәәдг көвүн билә. Йирин эднә классин көвүд-күүкд насн-җирһлиннь туршарт үүрләд, нег-негндән дөң-нөкд болад йовдмн. Слава билгтә дууч, итклтә, ицгтә үр, килмҗтә аваль, эңкр эцк болҗ мана сананд үлдв гив. Вячеслав Убушиевла хамдан сурч йовсн үүрмүднь тәәз деер һарад, санлынь күндләд, эднә класс дурлҗ дуулҗ йовсн "Алые паруса" гидг дууг дуулв.
Шүлгчнр Григорий Авджаев, Василий Сухотаев, билгтнр Амуланга Азыдова, Анатолий Мацаков, Савр Эдняшев, Анатолий Мучкаев бас Вячеслав Убушиевин тускар тодлврмударн хувалцҗ, дуулҗ йовсн кесг дууһинь дуулв. Эннь "һурвн альмн", "әәт майор", "Ээҗин дун", "Джунгары", "Кетченеровская" болн нань чигн. Нег үлү Амуланга Азыдова болн Савр Эдняшев билг-эрдмән үзүлснь ончта болв. Эн асхн Вячеслав Убушиевин сурһульчнрнь Мила Чернушкина, Екатерина Горяева болн нань чигн күүкд керг-үүлдврт орлцҗ, билгән үзүлҗ, байр-бахмҗ үүдәв.
Керг-үүлдврин чилгчәр дуучин гергнь Татьяна Убушиева Айса болн Юлдаш күүкдтәһән тәәзд һарад, Көк Булг СМО-н толһач Баатр Саджаевд, сойлын Герин һардач Светлана Лиджиевад, селәнә цуг әмтнд санлын асхниг давулснд ик дөң-тусан күргснднь зүркни ханлтан өргв. һунта Юлда күүкнь эцкдән нерәдсн шүлг чееҗәр умшҗ, цуглрсн улсиг барйлулв. Кен медхв, күүкнь өсч-босҗ, иргчдән бас эцкләһән әдл нертә дууч болҗ, билг-эрдмәрн таңһчан туурулҗ йовх.
Маргарита АРЗАЕВА