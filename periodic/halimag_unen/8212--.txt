һазр тәклһнә йосрхл күцәгдв
05-06-2018, 10:17 
Бурхн Багшин Алтн сүмин гелңгүд һал тәәһәд, терүнә дөңгәр олн бурхдт, һазр-усна сәкүснд әмтн авч ирсн һурвн цаһан, һурвн әмтәхн болн нань чигн дееҗ нерәдҗ, ном умшв. һанц модна өөр ки-мөриг делскҗ әмтн ном умшв.
Цаг селгәтә гидг. Зун җил хооран Төвдин һазрт күрәд, шаҗна ном дасад, төрскн теегүрн ирхләрн тендәс уласн модна ацмуд Пурдаш гелң авч ирсн бәәҗ. Тер ацаснь урһсн модн ода әрүн һазрт уңгнь батрад, урһад, шаҗна номта улс ирҗ зальврдг әрүн бәәрн болв. Уласн модн йирин хальмгуд дунд әрүн модн гиҗ тоолгдна. Эн модн болхла, таңһчин әмтнд кесг холван хәәртә болн әрүн болҗана. Өвкнр оларн шаҗнд шүтҗ йовсн цагин темдг болҗ, хальмгуд болн төвд хоорнд залһлдан тууҗин цагас авн бәәһә бәәсинь үзүлҗәх темдг болҗана. Дәкәд болхла, әмтнә ик хөвәр модн әрүн уста булгин өөр тәргдсн төләдән зун җил давсн бийнь ямаран чигн йиртмҗин бәәдлиг дааҗ һарад, хальмгуд тууврас ирхинь күләһәд, теегтән холас үзгдҗ өндәҗ бәәсмн.
Хальмгин шаҗн лам Тэло Тулку ринпочен келсәр, һанц модна өөрк бәәрн ода йоста әрүн болн цуг хальмгудтан хәәртә һазр болҗана. әмтиг әрүн нег күсләр негдүлҗәх һазрт деедс олн бурхндан, һазр-усна сәкүснд мөргҗ, таңһчиннь делгрлтин төлә хальмгуд зальврв.

УШКАНА Сувсн