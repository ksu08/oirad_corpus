Циркин артистнрт - мана ханлт
08-02-2018, 10:47 
Түрүн өдр болсн наадыг хотл балһсна болн таңһчин райодас ирсн олн үртә өрк-бүлмүдин бичкдүд, гемтә-шалтгта күүкд-көвүд өңгәр хәләв. Запашныйин цирк балһсн болһнд түрүн наадан иим бичкдүдт нерәдҗ өңгәр давулна гиҗ би соңслав. Эднә буйнч седклд би байрлҗ, эднә үүлдвр күцәмҗтә, олзта-орута болтха гиҗ дурдҗанав.
Циркд ик-бичкн уга дурта. Энд илвтә туульд туссн болҗ медгднә. Наадта клоун, чидлтә акробатмуд, өвәрц аңгуд - цугнь нанд таасгдв. Зерлг аңгуд күүнә даалһврмуд күцәҗ, күн болһна оньг авлв. Ирвсг, аю, мөчн болн нань чигн зерлг аңгудыг би түрүн болҗ үзүв. Ке-сәәхн нохас бас, бичкдүдт ик байр үүдәв. Болв маднд клоунмуд икәр таасгдв. Эдн мадниг инәлһәд, шогта наадын йовудт күүкд-көвүдиг залас дуудад, бас терүнд орлцулв.
Запашныйин өрк-бүл уңг-тохмарн циркин халхд олн җилдән үүлдҗ йовх артистнр болна. Цааранднь чигн олн җилдән эдн үүлдҗ йовтха! Мана таңһчур дәкәд чигн ирҗ билг-эрдмән үзүлтхә гиҗ сурҗанав. Кермәш, циркд эс одсн болхла, эрк биш йовад сергмҗтәһәр цаган давул гиҗ дурдҗанав.
Саша БАДМАЕВ,
Улан Эрг селән