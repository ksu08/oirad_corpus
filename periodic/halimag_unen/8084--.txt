Эмчнр сәәнәр эмнв
19-05-2018, 09:39 
Эн әңгиг эмч Валерий Гаврилович Сарангов чадмг кевәр һардҗана. Энд көдлҗәх медицинск көдләчнр күн болһнд килмҗән болн оньган өгч, дарунь көл деернь тәвхәр шунна. Эмчин даалһврар дунд медицинск көдләчнр эм өгнә, тәрлһ кенә. Цуһар эдн цаһан седклтә, кергән сәәнәр меддг күүкд улс. Болв тедн дундас нанд Патимат Магамедова йир таасгдв. Эн баахн болв чигн эвтә, кергән даавртаһар күцәнә. Ода би гертән бәәнәв, авсн эмнлһн нанд туста болв. Зуг июнь сарин эклцәр дәкн больницд орад, эмнлһән цааранднь кех кергтә.
Шидр нарт-делкәд медицинск сестран өдр темдглгдв. Эврәннь нерн деерәс больницин көдләчнриг йөрәҗ, хөв-кишг болн бат эрүл-менд дурдҗанав.
Раиса Алексеевна АСТАХОВА,
Элст балһсн