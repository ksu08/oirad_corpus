Залу улсин эрүл-мендинь шинҗлх кергтә
02-10-2018, 10:41 
Шидр Хальмг Таңһчд үүлддг ОНФ-н региональн әңгин седвәрәр залу улсин эрүл-мендд нерәдгдсн "төгрг ширән" сүүр болв. Терүнд Хальмг Таңһчин эрүл-менд харлһна министрин дарук Виктор Маньшин, таңһчин социальн делгрлтин, күч-көлснә болн көдлмшәр тетклһнә министрин дарук Евгения Гордеева, Роспотребнадзорин таңһчар үүлддг заллтын һардач Джангар Санджиев, таңһчин Улсин Хуралын (Парламентин) депутат Владилен Балдашинов, П.Жемчуевин нертә таңһчин больницин ах эмчин дарук Светлана Кусьминова, таңһчин бичкдүдин медицинск цутхлңгин (РДМЦ) ах эмчин дарук Элистина Пасугинова, ЗАГС-ин таңһчар үүлддг заллтын һардачин дарук Ирина Нурдаева, арһлач Павел Симаков, О.Шунгаеван нертә перинатальн Цутхлңгин әңгин заведующин үүлиг цаг зуур дааҗах Любовь Курсинова, балһсна поликлиникин уролог Байрта Дорджиева, медицинск профилактикин Цутхлңгин һардач Галина Очирова, ОНФ-н региональн әңгин экспертмүд орлцв. Сүүриг региональн әңгин сопредседатель, таңһчин хулд-гүүлгәнә-промышленностин палатын һардач Надежда Ильянова секәд, эн төр босхгдснь хара биш гив. Тер юңгад гихлә, әрәсән Президентин даалһврар мана орн-нутгт келн-улсин программс үүлдҗәнә. Чинртә төрәр болсн күүндвриг таңһчин больницин ах эмчин дарук Валентина Чурюмова һардҗ давулв.
В.Маньшин күүндвриг экләд, мана таңһчд сүл җилмүдт нилхд төрлһн икдҗәнә, ЮФО-д бидн олн зүсн гемәс хорлһна йовдлмуд баһрҗах регион болҗ нүүрт йовнавидн. Таңһчин әмтн нурһлҗ 72 нас күртл бәәнә, зуг залу улс күүкд улсас арвн җил баһ бәәнә. 2017 җилд кесн то-дигәр күүкд улс 78 нас күртл бәәдг болхла, залу улс 68 нас наслна. Тиигчкәд идр наста, көдлҗ чаддг залу улс хорҗахнь һундлта. Нурһлҗ залу улс зеткртә йовдлмудын ашт шарх-шав авсна, әркд хордсна, цусна системин болн гүлгн гемәс иштә сәәһән хәәнә гиҗ дааврта һардач зәңглв.
Перинатальн цутхлңгин медлд үүлддг репродуктивн эрүл-менд харлһна әңгин заведующин үүлиг цаг зуур дааҗах Л.Курсинова үр һарһҗ чаддго өрк-бүлмүдт эдн ямаран дөң күргдгин тускар хувалцв. Эмчин келсәр, сүл цагт баахн улсин эрүл-менд дор унсна ашт эдн үр һарһҗ чадлго кесг зовлң эдлнә. Эдн кесгтән эмчнрин хәләврт бәәҗ, эмнлһ авсна хөөн ЭКО эв-арһар үртә болна. Келхд, дөрвн җил хооран эн туслмҗ эрк биш медицинск даатхлһна программд орв. Болв түрүләд баахн улс медицинск шинҗллт кех зөвтә болна. Мана таңһчд шишлң оборудовань уга болад, эдн хам-хоша балһсдт одх зөвтә. Тегәд иим улсин эрүл-мендин шишлң шинҗллт кедг оборудовань эрк биш кергтә, эн "төгрг ширән" сүүрин ашар батлгдсн шиидвр эн төр хаһллһнд туслхла йир сән болхмн гиҗ эмч темдглв. Нидн мана таңһчас 141 күүкд күн ЭКО келһүлв, 36 үрн һарв. Эн җилин йисн сарин эргцд 127 күүкд күн эн эв-арһ олзлв, 33 үрн һарв. Эн эв-арһ олзлҗ үр һарһхар седсн күүкд улсас 66 процентнь һучн тавн нас күрсн баһ наста күүкд улс болна. Болв үр һарһҗ чадлго зовҗах өрк-бүлмүдт залу күүнә гемәр чигн иим йовдл учрна гиҗ эмч келв. Зуг тогтсн авъясар, залу күн эмчәс эмәһәд, бәәх гемән нууһад, кергтә эмнлһ авхасн зулна. Харм төрхд, уролог-андролог эмчнр уга болҗана.
Залу улсин эрүл-менд шинҗллһнә төлә өдгә цага сән оборудовань кергтә болҗахиг балһсна поликлиникин эмч уролог Б.Дорджиева бас заав. Келхд, эн перинатальн Цутхлңгин репродуктивн эрүл-менд харлһна әңгд уролог болҗ бас көдлнә, тегәд үр һарһҗ чаддго өрк-бүлмүдт бас дөң болна. Эмчин келсәр, һуч һарсн баахн залу улсин гемәр эдн үр һарһҗ чадлго бәәдгнь илдкгднә. Таңһчин больницин урологическ әңглә нөкцҗ үүлдҗ бат залһлда бәрҗ эдн тиигәрән залу улсиг эмнлһнд йовулна.
Нилхд төрҗ һарснасн авн 18 нас күртл РДМЦ-н эмчнрин хәләврт бәәнә гиҗ Э.Пасугинова келәд, бичкдүдин эрүл-менд харлһна, эдниг олн зүсн гемәс хөрлһнә керг-үүлдврмүд давуллһна туст күцәҗәх көдлмшиннь тускар хувалцв. Тиигәд, нилхд нег сар күрхлә эдниг хирург эрк биш хәләнә, УЗИ кегднә, көвүдиг асрҗах экнрлә күүндвр тогтагдна. Көвүдиг 14-әснь авн 18 нас күртл җил болһн уролог хәләнә, тегәд ямр нег гем илдкгдхлә тедн тер дарунь кергтә эмнлһ авна. Тиигәд, 2017 җилд давулгдсн диспансеризацин ашар 143 көвүнд олн зүсн гем илдкгдв, теднәснь 133 күн больницд орулгдв, 42 күүнд месллһн кегдв. Цутхлңгин специалистнрин бригад таңһчин райодар бас һарч йовна, тегәд селән һазрт бәәдг бичкдүд бас эмчнрин хәләврт бәәнә. Болв цутхлңд бас кадрмудын төр нәрн болҗана гиҗ Элистина Викторовна келв.
Күүндврт орлцсн депутат В.Балдашиновин тоолврар залу улсин эрүл-менд батруллһнд, эдн дунд чик авг-бәрц делгрүллһнд спорт ик чинр зүүнә. Баһчуд тәмк татдган хаяд, спортар соньмсҗ, цогц-махмудан батрулх зөвтә. Көвүн бичкнәсн авн спортар соньмсҗ, чик-авг бәрцәр бәәдг болхла, эн җирһлин хаалһднь учрсн олн зүсн төриг хаһлҗ чадх гиҗ депутат ухан-тоолврарн хувалцв.
Залу улсин эрүл-менд харлһн чинртә төр болҗахиг "төгрг ширән" сүүрт орлцачнр онц зааҗ, тогтсн бәәдлиг ясрулхин төлә шишлң программ батлҗ авлһн туста болхиг заав. Тер мет әмтнә җирһлин таал ясрулҗ, эднә олз-ору икдүллһнд таңһчин болн орн-нутгин һардвр ик оньг өгх зөвтә болҗана гиҗ сүүрт орлцачнр товчлв.

Наталья ДАВАЕВА
И.Музраеван цоксн зург