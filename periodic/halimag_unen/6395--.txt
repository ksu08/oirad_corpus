Дәәчнрин нерд мөңкрүлхәр
03-10-2017, 16:02 
Одахн "Калмыкия" гидг таңһчин зәңгллһнә агентствд "әрәсән күүкд улсин ниицән" болн "Төрскән харсҗ, әмнәсн хаһцсн дәәчнрин өрк-бүлмүд" гидг хальмг олна ниицәсин ахлач Киштян Кинзееван брифинг болв. Керг-
үүлдврт эн негдлтсин гешүд болн чеченск дәәнд әмән өгсн көвүдин экнр Надежда Кокманджиева болн Надежда Коваленко орлцв. Эдн 2013 җиләс авн экләд күцәгдҗәх "Когда вернусь" гидг төсвин тускар келҗ өгв. 2014 җилд иим нерәдлһтә түрүн фильм цокҗ авсмн. Җил давад, Афганистанд мөңкинд үлдсн 15 салдсин тускар "В наших сердцах" гидг фильм үүдәҗ һарһсмн. 2016 җилд түрүн чеченск дәәнә көлд орҗ, әмнәсн хаһцсн салдсмудт болн дәәчнрт "Когда вернусь-2" гидг нерәдлһтә фильм нерәдгдв.
"Когда вернусь" гидг фильмиг урднь барлгдсн дегтрәс ул авч, цокҗ авсмн. Эн дегтрт, харм
төрхд, цуг дәәчнрин туск материалмуд эс орсмн. Тегәд чигн эн дегтрт дәәнәс эс хәрҗ ирсн цуг дәәчнрин туск материалмуд немәд, дегтриг өргҗүләд, шинрүләд дәкнәс барас һарһх кергтә. Болв эн керг күцәхин төлә Киштян Кинзеева әрәсән Президентин грант авхар һурв дәкҗ эрлһ орулсмн. Болв грант өгсн уга.
"Когда вернусь-3" гидг фильм хойр әңгәс тогтад, хойрдгч чеченск дәәнд әмәрн шордсн
21 күүнә тускар келгдх. Урднь белдҗ һарһгдсн фильмс таңһчин экономикин болн хулд-гүүлгәнә министерств бүрдәсн марһана грантар цокҗ авсн болдг. Ода деерән эн фильм һарһлһна төлә 90 миңһн арслң цугулгдв. әрәсән Орн-нутгин Хүүвин депутат Марина Мукабенова эн мөңгнә ик зууһинь йилһҗ өгв. Дәкәд 200 миңһн арслң кергтә болҗана. Олна күчәр мөңг цуглулад фильм цокҗ авх. "Гражданская инициатива" гидг келн-улсин мөрә авхар эрлһ орулсмн. Болв энүнә төлә цуг таңһчин әмтн дөңнҗ, дууһан өгх зөвтә. Кемр олн улс дууһан өгхлә, эн мөрәг
шүүҗ авх арһ учрх. Тиигхлә эс күрчәсн мөңгн күцц болад, фильмиг экләд цокҗ болхмн. Социальн сетьмүдт Киштян Кинзееван халхсиг хәләһәд, мөрәг шүүҗ авхин төләд яһҗ дууһан өгхин тускар медҗ болхмн.

Маргарита АРЗАЕВА