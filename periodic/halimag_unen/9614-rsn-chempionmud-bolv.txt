әрәсән чемпионмуд болв
13-03-2019, 12:37 | Таңһчин зәңгс » Эндрк өдрин төрәр
Одахн, март сарин 6-д, «Бичкн Эйнштейнмүд» клубин болн Орс келн-улсин гимназин сурһульчнр «Калмыкия» РИА-н герт ирҗ эврәннь ончта күцәмҗин тускар келҗ өгв. Февраль сарин 21-23-д Пермь балһснд робототехникәр FEST Russia Open гидг Цугәрәсән чемпионат болв. Энүнд 1800 орлцач 39 регионас ирв. Эдн кесг сардан чемпионатд белдҗәсмн, бүрдәһәчнр бас көвүд-күүкдт сән таал тогтахин төлә ик көдлмш кев.
- Команд болһн онц соньн төсвән белдҗ экспертмүдиг болн орлцачнриг өврүлв, эднә үүдәсн техник өөрхн иргчд әмтнд теднә җирһлинь ясруллһнд дөң болад бәәхнь лавта, - гиҗ «Бичкн Эйнштейнмүд» клубин һардач, таңһчин Улсин Хуралын (Парламентин) депутат Ольга Бадма-Халгаева келҗ өгв.
2019 җилин сезона һол төрнь «Сар планет тал нислһн» болв. Эн марһанд 200 команд орлцв. Мана таңһчас йовсн зурһата бичкдүд урдаснь заасн космосин төрәр шинҗллтин ик көдлмш кев. Сар планетд удан бәәсн күн ямаран күнд-күчрлә харһхинь эдн медҗ авад, эн төриг хаһллһнд эврә эв-арһан олҗ авв.
Тегәд эднәс «Эврә күчн-чидл олзллһн болн ончта бәәдл» гидг номинацд «Профессориум» команд дииләчнь болв. Эднә дамшулачнь Элеонора Самохина болв. Командын ханьд 6-та бичкдүд Федор Лободин, Дарина Ялматаева, Эрдм Зулаев болн Вадим Нимгиров орҗасмн. Эдн «һазр планет талан хәрү нисҗ ирх хөв-кишг» гисн төсвән үзүлв.
– Сар тал ниссн кемлә һазрла, төрскн балһснла бәрдг залһлдаг эн төсвин нилчәр эдн цәәлһҗ өгв. Тер мет сул гравитац болхла космонавтын эрүл-мендинь батруллһна эв-арһинь эдн медүлв. Эн төсвд психологическ амрлһна хоран эв-арһ олзлгдв. Командын ханьд нег-негндән яһҗ дөң болдгинь бичкдүд дасна,- гиҗ дамшулачнь келв.
«Хамгин креативн хәләц» гидг номинацд дииләчнрнь «Бичкн Эйнштейнмүд» клубин команд болв. Энүг бас дамшулач Элеонора Самохина белдв. Командын ханьд Арсений Кошелев, Арслан Эрдниев, Аина Котинова, Надвид болн Айлана Бадма-Халгаевихн орв. Эдн «Цевр Сар планет» гидг төсв белдв. Күүг нарна радиацас харслһна төрт бичкдүд оньган өгв, тернь космонавтнрт ик түрү-зүдү үүдәнә. Тер мет космост хог-бог эд-бод келһнә кергт эднә роботмуд орлцсмн.
«Төсвиг хамгин ончтаһар харслһн» гидг номинацд «Лунтики» команд диилвр бәрв, эдниг тренермүд Камила Убушаева болн Делгр Горяева белдв, командын ханьд Алтана Горяева, Буйнта Жидкова, Эльвира Кичикова, Данзан Мучкаев орв, эдн цугтан Орс келн-улсин гимназьд сурна.
Чемпионатд 9 наснас ах орлцачнрин номинацд мана таңһчиг һурвн команд элчлв, теднәс зуг негнь өөдән ачлвр авч «Техническ зонын хамгин сән бәәдл» гидг номинацд дииләчнь болв. Энтн «Бичкн Эйнштейнмүд» клубин «Профессориум» команд, дамшулачнь болҗ эдниг Анна Милошенко белдҗәсмн, орлцачнрнь - Арина Чадлаева, Феликс Бембиев, Очир Манцаев, Илья Бамбышев, Давид Убушаев, Артен болн Даяна Бадма-Халгаевихн. Космост психологическ олн төриг хаһлдг «Косморелакс» гидг төсвиг арвтнр үзүлв.
Төсвин йовудт эдн әрәсән космонавт Александр Мисуркинәс селвг авсмн. Эн дөрв дәкҗ ил космост һарсмн. Аштнь команд әрәсән сән гисн 10 тоод орв.
«Космосин харул» гидг командыг тренер Камила Убушаева дамшулв, орлцачнрнь Эрдни Муев, Джангр Сухотаев, Анни Хегай, Оюн Чумданов, Мингиян Шеркешев болв. Эдн космосин хог-богиг цуглулдг робот-ахулач «WALL-E 2.0» кесмн. Эднә төсвиг зарһчнр болн талдан орлцачнр өөдәнәр үнлв.
Дәкәд нег «Space Rovers» («Космосин керм») командыг бас дамшулач Камила Убушаева белдв, орлцачнрнь  Алдар Ляриев, Намср Джав Нимашкеев, Никита Посвежимов, Николай Тостаев, Эрдни Васькаев болв, цугтан Орс келн-улсин гимназьд сурна. Эдн «Робот-нөкд» - «SkibidiRobotics»» гидг төсвән үзүлв. Фестивалин йовудт «Ухана ноолдлһн» («Мозгобойня») гидг наадн бүрдәгдв, энүнд мана командын элчнр 3-ч орм эзлв.
-Мана бичкдүд цугтан билгтә, медрлтә, болв талдан орлцачнр чигн эднәс ард үлдлго бәәв, тегәд чемпионат йир чинвртә болв. Аштнь мана таңһчин командсиг белдсн багшнрт бидн ик ханлтан өргҗәнәвидн, эднә өөдән мергҗлт чемпионатд диилвр бәрх арһ өгв, - гиҗ дамшулач Анна Милошенко келв.
ТүРВәН һуна