Бурятнр - мана ахнр-дүүнр
18-10-2018, 11:55 
Дурна күчн хаалһин
холыг тоолхш
1968 җилд Аюр Адьянов Омск балһснд автодорожн техникум төгсәснә хөөн Улан-Удэ балһснд көдлмшт йовулгдв. Дарунь тендәс энүг Джидинск района Хамни селәнд бәәдг көлгнә предприятьд йовулв. Тенд баахн Зоя күүкнә экнь диспетчер болҗ көдлдг бәәсмн. Баахн улс таньлдад, нег-негндән седклән өгәд, ханьцхар седв. Болв күүкнә экнь зөв өгсн уга. Тиигхлә баахн улс нуувчар Хальмг Таңһчур зулхар шиидв. Терүгинь экнь медәд, күүкнәннь девл болн һосинь бултулв. Декабрь сард тенд үвлд җиңгл киитн болдмн, тегәд дулан хувцн угаһар хол хаалһд һарч йовдг арһ уга болв. "һурвн өдртән би чамаг вокзалд күләнәв, эс ирхләчн һанцарн хәрнәв",- гиҗ Аюр Зояд келв. Нег өдр давв, күүкн экнь көдлмштән йовхлань гериг некәд, хувцан хәәв, олдхш. Маңһдуртнь эн экдән үдин хотынь болһад, ширә деер чансн боднцг болн заһс тәвәд белднә. Экнь орҗ ирхлә, "үдин хот белн, зуг өдмг уга. һазаран һардг хувцн уга, нанд девлм болн һосм өгтн, би лавк одад ирнәв" гиҗ күүкнь келхлә, тернь һаза такан герт бултулсн хувцинь авч ирв. Күүкн хувцан өмсәд, һарудар зулад, хаалһин амнд һарад, Улан-Удэ балһсна вокзалд күрв. Тенд ирхләнь Аюр энүг күләһәд, хойр өдртән бәәснь медгдв. Тиигәд баахн улс поездд сууһад, Элст балһс күртл йовв. Хол хаалһдан эдн Шин 1969 җил тосад, нааран ирәд, өрк-бүлән өндәлһв. Экдән Зоя бичг бичәд, дуран өгсн Аюр угаһар бәәҗ чадшгоһан медүләд, геминь тәвхиг сурв. Эднә күүкнь хө мөстә болхла, Зоя Батуевна күүкән дахулад төркшлв. Зе күүкән үзсн экнь хәәләд, күүкнь күргнә ардас гертәсн зулсна геминь тәвв.
Элстд З.Адьянова "Промстрой" предприятьд олн җилдән көдлв, таңһчин экономик делгрүллһнд тәвцән орулсн төләдән "Хальмг Таңһчин улсин эдл-ахун ачта көдләч" гидг өөдән цол зүүнә. Баахн өрк-бүлд күүкн көвүн хойр һарв, Зоя Батуевна авальтаһан көдләд, иргч сәәхн җирһлин тускар ухалдг бәәсмн. һундл төрхд зурһан җил давад, авальнь эрт сәәһән хәәв. Күүнә һазрт эн хойр үртәһән үлдв. Элстд патьран хулдад Улан-Удэ нүүхәр седхләнь, экнь зөв өгсн уга. "Хадм эк-эцкчн көвүһән геев, чи тедниг ачнрлань салһхар седҗәнч? Тиим зөв чамд уга", - гиҗ экнь күүкән хөрв. Тиигәд Зоя Батуевна Хальмг һазрт үлдәд, тәвн җилдән энд бәәһәд, үрдән өскәд, кү кев. Энд эн олн җилдән үнн-чик седклтәһәр көдләд, олнд үлгүр болв, энд хойр үрнь школд болн университетд сурв, энд энүнә үр-иньгүднь бәәнә.
һаһадан дөң
болхар ирлә
Зоя Батуевна белвсн болад һанцарн үлдхләнь, экнь ахиннь Лида күүкиг һаһадан баран болад күүкдинь өскхд дөң болх гиһәд йовулв. Тиигәд школан төгсәсн Лида Цыренова Элстүр ирв. Закаменск балһснд өсәд-боссн күүкн энд Хальмг деед сурһульд орад, Элстд социальн харслтын халхд экләд көдлв. Дөч шаху җилдән Лидия Канкаева таңһчин дүлә улсин Ниицәнд көдлҗ йовна. Москва болн Санкт-Петербург балһсдт сурдо-орчулачин эрдм дасад, җил ирвәс эн мергҗлтән өөдлүләд, байн дамшлт хоршав. 1995 җиләс авн эн әрәсән дүлә улсин олна Ниицәнә Хальмгин региональн әңг һардна. 1989 җилд Лидия Ивановна Виктор Канкаевд хәрд һарад, бас хальмг һазрт хөв-кишгән олв. Герин эзн Октябрьск района Цаһан Нур селәнәс, тегәд Лидия Ивановна хальмг улсин авъяс-заңшалыг бурят улсин авъясас деер меднә гиҗ келҗ болхмн.
- Мана өрк-бүл өнр-өсклң, ахнр-дүүһәрн бидн йисн күн биләвидн. Би отхн болад, ода дүүнртән экин ормд тедндән нүдн-амн болнав. Җил болһн күүктәһән болн зе күүктәһән төрскн һазртан одҗ, эк-эцкиннь үкәрт мөргхәр однав. Дәкәд Улан-Удэ балһснд көвүм бәәнә, терүнә мендинь медхәр золһнав. Бурятин һазр ке-сәәхн, Байкал нуурин усн цеңкр, уул деер һархла аһар йир цевр. Мана Закаменск балһсна эргнд ө-шуһу модн, уулмуд, һолмуд бәәнә, тегәд тиигәрән йовхдан йир дуртав. Аавм Лубсан лам билә, эн Иволгинск дацңд церглҗ йовла. Ээҗм әмт хәләдг билә, мана герт даңгин әмтн ирҗ, дөң болхиг сурдг бәәсмн. Аав-ээҗиннь санлыг бидн әрүнәр хадһлнавидн,- гиҗ Лидия Ивановна келнә.
Цаһан Сарла насан авна
Хальмг улс Зул болхла насан авдг, бурят улс болхла Сагаалганд (Цаһан Сарла) нег җил немдг авъяста. Цаһан Сарин өмн асхар цуһар бууз кеһәд, һуйрар боов болһна. "Эн өдр "бутун" гиҗ нерәдгднә. Цуһар цадтлан бууз идх зөвтә болҗана. Цаһан Сарин өмн күүкд улс то-тоомҗ уга бууз кеһәд, цуһар иднә. Бууз гиснь ишксн махн һуйрт оралһата хот болҗана. һуйриг эргүләд чимкәд сәәхрүлнә, тал дунднь нүк үлдәнә. Эннь ишкә гер дуралһад кесн хот. Сәәхн бууз 33 дәкҗ чимкҗ кеерүлгдх зөвтә. Тегәд сәәнәр бууз кедг күүкд күүг йилһҗ авдг марһан болна. Дотрнь элвг шүүстә, ке-сәәхнәр чимкҗ кегдсн бууз сән гиҗ тоолгдна. Дәкәд үс кесгтән буслһҗ, көөсинь цуглулад, терүг киитрүләд, Цаһан Сарин байрла эдлнәвидн. һуйрар буув кенәвидн, эннь мана боорцгла әдл һуйрин зүүтә хот-хол болҗана. Өрүн босад, һаза һал тәәһәд, сәңгин идәһәр күңшү үнр һарһад, хотын дееҗ өргәд, олн бурхдтан мөргәд, цуһар дацңд одад мөргүлд орлцна. Насна һол бидн кехшвидн",- гиҗ Зоя Батуевна келнә.
Хальмг һазрт бәәдг бурят улс хоорндан бат залһлда бәрҗ, сән өдрмүдин байрла хамдан амрна. Эдн эрк биш сууһад, хамдан бууз кенә. һуйран элдәд, махан белдсн цагтан бурят улсин ду дуулна. Байрин нәәрт эдн келн-улсин хувц өмсәд, \xb8охор гидг би биилнә. З.Адьянован келсәр, эн олн җилдән Галина Шараповна Дорджиевала үүрлҗ йовла. Манжихановихнә өрк-бүл цөөкн җил хооран төрскн һазрурн нүүҗ одв. Ода Элстд хальмг берәчүд болсн бурят күүкд улс бәәнә, эднд Зоя Батуевна кен-негнднь эк, наадкстнь ээҗ болад, сүв-селвгәрн нөкд болна. Хальмг һазрт бәәдг бурят улс дундас З.Адьянова хамгин медәтә күн болна, тегәд баһчуд энүг тевчҗ күндлнә.
Тәвн җил хооран хальмг көвүнд дуран өгсн баахн бурят күүкн мана таңһчур ирәд, энд насн-җирһлдән бәәнә. Өдгә цагт чигн нег-негән олсн баһчуд һазрин холыг тооллго иньгән дахад Хальмг һазрт ирҗ бәәһәд, үрн-садан асрҗана. Төрскн һазрасн салад, талдан һазрт хөв-кишгән олсна учрнь - дурн болҗана. Тер төләд эдн дурна залян хадһлҗ, ахнр-дүүнр дундан гертән бәәснлә әдл бәәнә.

Наталья ДАВАЕВА