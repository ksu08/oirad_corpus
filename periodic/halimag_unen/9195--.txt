әмтнә сурврар шин маршрут секгдв
13-11-2018, 09:27 
Өцклдүр Элст балһснд шин маршрут үүлддг болв. 85-ч тойгта маршрут хотл балһсна вокзалас авн Городовиковин болн Чонкушовин нертә проспектар давҗ, Буденныйин, Джангарин, Ленинә, Пюрбеевин, Эсембаевин болн Хрущевин нертә уульнцсар йовна. Темдглхәс, эн маршрутар йовсн улс "Газпром газораспределение Элиста", балһсна зарһ, БТИ гидг социальн объектст болн "Магнит" гипермаркетд күрч чадҗана. Бидн балһсна олна көлгн-күчнә зогсалд һарад, эн маршрутар йовдг җолачнрла болн әмтнлә харһад, ухан-тоолврарн хувалцхиг сурвидн.
Мадн зогсалд ирн бийәр гилтә 85-ч тойгта маршрутар йовдг ГАЗель тамһта көлгн ирҗ зогсв. Бидн җолачла таньлдад, түрүн өдр яһҗ давҗахиг сурвидн. Игорь Сангоряевин келсәр, эдн өрүһәр түрүн рейст һарв, ода деерән әмтн олн биш. Элст балһсна Хургин депутат бәәсн Санал Годжуровла (ода Көтчнрә РМО-н толһач) хамдан эн маршрут тогталһна седвәриг эдн татсмн. "Мана седвәриг хотл балһсна администрацд дөңнәд, эн төриг хаһллһнд цуг халхин нөкд болсмн. Ода шин некврәр маршрутар һарч йовх көлгн эрк биш нег ормас һарч йовх, җолачнр болхла медицинск хәләврт орҗ эрүл-мендин бәәдлән шинҗлх зөвтә болҗана. Тегәд Анатолий Булыков эн төр хаһлҗ, бәәр йилһҗ өгсн бәәнә, бидн тенд маршрутд һарч йовх зөв өгчәх цаас авнавидн. Таньл-үзл арһлачнрла күүндәд, 7 көлгн эн маршрутар экләд көдлҗәнәвидн. Эндр мана түрүн пассажирмүд шин маршрут үүлддг болснд байрта бәәхән медүлҗ, маднд күцәмҗ дурдснь ик урмд өгв",- гиҗ И.Сангоряев келв.
Түрүн өдр эн маршрутар олн күн йовсн уга, тер бийнь бәәдл ясрх гиҗ арһлач ицҗәнә. Өдр ирвәс әмтн эн маршрутын тускар соңсад, альк уульнцсар ямаран объектс күртл йовдгиг медҗ авхнь лавта. Дигтә мадниг җолачла күүндҗәхлә автобусас пассажирмуд һарв. Элст балһсна бәәрн әмтн "Газпром газораспределение Элиста" гидг ОАО күртл ода балһсна көлгн йовдг болснь йир сән болв гиҗ темдглв. Урднь тиигәрән күрхин төлә Клыковин уульнцас йовһар йовх кергтә бәәсмн, ода болхла автобусар күрәд, кергән күцәчкәд хәрү бас автобусар ирҗ болҗана. Асхн кедү час күртл йовхиг әмтн җолачас сурҗ соньмсв. "Магнит" гипермаркет лавк асхн ора күртл көдлдг учрар бидн чигн әмтиг зөөхвидн,- гиҗ эн хәрү өгв.
Элст балһсна администрацин ЖКХ-н заллтын һардач Дорджи Ильджиринговин келсәр, бәәрн әмтн Ленинә нертә уульнцар бәәдг социальн объектс күртл йовдг көлгн-күчн кергтә гиҗ сурад, администрацд эрлһән орулсмн. Тегәд олн әмтнә сурврар эн маршрут тогтагдсмн. Хойр сарин эргцд эн маршрутар көлгн-күчн йовҗ, әмтн энүгәр олар йовдгинь аль угаһинь шинҗлҗ хәләхмн. Түрүн өдр 7 машин эн маршрутар һарч йовв, өөрхн иргчдән эднә тоог 10-15 күртл икдүлх санан бәәнә гиҗ Дорджи Алексеевич келв. Алвна органмудт темдглгдсн арһлачнр цуһар әмт зөөлһнә халхар үүлдх лицензьтә, җолачнр өрүнднь эмчнрин хәләврт орҗ, хаалһд һарх зөв өгчәх цаас эрк биш авна. Шин маршрутар йовҗах җолачнрин хаалһнь цаһан болтха гиҗ йөрәҗәнәвидн!
Наталья ДАВАЕВА
И.Музраеван цоксн зург