Элстин лицеистнр сән медрлән үзүлв
13-02-2018, 13:05 
Тиим кевәр эсвәр райодын болн селәнә школмудын уйн наста физикүд Элстин лицейин сурһульчнрла йостаһар дөрлдҗ чадҗахш, тегәд олимпиадт йоста мейәрклһн уга. Багшнрт Интернетин, мергҗлт өөдлүллһнә таңһчин институтын, университетин физико-математическ школын эв-арһиг улм өргәр олзлх кергтә, тиигхлә цуг сурһульчнр әдл белдвртә болҗ диилврин төлә дөрлдҗ чадх.
Арвдгч классин сурһульчнр дунд болсн марһанд бас Элстин лицейин элчнр түрүн йисн ормиг эзлв, тиим ик күцәмҗд эдниг таңһчд нернь темдгтә багш Елена Михайловна Волкова күргв. Тегәд цааранднь эднлә Элстин классическ гимназин, Элстин олн профильтә гимназин, Приютна лицейин, Яшкулин гимназин сурһульчнр дөрлдҗ чадв. Түрүн орм эзлсн Элстин лицейин сурһульч Дорҗ Денисов олимпиадын даалһвриг 71 һар процентд күцәҗ чадв, 50 балл хоршав. Хойрдгч призер энүнәс 10 һар балл баһар авв.
Школан төгсәҗәх 11-ч классин сурһульчнрт таңһчин олимпиадт орлцлһн ик чинр зүүнә, сән күцәмҗд күрхлә, тер ашнь вузд орлһна кемд дөң болхнь лавта. Негдгч орм эзлсн Элстин лицейин элч Джемгиров Очр 29 балл хоршав, төгсәһәчнрин ашнь 10-ч классин сурһульчнрас зөвәр дора йовна. Тиим болв чигн зокал мет түрүн һурвн ормиг лицейихн эзлв, эдниг дигтә-даратаһар багшнь Нина Очировна Лиджиева белдв.
Эднлә зуг Элстин классическ гимназин болн Элстин олн профильтә гимназин, Городовиковск 1-ч СОШ-ин болн Яшалтан СОШ-ин, Хар һазра района Комсомольск гимназин, Яшкулин района Чилгрә СОШ-ин, Көтчнрә гимназин элчнр дөрлдҗ чадв, тиигәд эднә школмудын сурһульчнр чигн медрлән гүүдүләд, дииләчин өөдән нер зүүһәд бәәх гиҗ санхмн. Райодын бәәтхә, нам ода селәдин школмудын сурһульчнр чигн таңһчин олимпиадт му биш аш үзүлҗәнә, тегәд билгтә сурһульчнр бәәхлә нам селәдин уйн наста математикүд чигн таңһчин олимпиадын дииләчин өөдән нер зүүһәд бәәх, тиим күцәмҗ эднд дурдый.
Школын программд физик чигн ик чинр зүүнә, программированя, техникин олн зүсн эрдм дасхар седҗәхлә эн предметәр гүн медрл, ЕГЭ-н сән аш кергтә. Тегәд физикәр таңһчин олимпиадт 9-ч классин сурһульчнр ямаран медрл үзүлсинь хәләй. Болв энд чигн математикәс ик сольвр уга. Энд чигн Элстин лицейин нүүрлгч багш Марина Николаевна Горбаневан сурһульчнр түрүн долан ормиг эзлв. Негдгч орм эзлсн Альвина Артаева 44 балл хоршав, хойрдгч ормин үзмҗнь - 27 балл. Эднлә зуг Приютна лицеистнр дөрлдҗ чадв.
Арвдгч классин сурһульчнр дунд бас йоста марһан болсн уга. Энд түрүн тавн ормиг Татьяна Николаевна Данилован сурһульчнр эзлв. Дииләч Дорҗ Денисов 34 балл хоршав, хойрдгч орм - 30 балл. Эднлә зуг Яшкулин, Лаганя гимназьмудын, Приютна лицейин сурһульчнр медрлән сөрҗ чадв.
Тиим кевәр Элстин лицейд ик оньг математик болн физик дасхлһнд өгнә гихлә эндүрҗ болшго. Яһад гихлә ода техникиг меддг специалистнр-инженермүдиг белдлһнд һол оньг өггдҗәнә, тиим вузмудт орхин төлә эн хойр предметин сән медрл кергтә. Тегәд ода үлдсн 11-ч классин сурһульчнр физикин олимпиадт дамшлтын болн бичмр көдлмшин даалһвриг яһҗ күцәҗ чадсинь хәләй. Энд бас өврмҗтә юмн учрсн уга. Түрүн һурвн ормиг Элстин лицейин багш Оксана Алексеевна Харцхаева белдсн сурһульчнр эзлв. Дииләч Александра Болдырева 43 балл хоршасн болхла, хойрдгч призер зуг 19 балл авв. Эднлә Яшкулин болн Приютна гимназьмуд дөрлдв. Талдан предметмүдин дииләчнрин болн призермудын тускар бидн даруһас бичхвидн.

Геннадий ДЖОХАЕВ