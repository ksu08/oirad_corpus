Кезәнк тууҗ болн щаҗн хадһлгдҗах һазрт
13-08-2014, 18:17 | Таңһчин зәңгс
Энткгин һазрин ар үзгт бәәх Ладакх гидг һазрт хальмг зуульчлачнр күрәд ирв. Тенд эдн Дала ламин гегәнә номд орв. Гималайин өндр уулмудын ташуһар бәәх һазрт күрсн йовдл эднд ода күртл сәәхн зүүдн болҗ тодлгдна. Хамгин түрүнд Оюни Багшла харһҗ, номинь соңссн байрас даву байр бәәхий! Дәкәд болхла, йиртмҗин йир сәәхн болн әмтн ик зуудан күрч чаддго һазрт одна гисн бас чилшго байр! өндр уулмуд дунд бәәх кесг кезәнк хурлд күрч Хальмг Таңһчиннь төлә мөргүл келгүлнә гисн бас ик буйнта керг!
Бурхн Багшин Алтн сүмин көдләчнр гелңгүдин һардврт бүрдәҗ күцәсн үүлдвр сән күцәмҗтә болв. Эн ик туста, буйнта болн соньн йовлһна тускар одсн улс Манзшрин гегәнә клубин дарани сүүрт цуглрҗ келҗ өгв. Хальмг Таңһчд диглҗ белдгдсн багиг ген Лаванг Лодой толһалҗ йовсмн. Күңкл Багшин номд орна гисн ик хөв гиҗ эн темдглв. Ладакхд Дала лам һурвдгч кемдән номин цәәлһвр өгсмн. Йирини номин биш Калачакра номин цәәлһвр авна гисн кесг холван буйнта үүлдвр болҗана. Ут-тоодан Мана Багш Калачакра номин цәәлһвриг 33 дәкҗ өгчәх болҗ һарв.
Эн өдрмүдт Хальмгт бәәх гевш Пакчо Ладакхин әмтнә, тууҗин, сойлын болн әрүн һазрин туск цәәлһвр өгв.
Ладакх - Гималайин уулмудт бәәнә
Энткгин хамгин ар үзгт бәәршдг эн регионд 1994 җил күртл туристнр оддг зөв уга бәәсмн. Төвдин һазрла эн регион меҗәлҗ бәәнә. Тууҗин, географическ болн этнографическ халхарн хойр эн региона әмтн хоорндан өөрхн залһлдата. Ладакх өдгә цагт Энткгин һазрт орна, Джамму болн Кашмир штатын һурвна кесн хойр хүвинь эзлнә. VII-IХ зун җилмүдт Төвдин империн ханьд ордг бәәҗ. Хөөннь онц хаана алвт болҗ бәәсмн. Ладакх делгрлтин болн цецкәрлтин кемдән эврәннь ханьд Балтистан (ода Пакистан) күртл орулдг бәәсинь медхд соньн. Инд һолын күвәһәр бәәх регионар дамҗад, Төвдиг талдан олн һазрла залһҗах хулд-гүүлгәнә хаалһс давдг билә. Тиигәд 2014 җилд Дала ламин номд орсн хальмг зуульчлачнр тер соньн һазрт күрч чадв.
Эндр төвдин шаҗна халхин байн авъясмуд эврә һазртан Китдин һардврас көлтә делгрлт авч чадлго бәәхлә, энд Ладакхд Бурхн Багшин номиг хадһлҗ, цааранднь делгрүллһнд ик оньг өггдҗәнә. Энд кезәнк цага олн хурл бәәнә. Шаҗна кезәнк авъясиг тасллго тер кевәрнь хол цагас авн эдн хадһлҗ йовна. Ладакхин әмтнә җирһлд шаҗн һол орм эзлнә. Күн күрхд күнд һазрт бәәх хурлмудт чигн гелңгүд олн, шаҗна үүлдвр тасрхан уга кегдәд бәәнә. өрк-бүлин отхн үрн гелңг болҗ хурлд церглдг авъяс энд урдк кевәрн бәәһә юмн.
Цуг әмтә тоотд нерәдсн ном
Иигәд Калачакра номин цәәлһвр Ладакхд Лех балһснд болв. Июлин 13-д товчлгч өдр Дала ламин гегәнә ут нас насллһнд нерәдсн пуджа шаҗна үүлдвр күцәгдснә тускар номд орсн улс келҗ өгв. Любовь Сергеевна Буринова тодлсар, номин цәәлһврин сүл өдриг мартшго. Ном хәәрлхин өмн Дала ламин гегән бийнь дотран зальврҗ белддг кемднь орлцсн басл чинртә болн сурһмҗин сән ашта болна. Арвн тавн минутд Күнкл Багш белдснәннь хөөн цәәлһвр өгв. «Ом-мани-падме-хум» номиг цугтан кесг дәкҗ давтҗ умшхла, энд цуглрсн 150 миңһн күүнә зальврлһн ямаран күчтә болҗахинь цәәлһҗ медүлв. Эн павильонд цуглрсн улст болн моһлцг һазрин селәд-балһсдар бәәх цуг улст номин күчнь күрхиг заав. Тер тоод Китд бәәх шаҗнд иткдг 450 сай улсиг чигн орлцулҗ, Дала лам үгдән зааҗ келв. Цаһан Дәркин номин цәәлһвр өгснә дару, тер цәәлһвриг медҗ авхд харш болх тоотыг уурулгч ном умшв.
Дала ламин гегәнд ут нас дурдгч пуджа щаҗна үүлдвриг Ганден Три Ринпоче һардҗ давулв. Цаһан Дәркин номин ул деер кегдсн шаҗна үүлдврт олн әәлдәчнр орлцв. Дала ламин ут нас насллһнд нерәдсн ном умшад, эдн күндллһән медүлв. Төвдин йосна әәлдәч Нечунг бас орлцв. Доладгч Дала лам бичсн Авалокитешварад нерәдсн номиг Ганден Три Ринпоче умшад, мана Күнкл Багш олн җил цуг әмтнләһән амулң-менд йовҗ, номин чик хаалһар әмтиг залҗ йовтха гиҗ мөргв.
Мөргүлин хөөн шаҗна джоканг гидг халхиг бәрдг әмтн мандл Дала ламин гегәнд залҗ нерәдв. Йосна һардачнр, шаҗна үүлдәчнр, нань чигн тоомсрта улс Дала ламиг йөрәв. Тер тоод Джамму болн Кашмир штатын толһалгч министр Омар Абдуллах Дала ламин гегәг тосҗ авчах өрк-бүлин һурвдгч үйин күн болҗана. Энүнә аавнь шейх Абдуллах пандита Нерула үүрлҗ йовсмн, 1976 җилд энд Калачакра номин цәәлһвр өгхднь Дала ламин гегән тосҗ авсмн. Дарунь көвүнь Фарук Абдуллах Дала ламин гегәнд нөкд болҗ йовсмн. Эднә регионд Дала ламин гегән хойрдад Калачакран номиг хәәрлхд Фарук Абдуллах тосҗ авч белдврин көдлмш кесмн. Ода эн җилә Калачакра номин цәәлһврт Күңкл Багшиг эднә ачнь, көвүнь ода штатын толһалгч министр болҗах Омар Абдуллах Дала ламд күндллһән медүлҗ тосҗ авснь йир чинртә йовдл.
Хальмг бииһәр күндллһән медүлв
Дала ламд күндллһән медүлҗ, йөрәлән нерәдсн улс дунд Хальмгин элчнр чигн дутлго орлцв. Хальмг би белдәд, терүгән Күңкл Багшт үзүлв. Олн зүсн көгҗм дунд Гималайин өндр уулмудт генткн «Аакин күүкн Котуш» гидг дууна айс күңкнәд, әмтнә оньг авлв. Хальмг сәәхн хувцта күүкд болн көвүд шаҗнд шүтдг улсин Күңкл Көтлврчт тиигҗ күндллһән медүлв. Эн биилсн баһчуд артистнр биш, йирин олн зүсн эрдмтә улс, энд Хальмгиннь нерн деерәс ирсн улс төрскн һазрин нериг дуудулх седкл зүүһәд, тиигҗ хальмгуд Дала ламиг ямаран кевәр күләҗәхинь медүлхәр бииһин дөңгәр үзүлв. Дала ламд хальмгудын «Тавшур» йир таасгдв. Талдан олн һазрас ирсн улс оньган өгәд, кесгтән альх ташҗ бииһин эрдмиг, олмһа хальмгудыг темдглв. Тер цагас авн хальмгудыг альднь чигн үзәд, таняд, өөрдҗ ирәд, зурган цокулад, соньмслһан медүлҗәв.
Нгари провинцин гелңгүдин ниицәнә элчнр мана элчнриг тосҗ авад, тенд бәәсн цаглань ик дөң болв. Бәәх геринь белдәд, цаглань хотынь өгәд, хурлмудар болн әрүн нань чигн һазрар дахулҗ йовад, эдн йосндан хальмгудт нүдн-амн болв. Олн суврһн өндр уулын ташусар тәвгдсн бәәнә. Эмч Юля келсәр, Хиросима болн Нагасаки балһсдиг американцнр атомн бомбсар уга кеснә хөөн японцнр цуг делкәд 108 суврһ босхх шиидвр авсмн. Японцнрин тосхсн йир сәәхн суврһнд эдн орад, мөргәд һарв.
Бакула ринпочен хүвлһн болсн баахн гелң ода сурчах хурлд одсн йовдл йир тодлгдв. Урднь бәәсн Бакула ринпоче Хальмгт 1989 җилд ирсинь дундын наста улс тодлдг болх. Кезәнк хурлмудт орад, мөргхлә, кесг зун җил әмтн мөргҗ йовсн бәәрнә евәлд күртсн болҗ медгҗәсинь Любовь Сергеевна тодлна. өңгрәд кесг җил болсн экнь генткн зүүднднь орв. Серчкәд Любовь Сергеевна чик йовдл кеҗәхән, хара биш нааран Ладакхур ирсән медв.
Лехас һаря йовад, зууран машин хамхрад, эдн невчк күләвртә бәәв. Эднә хөвәр хол биш кезәнк хурл бәәсинь, тенд хойр зун җил болсн ик көшәст бурхна дүр тодлгдсиг эдн үзв. Афганистанд деермчнр уга кесн бурхдин көшәслә насарн әдл бурхдин көшә үзҗ, теднд зальврх хөв тиигҗ учрв.
Нертә орс зурач В. Верещагин зургтан тодлулсн хурлд чигн күрч хальмгуд мөргв. 1875 җилд Гималайин уулмудт күрәд, Ладакхд ирәд уулмуд дунд бәәсн тер хурлыг зурсн зургнь ода Третьяковск галерейин көрңгд бәәнә. Уулта һазрт ташуһарнь дахад һазр эд-бод кеҗ бәәх көдлмшч улсин бәәдл-җирһллә таньлдад, зәрм уулмудын орасиг залһҗ ки-мөрн олар өлгәтә бәәсинь үзсн хальмгуд олн тодлврта хәрҗ ирв.