Иньгллтиг батлсн байр
08-09-2014, 17:47 | Таңһчин зәңгс
«Пентатоника» фестиваль Хальмгин сойлын җирһлд зөвтә орман олсинь Государственн концертн залд сентябрин 5-д, 6 –д, 7-д, фестивалин концертмүдт ирсн улс медҗ авв. Моңһл келтнрин өдгә цага көгҗмин нарт-делкән фестиваль Элстд зурһадгч кемдән болҗ, Моңһлын, Бурятин, Хальмгин композитормудыг цуглулв.
Сентябрин 7-д фестиваль байрин бәәдлд көдлмшән төгсәв. Сойлын министр Амуланга Учурова келсәр, Фестиваль әрәсән сойлын җирһлд темдгтә орман олҗ, иньгллтин үүлдврән күцәҗәнә. Фестиваль зурһан җил хооран эклҗ үүлдсмн. Тиигхд кесгнь эн керг күцәмҗтә болх гиҗ санҗасн уга. Болв Аркадий Манджиевин седвәр сән йовудта бәәсинь җирһл медүлв. Фестиваль җил ирвәс күч авад, олн дунд темдгтә болв. әрәсән көгҗмин кемҗәнд эн фестиваль һанцхн иим чинртә керг-үүлдвр болҗана.
Фестивалин концертн программд бурятск композитор Б. Дондоковин, хальмг композитормуд Аркадий Манджиевин, Гиляна Манджиеван, моңһл композитормуд Ц. Эрдэнэбатин , Г. Товшинторин, Ш. Олзибаярин көгҗмин үүдәврмүд орв. Эн фестивалин нег ончнь моңл келтнрин нертә көгҗмчнрин үүдәврмүдиг сергәҗ олнд соңсхлһн. Иигәд фестивалин йовудт хальмг түрүн профессиональн композитор П. Чонкушовин,бурятск композитор А. Андреевин, моңһл композитор Б. Шаравин үүдәврмүдиг әмтн оньган өгч соңсв. Фестивалин күндтә гиичнр дунд Петр Чонкушовин аваль Любовь Георгиевна Чонкушова орлцв.
«Пентатоника» шин нердиг чигн олна оньгт тусхана. Моңһлын дууч, нарт-делкән болн Цугәрәсән олн хәләврмүдин лауреат Бадрыл дуулҗ әмтнд сергмҗ үүдәв. Келн-услин оркестрин ах дирижер Савр Катаев көгҗмин түрүн үүдәврләрн олн улсиг таньлдулв. Хальмг домбрин болн симфоническ оркестрин төлә бичсн концерт ик тааслт олв. Домбр цокснь таңһчин ачта артист Арслан Шавгуров. А. Цебековин нертә Государственн хорин дуулсн үүдәврмүдиг ах хормейстер болҗ Наталья Дукманова түрүн болҗ эн тәәз деер белдв. Фестиваль тиим олн шин тоотд хаалһинь секв. Цуг терүнә тускар дарани һарцдан тодрхаһар бичхвидн.
Фестивальд орлцсн цуг композитормудт болн художественн коллективст сойлын министр А. Учурова дипломс болн министерствин Ханлтын бичгүд бәрүлҗ өгв.
Сойлын җилд болҗахинь темдгләд, Амуланг Алексеевна симфоническ оркестрин кесг артистнрт өөдән ачлвринь бәрүлҗ өгв. Хальмг Таңһчин Толһачин зәрлгәр В. Арутюнов, А. Серова, нань чигн артистнр таңһчин ачта артистнрин нериг зүүв. Правительствин Күндллһнә һашгудар чигн кесг артист мөрәлгдв.
Моңһл келтнрин залһлдаг батлсн фестиваль күцәмҗтә болв.