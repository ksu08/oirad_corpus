Элстд кимд гер-бүүр тосхгдх
28-10-2014, 19:30 | Таңһчин зәңгс
Хальмг Таңһч «әрәсән өрк-бүлин төлә гер-бүүр» гидг программ (программа «Жилье для российской семьи») күцәгдх РФ-н субъектсин тоод орв гиҗ Элст балһсна администрацин барин цергллт зәңглҗәнә.
Эн программиг бәәдл-җирһлд тохралһна йовудт онц иргнмүдин төлә кимд-гер бүүр тосххар зуралҗана. Тер тоод хуучн, эвдрсн гермүдт бәәдг хойр болн энүнәс үлү үртә өрк-бүлмүд болн экин капитал авчах эк-эцкнр орхмн. Тер мет дәәнә көлд орад, цергә үүлдвр күцәсн ветеранмуд болн «Гер-бүүрин тосхлтыг делгрүллһнд нилчән күрглһнә тускар» гидг федеральн закаһар (Федеральный закон «О содействии развитию жилищного строительства») гер-бүүр авдг арһта иргнмүд эн программд орлцхмн.
Эн программиг күцәлһнә йовудт 2017 җил күртл «Молодежный» микрорайонд 100 миңһн дөрвлҗн метр бәәрн эдлврт орулхар зуралҗана. Гер-бүүрин нег дөрвлҗн метрнь 30 миңһ шаху арслң күрхмн.
Элст балһсна администрацин гер-бүүр түгәлһнә секторин залач С. Шарлдаеван келсәр, «әрәсән өрк-бүлин төлә гер-бүүр» гидг программ орлцх саната улс эрлһсән экләд орулҗана. Эн программд орлцхар бәәх әмтн мигмр өдр иим хайгар: Элст балһсна Номто Очировин уульнцар 4-ч тойгта герин 2-ч давхрт бәәх 212-ч тойгта кабинетд ирҗ, эрлһән орулҗ чадҗана.
Барт белдснь Маргарита Арзаева