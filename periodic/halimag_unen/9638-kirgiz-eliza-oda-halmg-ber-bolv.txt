Киргиз Элиза ода хальмг бер болв
28-03-2019, 16:41 | Таңһчин зәңгс » Күн болн җирһл
Мана таңһчд олн келн- улс кесг зун җилмүдин туршарт хоорндан ниитәһәр бәәҗ, нег-негндән тулг-түшг болҗ, байр-зовлңган әдлдән хуваҗ, седклән медлцҗ бәәнә.
Ташр олн келн-улсин элчнр үүрлҗ, иньг-амрг болҗ, өркән өндәлһцхәнә. Эн туст Приютна района Первомайский поселкд бәәдг Манжеевихнә баахн өрк-бүлиг зааҗ болхмн. Эн селәнд өсч боссн хальмг Алексей көвүн киргиз күүкн Элиза нег-негндән дуран өгч ханьцсмн. Эднә тууҗнь иим. Алексей Манжеев болн Элиза Аттокурова Москвад япон келн-улсин кафед хамдан көдлҗ йовла. Тиигхдән эдн түрүн болҗ нег-негән үзҗ, өөрхнәр таньлдсн болдг. Көдлмшән арднь орад кедг, шулун-шудрмг Элиза күүкн хамдан көдлҗәсн улсас йилһрдмн. өкәр чирә-зүстә, һольшг авг-бәрцтә, сән заңта Элиза Алексейд таасгдад бәәв. Тер мет цөн үгтә, тиньгр, тогтун авг-бәрцтә көвүнд күүкнә седклнь тусв.
Алексей болн Элиза хамдан көдлҗ, нег-негән дөңнҗ йовла. Эдн амрлһна өдрмүдт сул цагтан Москва балһсиг төгәләд, ончта, һәәхмҗтә ормс хәләхдән дурта билә. Цөөкн җил үүрлҗәһәд, өркән өндәлһх бат шиидвр авсмн.
Хөөннь Алексей Элизаг Хальмгур, төрскн селәнүрн авч ирәд эктәһән, ахнртаһан, эгчтәһән болн элгн-садтаһан таньлдулв. Тиигәд эдн ханьцад, өркән өндәлһв. Элиза саата болхларн, Элстд, хадм эгчиннь өөр бәәһәд үлдв. Таңһчин хотл балһснд көдлмш олҗ чадлго Алексей хәрү Москва балһс орад, тенд цааранднь көдлв. Элиза Элстд бәәһәд түрүн үрән һарһв. Хадм экнь болн хадм эгчнь даңгин өөрнь бәәһәд дөң болцхав. Дәкәд болхла Элизан экнь Элстүр ирәд бас цаг зуур энд бәәһәд, күүкндән нөкд болв. Элиза өнр өрк-бүлд төрсмн, бүлдән ууһн үрн. Тегәд эн бичкнәсн авн эк-эцкдән нөкд болҗ, гериннь көдлмш кедг, дүүнртән нүдн-амн болҗ, эднән хәләҗ йовсмн. Тиигәд кергән сәәнәр күцәдг, йир дааврта күн болҗ өссмн. Школан төгсәснә хөөн арвн нәәмтәдән Элиза әрәсәһүр, Москва балһснд ирҗ, баһ цагасн көдлдг дасчксмн. Альд эс көдлв, олн зүсн лавкст болн кафе-ресторанмудт көдлсн болдг. Тер учрар орс келнь сән, мана орн-нутгт өсч-боссн баһчудас юуһарн чигн йилһрхш, бас тиим әдл авг-бәрцтә, әдл хәләцтә. Тегәд чигн һазадын орн-нутгас, Киргизяс, ирсн болвчн хальмг көвүнд мордад, хоорндан йир сән бәәҗ, нег-негнәннь седкл медлцнә.
Алексей бас өнр-өсклң өрк-бүлд төрсмн. Эврәннь бүлдән отхн үрн. Деерән Джангар, Валерий ахта болн Татьяна эгчтә. Эцкнь Борис Омбекович болн экнь Галина Абшеевна насн-җирһлиннь туршарт Приютна района Первомайский поселкд бәәһәд, энд дөрвн үрән өскҗ-босхҗ, чик сурһмҗ өгч, җирһлин хаалһд орулв. Борис Омбекович Ленинск комсомолын нертә совхозд олн җилд трактористәр көдлҗ, селәнә эдл-ахун халх делгрүллһнд болм тәвцән орулсн болдг. Харм төрхд, 2000-ч җилмүдт Борис Омбекович сәәһән хәәв. Галина Абшеевна баһ цагасн авн эрүл-менд харлһна халхд көдлҗ йовна. Ут турштан Первомайский поселкин ФАП-д 48 җил көдлҗ, өдгә цагт чигн бәәрн улст тусан күргҗ йовна. Галина Абшеевна нег һазра улсин дунд тоомср эзлнә.
Баахн өрк-бүлин эзн күн Алексей авалян, бичкн үрән санад, Москвад көдлҗ, цааранднь бәәҗ болшго болад төрскн һазрурн хәрҗ ирв. Тиигәд эднә бүл Приютна района Первомайский поселкур ирҗ, Алексейин эк-эцкин герт бәәцхәв. Хөөннь Алексейин авһин герт орад салу бәәв. Тер бийнь Элиза баахн бер өдр болһн хадм эк Галина Абшеевнад ирҗ, геринь, хаша-хаацинь ахулад дөң болна. Хадм экнь үкр, һаха, така-шову бәрнә. Бернь үкринь сааһад, малынь асрлһнд нөкд болна.
Хадм эк болн бер хоорндан йир сән бәәнә, йосн эк күүкн хойр әдл бәәцхәнә. Элиза хадм экән, авалиннь ахнриг, эгчиг, элгн-садыг тевчҗ, ик гидгәр күндлнә. Энтн йоста хальмг бер болҗ хүврәд, хальмг улсин авъяс-заңшалмуд бәрхәр зүткнә. Авальтаһан күүкдән дахулад хальмг хурлд одад, мөргүлд орна. Хальмг улсин байрин өдрмүд темдглнә, зул өргнә, хальмг цә чанна, боорцг кенә, хотар дееҗ бәрнә. Тер мет Элиза хальмг үгмүд тодлад, авалиннь төрскн кел дасх саната. Баахн бер хот кехдән эвтә. Энүнә болһсн хотнь әмтәхн, амтта, сенр хот кеҗ, өрк-бүлән, өөрхн улсан тоохдан дурта.
Ик чигн Москва балһснд баһ цагасн авн бәәһәд дасчксн күүкнд экн авгтан хальмг һазр таасгдсн уга. Даңгин хүүрә салькн үләнә, тоосн-шора бүргнә, ямаран һазрв гиҗ ухалдг билә. Ода тиигәд сандган мартчкв. өдгә цагт хальмг һазрла йосндан иҗлдәд одсн бәәнә. Ташр өөрнь дурта, итклтә авальнь, эңкр күүкднь бәәхлә, нань юн кергтә? Хөв-кишг гиснтн эн! Элиза болн Алексей ут җирһлин хаалһар хамдан йовҗ, алтн болсн хойр үрән өскҗ босхҗана. Анжелика күүкнь дөнтә, Альберт көвүнь хө мөстә. үрднь өкәр, йир керсү болҗ өсчәнә. Элиза гертән бәәһәд, күүкдән хәләҗәнә. Алексей бәәрн эдл-ахуд механизаторар көдлҗәнә. Алексей көдлмшәсн ирхлә, эднә ниитә өрк-бүл ширә эргәд сууһад, хотан эдләд, өдр яһҗ давсна тускар күүнднә.
Маргарита АРЗАЕВА