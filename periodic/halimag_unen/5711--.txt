Ноһан Дәркин евәлд багтв
11-05-2017, 10:52 
Май сарин нег шинәс авн Бурхн Багшин Алтн сүмд ирдг улсин то холванд икдв. Энд Ноһан Дәркин мандл эклҗ тосхгдсн билә. Энткгин һазрас Дрепунг Гоманг хурлас ирсн гелңгүдин делегац шаҗна ик чинртә болн әрүн
үүлдвриг күцәв. Хальмгин шаҗн лам Тэло Тулку ринпочен үрврәр әрәсәд ирсн гелңгүд бурхн-шаҗнд шүтдг улс бәәдг республикүдәр болн балһсдар йовҗ, шаҗна номиг тархаҗ, шаҗна гүн учр-утхиг мандлын болн нань чигн йосрхлын дөңгәр үзүлҗ йовна.
Мадн урднь зәңглсәр, Дрепунг Гоманг хурлын гелңгүд Хальмгт апрель сарин 24-д ирәд, Яшкуль селәнд Манла бурхна мандл тосхад, шаҗна кесг керг-үүлдвр күцәҗ, әмтнд ик дөң-тус болв.
Май сарин нег шинәс авн Элстд Бурхн Багшин Алтн сүмд Ноһан Дәркин мандл тосхад, тавн хонгтан хальмгуд дунд ик күндтә эн бурхна сәәхн бәәшң босхв. Май сарин нег шинд мандл тосхлһн эклхд Дала ламин гегәнә күндтә элч, Хальмгин шаҗн лам Тэло Тулку ринпоче болн Дрепунг Гоманг хурлын делегациг толһалҗ ирсн гевш лхарамб Джампа Дондул ирсн улст
йөрәлин үг келҗ, мандл тосхлһна ик чинринь медүлсн билә. Мандл тосхлһна йовудт "Ом - таре - ту- таре - туре - сууха" гиһәд ном умшад бәәхлә, Ноһан Дәркин евәлд күртәд бәәхмн болҗана гиҗ келгдсмн. Ноһан Дәркин гегән - әм авргч, әмдрл делдгч, зовлң-зөвүрәс харсҗ авдг, цуг харш тоотыг уурулдг бурхн болдгнь кезәнәс авн бәәһә юмн. Өр-өвч седкл зүүлһдг, амулң-менд җирһл заядг бурхна хәәрнд күртнә гисн ик кишг болҗана. Тегәд майин нег шинәс авн май сарин долан күртл хурлд ирдг улсин то тасрлго бәәв. Өрүни номд орад, мандл яһҗ тосхгдҗахинь һәәхәд, зальврад, әмтнә седклнь сергҗ, таварн гер талан хәрҗәв. Асхн болһн хурлын конференц-залд гевш лхарамб Джампа Дондул лекц умшҗ, номин цәәлһвр өгчәв. Мандл тосхлһн гисн ик әрүн керг-үүлдвр болҗана. Мандл тосхгдҗах тавн хонгин туршарт терүнд цуг бурхд залрҗ ирәд, шаҗна хәәрнд әмтн оларн күрттхә, гиҗ сәәхн бәәшңд бәәршдмн. Цуг тер тавн хонгин туршарт әмтнд Гегәрлтин хаалһ зааҗ, евәлән делдҗ өөрнь бәәсн бурхд цагнь ирәд, мандл цуцлгдх кемлә, гелңгүд шишлң ном умшҗ, йосрхл
күцәхлә, хәрү сансрин ик делкәһүрн залрҗ һарна. Гелңгүд теднә зөвиг сурҗ ном умшсна
хөөн тиигәд Ноһан Дәркин мандл экләд цуцгдв. Дорд үзгин талас экләд, өңгтә элснәс боссн сәәхн бәәшң тиигҗ хурагдв. Эн йосрхлыг һардсн гелң нег атхм элсиг авад, бичкн шишлң ааһд тәвв. Тиигәд дөрвн үзг болһнас зөв эргәд, шаҗна эн үүлдвр күцәгдснә хөөн мандл цуцгдв. Нарта орчлңд юн чигн юмн нег кевәр бәәдгог, мөңк юмн угаг медүлҗәх шаҗна һол учр-утхиг иләр үзүлҗәх сәәхн болн ик әрүн эн үүлдвр тиигҗ төгснә. Болв бурхд тавн хонгтан евәлән делдҗ бәәсн бәәшңгин элсн тер ик күчинь геедмн биш. Евәлтә элснд күртсн улс цугтан зальврҗ, амр-төвкнүн седклтә бәәв.
Эн җил Хальмгин Цутхлң хурлд түрүн болҗ тосхгдсн Ноһан Дәркин гегәнә мандл ода тууҗ болҗ одв. Болв терүнә аһу ик күчнь таңһчин әмтиг евәлин ик хааһул мет цуг му тоотас, теңгрин аюлас харсҗ йовхмн. Хальмгин шаҗн ламин үрврәр ирсн Дрепунг Гоманг хурлын гелңгүд тиим ик чинртә оюни болн шаҗна керг күцәв.
Май сарин 13 күртл эн хурлын гелңгүд Аһш балһснд Төвдин өдрмүдт орлцҗ, Манла бурхна мандл тосхҗ, шаҗна нань чигн керг-үүлдвр күцәжәнә. Тендәсн Гималайин уулмудас ирсн гелңгүд Шарту балһснд одхмн, тенд бас шаҗна кесг керг-үүлдвр күцәхмн.

ҖИРһЛИН Кермн