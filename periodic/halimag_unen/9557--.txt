Хальмг университетд политологудыг сурһхмн
22-12-2018, 15:50 
Одахн, декабрин 18-д, Хальмг госуниверситетд тууҗин номин доктор, профессор, Ломоносовин нертә МГУ-н политологическ факультетин декан Андрей Шутовла харһлт болв. Тер мет эн факультетин социальн-политическ сурһалин тууҗин кафедрин һардач, тууҗин номин доктор Александр Ширинянц күүндврт тоолврарн хувалцв. Эн керг-үүлдврт Хальмг ГУ-н факультетмүдин һардачнр,багшнр, аспирантнр болн оютнр орлцв.
Харһлтын өмн күндтә гиичнр Хальмг университетин общежитьсиг, лабораторьмудыг хәләһәд, һазадын орна болн мана орн-нутгин талдан регионас ирсн оютнрла харһҗ күүндв. Дәкәд нүр үгән профессор Андрей Шутов келҗ, энүнд Хальмг университетд гиичллһн ик таасмҗта болна гиҗ эн темдглв. Урднь профессор апрель сарла бамб цецгин фестивальд ирҗ Хальмг ГУ-н һәәхүл хәләҗ, багшнрла болн оютнрла күүндсмн, ода хойрдад ирҗәх кем болҗана.
- Хальмг ГУ-д ни-негн, олзта-орутаһар көдлдг коллектив үзүв, эдн эврә лидертә, стратегическ делгрлтин дигтә-дарата зура эднд бәәнә, залврин хамгин шин эв-арһиг эдн эврәннь үүлдвртән олзлна. Тегәд тана университетлә көдлхдән белн бәәнәв, яһад гихлә тадн сән ашт күрхин төлә хамцу кевәр көдлҗ чаднат, - гиҗ профессор Шутов күүндврән эклв.
һазадын орна оютнрла күүндсн йовдл энүнд бас цань угаһар таасгдв. Яһад гихлә эдн бас цугтан бәәдл-җирһлән зурална, иргчдән ю кехән, ямаран күслд күрхән меднә. Медрлән гүүдүләд, цааранднь әрәсән иргн болад, Хальмг ГУ-д көдлхәр седҗәнә. Эдн цугтан билгтә, медрлтә баһчуд. Урднь тиим ухата оютнриг Америкин университетмүд бий талан уңһаһад, эврәннь һазртан үлдәһәд йовсмн. 1990-ч җилмүдт МГУ-н механикин болн математикин, химийин, биологийин бүкл школмудын нертә номтнриг болн билгтә баһчудыг Америкин Стэнфорд, Гарвард болн нань чигн университетмүдт орулҗ авсмн.
Ода болхла Хальмг университет тиим политикиг күцәҗәнә, тернь йир сән. Талдан университетмүдт тиим юмн уга. Тер тана җисәнә болн сән дамшлтын тускар би әрәсән Президентин администрацд болн ах сурһулин министерствд келҗ өгнәв. Тана баһчуд ямаран күслдән күрхәр бәәхән меднә, хотл балһснд болхла җилвтә олн тоот бәәнә, тедн иргчин туск ухан-тоолврас хаҗилһнә. Тегәд тана тогтурта җирһл илвтә туульла әдл юмн болҗана.
Эн күүндврт ректор Бадм Салаев орлцад, Хальмг ГУ-д җил болһн шин эрдм, шин специальность секгднә, гиҗ темдглв. үлгүрнь, одахн "Нарт-делкән хәрлцән", "техносферин әәмшг уга бәәдл" болн нань чигн зөрүллт секгдлә. Удл уга, 2020-2021 җилмүдт "политологий" гидг эрдмәр медрл авч болхмн гиҗ заав.
- Бидн эн халхар МГУ-н политологин факультетлә өргәр нөкцлтҗ чадхвидн, хамгин түрүнд номин кадрмуд белдлһнә болн диссертацс харслһна төрәр, - гиҗ Бадм Катинович немҗ келв.
- Политологий гиснтн өдгә цагин ном, яһад гихлә олн зүсн шин тоотыг йоснд цәәлһҗ өгнә, йосн болхла күцәмҗ бәрхин төлә обществәс түргәр делгрх зөвтә.
Тегәд политологин теорийин ул мадна төлә ик чинр зүүнә. Политикин туск номин халхар ода дүңцүлгч шинҗллт келһн, этнополитик ода ик чинр зүүҗәнә. Иим ном даслһнд Хальмг ГУ-д мана номтнр ик дөңгән күргҗ чадҗана. Тадн бәәдг Каспийск регионд геополитикин кесг нәрн төр бәәнә. Одахн МГУ-д Тегерана университетин 5 профессор ирлә, эдн Каспийск регионар соньмсҗана. Тегәд Элстд Тегерана университетлә хамдан эн төрәр нарт-делкән конференц кеҗ болҗана,- гиҗ Андрей Юрьевич селвгән орулв.
Харһлтын чилгчәр профессор Андрей Шутовд Хальмг госуниверситетин күндтә профессорин цол зүүлһгдәд ирлцңгү диплом болн мантий, махла бәрүлҗ өггдв. Тиим кевәр политологий номин шинҗллтд МГУ-н профессорин орулсн ик тәвцнь өөдәнәр үнлгдв.

ТүРВәН һуна