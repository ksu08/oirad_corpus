Виктор Дорджиевин һәәхүл
13-11-2018, 09:35 
Н. Пальмовин нертә Келн-улсин музейд Хальмг Таңһчин ачта зурач Виктор Дорджиевин һәәхүл секгдв. Урн һарин дүрслүлгч искусствин сән эрдмч болдг Виктор Дорджиевин үүдәврмүдиг олн хәләһәчнр сән меднә. Кесг һәәхүлд Виктор Исаевичин урн һарар кегдсн олн кегдл күцәмҗтә кевәр үзүлгднә.
Виктор Дорджиев цагтан Абрамцевск художественн училищ төгсәсмн. 1985 җиләс авн әрәсән зурачнрин Ниицәнд баһ наста зурач орсмн. Таңһчин, региональн, Цугәрәсән, нарт-делкән һәәхүлмүдт энүнә үүдәврмүд даңгин зөвтә орман олна. Иигәд, 2008 җилд В.Дорджиевин үүдәврмүд Татарстанд болсн өдгә цага искусствин нарт-делкән арт-симпозиумд үзүлгдлә. "Крутушка" гидг нарт-делкән этническ фестивальд чигн хальмг зурачин үүдәврмүд темдглгдсн билә. Виктор Исаевич таңһчин "Улан зала" мөрән лауреатин нер зүүнә.
Урн һарин дүрслүлгч искусствд ода мана таңһчд эн эрдмч хамгин темдгтә зурач болҗана. Энүнә үүдәврмүдиг әмтн сән меднә, кесн кегдлмүдинь дуртаһар хулдҗ авна. Тегәд ода көдлҗәх һәәхүлд әмтн урднь эн эрдмч кесн тоотыг үзсн деерән шин олн кегдлмүдләнь таньлдҗана. Яснд сиилвр һарһҗ үүлддг кезәнк зурачнрин эрдмиг Виктор Исаевич цааранднь делгрүлҗәнә. Ховр болн нань чигн ик аңгудын ясиг көдлмштән эрдмч олзлна. Ямаран нег яснас олн зүсн бичкн кегдлмүд эвтә һарарн зорад, тегшләд, нәәһинь олҗ кенә. "Цаһан аав", "Зая- Пандита", "Җомба", "Хальмг бөк бәрлдән", нань чигн энүнә урн һарар кегдсн дүрмүд әмтнә оньгиг даңгин авлна. Ясиг зорад, керчәд, хальмг шатр кеснь йир әвртә көдлмш болҗана. Хальмг улсин кезәнк эрдмин сән тоотыг зурач үүдәврмүдтән орулдгнь үүдәврмүдин чинринь улм өөдлүлнә.
Иигәд Виктор Исаевич яснас кегдлмүд келһнә эрдмән улм янзлулад, Хальмгин дүрслүлгч искусствин ончлгч нег өөдән янз болҗахинь медүлҗ чадв. Сүл цагт Виктор Исаевич олна үүлдврт шунҗ орлцад, әрәсән зурачнрин Ниицәнә Хальмг региональн әңгиг толһалҗана.