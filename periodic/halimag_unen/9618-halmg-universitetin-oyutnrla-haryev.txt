Хальмг университетин оютнрла харһв
15-03-2019, 18:08 | Таңһчин зәңгс » Сурһуль-эрдм
Китдин Хэбэй провинцәс ирсн күндтә гиичнр Хальмг госуниверситетин үүлдврлә, оютнрин җирһллә таньлдад, йилһән сән сурдг оютна общежитьлә таньлдв, тренажерин зал одҗ хәләв. Эднд Хальмг ГУ-д сурдг һазадын орна оютнр, тер тоод Монһлас, Афганистанас, Китдин Хайнань, Ланьчҗоу провинцсәс, Казахстанас, Бенинәс ирсн баһчуд эврәннь стаҗировкин тускар келҗ өгв. 3 сардан орс кел дассна хөөн эдн му биш күцәмҗ бәрҗ сәәнәр келдг болв.
Күндтә гиичнр һоллгчдан китд медицинә халхар үүлдҗәнә, шишлң университетмүдт эдн специалистнриг белднә, эн төрәр чигн Хальмг ГУ-ла нөкцлтхәр бәәнә. Энүнә тускар тодрха күүндвр институтдт болв. Түрүләд Хальмг университетин нарт-делкән үүлдврин тускар ректор Бадм Салаев келҗ өгв.
Дәкәд профессормудын нерн деерәс Аркадий Натыров келҗ, Китдин вузмудла, тер тоод Хэбэй провинцин университетмүдлә бәрдг залһлдан өргҗәд йовтха гиҗ йөрәв. Дарунь Китдин делегацин толһач Чэн Лэй үг келҗ эдн Хальмг ГУ-д ирсндән ик байрта бәәнә гиҗ темдглв. Университетин һардвр болн Конфуцийин институт сәәнәр нөкцлтҗәх йовдл мадниг бас урмдулҗана. Энд һазадын орна кесг оютнр сурчах йовдл мадниг өврүлв, Китдин вузмудла тадн сән нөкцлт бүрдәсн йовдл бас ик өврмҗтә. Тиим кевәр мана сойлын болн нань чигн халхин хәрлцән өргҗәд йовхнь сән. Хэбэйд иртн гиҗ Хальмг ГУ –н һардвриг болн багшнрт үрвр кеҗәнәв гиҗ күндтә гиич товчлв.
Цааранднь Китдәс дамшуллһнд ирсн оютнр Хальмг ГУ-д орс кел яһҗ дасчахан келҗ өгв. Тер мет стажировкд Китдин вузмудт одсн Хальмг оютнр седклән медүлв. Харһлтын чилгчәр Хальмг ГУ-н ректор Бадм Салаев болн Хэбэй провинцин делегацин толһач Чэн Лэй белгәрн сольлцҗ хойр халхин нөкцлт цааранднь делгрәд йовтха гиҗ йөрәв.
Хальмг ГУ-н хөөн таңһчин правительствин Герт министерствин болн ведомствин элчнрин болн китд делегацин харһлт болв. Терүнә чилгчәр Чэн Лэй ашлгч үгән келҗ Хальмг Таңһч болн Хэбэй провинцин хоорндк нөкцлт цаарандь делгрәд бәәх гиҗ ицгтә бәәнәвидн гиҗ темдглв.
Мана гиичллһнә тускар тодрхаһар таңһчин әмтнд зәңглснд бидн СМИ-н элчнрт бас ханлтан өргҗәнәвидн. Хальмг ГУ-д фармаций дасчах оютнр Хэбэйд стажировкд ирхин тускар күүндләвидн, эн туст күчр-күнд һаршго, тер мет талдан чигн номин халхар Хальмг университетин оютнр мана провинцд медрлән гүүдүлҗ чадҗана. Хальмг Таңһчин әмтн мадниг байртаһар тосв, мана хамцу көдлмш йовудта болтха гиҗ күндтә гиич йөрәв.
җААХАН һуна