Москва балһснд марһлдв
01-10-2014, 10:15 | Таңһчин зәңгс
Одахн Москва балһснд медәтнрин сән өдрт нерәдҗ «4-й чемпионат по компьютерному многоборью среди ветеранов и пенсионеров» гидг Цугәрәсән марһан болв. Эн керг-үүлдврт Хальмг Таңһчас хойр күн орлцв, эннь «Красный крест» ниицәнә һардач Валентина Будеева болн Ик Буурла района бәәрн күн Александр Бей. өдгә цагт эдн гертән ирсн бәәнә, тегәд ямаран кевәр марһан давсинь маднд Валентина Михайловна Будеева тодрхаһар келҗ өгв.
Энүнә келсәр, марһан Москва балһсна Плехановин нертә университетд хойр өдртән болв. Ут тоодан 59 регионас медәтнр ирҗ, компьютер яһҗ олзлдган үзүлҗ марһлдв.
Байрта керг-үүлдвриг нер туурсн артистк Илона Бронивицкая һардҗ давулв. әрәсән Федерацин күч-көлснә болн социальн харслтын министр Максим Топилин марһаг секҗ, өөрдҗ йовх медәтнрин сән өдрлә йөрәҗ, өдгә цагт ээҗ-аавнр чигн компьютер өргәр олзлх зөвтә, тегәд эндр хамгин сәәнәр эн шин эв-арһ олзлдг медәтнриг шүүҗ авхвидн гиҗ байртаһар келв. Эннь медәтнрт бас ик урмд өгәд байрин бәәдлд марһан давулгдв. Эн өдр нер туурсн артистнр эврәннь билг-эрдмән үзүлҗ медәтнриг байрлулв.
Хойр өдрин туршарт компьютер яһҗ олзлҗ көдлҗәхин тускар медәтнр тодрхаһар цәәлһҗ хоорндан марһлдв. Марһанд РФ-н пенсионн Саңгин, РФ-н пенсионермүдин Саңгин гешүд, нань чигн һардачнр олар орлцҗ регионмудт медәтнр яһҗ бәәдгин тускар соньмсв. Марһана ашар түүн орм Астраханск областин медәтнр эзлв, хойрдгчнь Москван элчнр болв. Мадн чигн эн марһанд орлцсндан бийән хөвтә улст тоолҗанавидн. Талдан балһсдт медәтнр яһҗ бәәхинь медҗ аввидн. Хойрдгч өдртнь Москва балһс һәәхҗ, цаган соньн кевәр давулвидн.
Харм төрхд, иим компьютерн марһанд мана таңһчин пенсионермүд түрүн болҗ орлцҗана, тегәд невчкн күнд болв. Зуг иргчдән марһанд орлцх медәтнрлә эврәннь дамшлтарн хувалцх санатавидн гиҗ Валентина Михайловна келнә.
Эн җил хотл балһсна кесг медәтнр «Бабушка-дедушка- Он лайн» гидг компьютерн курс төгсәҗ, хату цаас авсмн. Ода тедн талдан балһсдт бәәх ачнр-зеенртәһән Интернетәр дамҗад, скайпар күүнднә. Эннь иир сән гиҗ тоолҗанав. Келхд, иим курс цөөкн регионд бүрдәгдсн бәәҗ. Мана һардвр, тер тоод таңһчин социальн делгрлтин, күч-көлснә болн әмтиг көдлмшәр теткдг министерств, иим шишлң күрсмуд бүрдәснь йир сән йовдл гиҗ тоолҗанав. Эннь икт уста болҗана.
Тегәд дарук җилд иим марһанд орлцҗ, таңһчин нер харсхар бәәх медәтнр оданас авн белдх зөвтә, әәх юмн уга, - гиҗ Валентина Михайловна ухан-тоолврарн хувалцҗ, цуг медәтнриг сән өдрләнь йөрәҗәнә.
Жанна Кекеева
Зургт: В.Будеева Москва балһснд