Көгҗмин шин альбом һарв
17-12-2019, 09:46 | Таңһчин зәңгс » Сойл
Хальмгт олн зүсн көгҗм делгрлт авчахин тускар бидн «Калмыкия» РИА-д болсн брифингд орлцад медвидн. өдгә цага көгҗм татдг, эн халхар үүдәврмүд бичдг баһчудыг әрәсән көгҗмин аһуд меддгнь чигн сән зәңг болв. «Sommerset» гидг көгҗмин багин һардач Руслан Дуляев болн эн багин дууч Ангира Дорджиева журналистнрт шин альбом һарһснаннь тускар келҗ өгв.
Руслан Дуляевин келсәр, шин альбомд нәәмн дун болн хойр композиц орв. Тер комозицин негнь А.Свешниковин нертә государственн академическ орс хорин солистк Гиляна Дорджиевала хамдан көгҗмчнр бичсмн. Дәкн нег композицднь Санкт-Петербургас дууч Мария Любичева орлцв. Ангира Дорджиева эн альбомин тускар келхләрн терүг цифрин форматд белдсн төләд көгҗмин цуг каналмудар, социальн сетьд чигн соңсҗ болхмн.
Эн җил өдгә цага көгҗмин баг «Союз мюзикл» гидг көгҗмин ик компаньла бооца кеһәд, эн альбом һарсмн. Руслан Дуляевин тоолврар, эн йовдл көгҗмин халхар Цугәрәсән кемҗәнд һарх, шин үүдәврмүдән үзүлдг бәәрнтә болх арһ өгчәнә. Ода нер һарсн ик фирмин нерн деерәс олн фестивальд болн керг-үүлвдрт орлцх таал учрҗана.
Көгҗмин эн баг инди көгҗм татна. Эднә үүдәгч зурань йир ик. Иргчдән эдн фестивальмудт орлцх саната. Ода болхла, энтн альбоман олнд медүлхәр Москва, Санкт-Петербург болн нань чигн балһсдар йовҗ, көгҗмән концертсин дөңгәр үзүлхмн. Эн багин дуудар болн көгҗмәр һурвн видеоклип бәәнә. Түрүн видеоклипиг цокҗ авхд Элла Манжеева дөң болҗ белдсмн. Хойрдгч видеоклипиг Руслан Дуляев бийнь цокҗ авсмн. Санкт-Петербург балһсна зәрм ормс, тер тоод Виктор Цой бәәсн бәәрн нань чигн ормс терүнд орснь олн үлсиг соньмсана. һурвдгч клипнь Ангира болн Руслан хамдан белдҗ, олна оньгт тусхасмн.
Эндрк эн баг инди көгҗм татна. Элстд болхла, өдгә цага көгҗмин олн зүсн халхар көгҗм делгрҗәнә. Билгтә олн баһчуд олн зүсн арһар эрдмән олнд медүлх саната бәәнә. Зуг цуг эднд көгҗмән олнд медүлдг бәәрн уга. Көгҗмин делгрлтд шин түлкц өгх эн төриг халһх цаг ирснә тускар Руслан Дуляев келв. Эн өдрмүдт «Ойраты» театрин ул деер бүрдәгдсн көгҗмин хальмг түрүн лабораторь чигн ик туста болҗана.
Соньн иим баг Элстд бәәнә. Эднә көгҗмиг әрәсән көгҗмчнр сән меднә.
җИРһЛИН Кермн