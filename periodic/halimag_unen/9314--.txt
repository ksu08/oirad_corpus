Эмчнр мергҗлтән өөдлүлв
24-11-2018, 14:53 
Давсн долан хонгт таңһчин эмчнр "Эрүл-менд харлһнд телемедицин олзллһн" гидг төрәр дистанционн эв-арһар мергҗлтән өөдлүлв. Эн керг-үүлдвриг әрәсән эрүл-менд харлһна министерствин профилактическ медицинә келн-улсин медицинск шинҗллһнә Цутхлң бүрдәҗ давулв.
П.Жемчуевин нертә таңһчин больницин улд болсн керг-үүлдврт 110 эмч орлцв. Эдн телемедицинә технологий олзллһна, нарт-делкән болн федеральн кемҗәнд медицинск дөң күрглһиг нормативн-зөвин кемҗәнд дигллһнә болн нань чигн төрмүдәр мергҗлтән өөдлүлв.
Хальмг Таңһчин эрүл-менд харлһна министр Юрий Кикеновин темдглсәр, 2019 җилд "Ростелеком" ПАО таңһчд бәәдг фельдшерск болн фельдшерск-акушерск пунктст оптико-волоконн залһлда орулхмн. Эн җилин чилгч күртл болхла эмчнрин амбулаторьт болн олна дамшлтын эмчнрин офисмуд сән чинртә интернетар теткгдхмн. Тегәд телемедицинә эв-арһс олзллһна чинр өөдлхнь маһд уга.