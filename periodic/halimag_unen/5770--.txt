Хальмг Таңһчин частрин түүрвәч Шугран Верад шин патьр белглв
17-05-2017, 10:57 
Өцклдүр Хальмг Таңһчин Толһач Алексей Орлов нер туурсн шүлгч Шугран Верад шин патьрин түлкүр бәрүлҗ өгв. Вера Киргуевна болхла өдгә цагин алдршсн хальмг бичәчнрин негнь. Билгт олн җилин туршт сәәхн, седкл авлм шүлгүдән бичҗ, умшачнран байрлулҗ йовна. Энүнә үүдәлтиг таңһчин күн болһн сән меднә гихлә өгҗәллһн биш гив чигн үүдәврмүдиннь дунд хамгин ончта болдгнь - Хальмгин частр.
Вера Киргуевна шин тосхгдҗах герт патьр хулдҗ авхар мөңгән өгчкәд, меклгдсн кесг әмтнлә хамдан зовлң эдлҗ йовла. Тиим эвго юмн учрсмн. Тер эндүг Алексей Орлов чиклҗ, мана частриг зокъялҗ бичсн ач иктә Вера Киргуевнад 84 дөрвлҗн метр аһута, хойр хората патьрин түлкүр өгч үнн-чик йовдл һарһсмн.
"Күндтә Вера Киргуевна, би таниг йөрәҗәнәв. Та шин патьр удан күләситн меднәв. Тер учрар танд эн түлкүр бәрүлҗ өгчәх учрар икәр байрлҗанав. Мана утх-зокъялд, сойлд ик гидг тәвцән орулсн күн болҗанат. Тегәд тана ач-тусиг бидн өөдәнәр үнлҗәнәвидн", - гиҗ Алексей Орлов келв.
Вера Шуграева шин патьрин түлкүр авч, теңкән уга байрлҗ, таңһчин Толһач Алексей Орловд болн эн гериг бәрсн компаня ахлач Александр Бамбушевд шүлгән умшҗ, бүлән үгән келҗ, ик ханлтан өргв.
"Хальмг Таңһч нанд сурһуль, бийән үзүлх арһ болн цол өгв. Ода болхла төрскн һазртан би шин сәәхн патьр авв. Мини эргнд иим әрүн седклтә әмтн эс бәәсн болхла би яах биләв. Тегәд нанд патьр авхд нөкд болсн цуг әмтнд ханлтан өргҗ хөв-кишг дурдҗанав", - гиҗ Вера Киргуевна байрлад келв.

МАНҖИН Санл
Б.Оконовин цоксн зург