Күн цааҗллһна кемд
23-10-2019, 10:00 | Таңһчин зәңгс » Сойл
А. Амур-Санана нертә Келн-улсин библиотек умшачнр дунд олн зүсн керг-үүлдвр күцәнә. Дегтрин көрңд ирдг улсин насна болн медрлин кемҗәһинь тоод авч, үүлдвртән орлцулна. Багшнрин мергҗлт өөдлүллһнә Хальмг институтла хамцу үүлдәд, селәнәс ирсн багшнриг библиотекд тосҗ авч умшачнрин конференцд, соньн харһлтд, эс гиҗ чинртә нег төрәр болҗах күүндврт орлцулна. Иигәд институт болн библиотек багшнриг сойлын болн олна җирһлин халхд болҗах йовдлмудла таньлдулна.
Октябрин 16-д библиотекд умшачнрин дарани конференц болв. әмтн оларн цааҗллһнла харһсн цагт күн болһн ямаран седклтә болн ухата бәәсинь үзүлҗәх дегтрмүдин тускар күүндвр болв. Сүл цагт барас һарсн тодлврин дегтрмүдлә умшачнриг таньлдулад, библиотекин көдләчнр тиим дегтрмүд дунд хальмг түүрвәчнрин дегтр цөн бишинь заав.
Цааҗллһна болн кесг тоотнь нуугдҗ, җирһлд орман эс олсн йовдлмудын тускар күн болһн чееҗдән ямаран ухата бәәсинь медхд сүл цагт барас һарсн дегтрмүд медүлҗәхин тускар умшлһна цутхлңгин һардач Зоя Наранова, Евгения Решетникова болн библиотекин нань чигн көдләчнр ирсн улсла конференцд тодрха күүндвр кев.
Ася Нахимовскаян «С верой, надеждой, любовью» гидг дегтрин, уданд тагчг бәәҗ келхәр, олнд медүлхәр седсн экиннь тодлвр умшхд амр биш. Александр Чудаковин «Ложится мгла на темные ступени» гидг дегтрт тууҗин үнн йовдлыг үзүлсәрн седкл авлна. Дәкәд болхла бичсн күүнә ухан-тоолвр иләрн үзүлгдсәрн чееҗд орад тодлгдад бәәнә. «Подстрочник» гидг дегтртән Л. Лунгина арвн негн җилдән кесн бичмр тодлвран барлснь ик чинртә йовдл болсмн. Күүнә тодлвр тиим болдгнь умшсн улсиг сүркә үнн бәәдләрн авлсмн. Иим нертә кино чигн цокҗ авгдсмн.
Тодлврин эн дегтрмүдин тускар экләд, цааранднь зурач Цебек Адучиев бичсн «Вблизи рассвета» гидг дегтрин тускар күүндвр болв. Түүрвәч бийнь үг келҗ, җирһлднь учрсн соньн харһлтсин тускар умшачнрт келҗ өгв. Эрнст Неизвестный, Михаил Шемякин, нань чигн зурачнрла харһсинь умшхд соньн. Дала ламин гегәнд Хальмгин туск зурган белглхд болсн харһлтын туск тодлврарн умшачнрла хувалцв.
К. Кинзеева, О. Цебекова-Дорджиева, Г. Уланова, Р. Ганджгаева болн нань чигн улс күүндврт орлцҗ, ухан-тоолврарн хувалцв. Хальмгин ачта багш Г. Уланован келсәр, тууврт йовхд бичкн күүкд бәәсн әмтн ода насна ик зууһинь авсна хөөн тер цагиг тодлҗ бичҗәхнь оньгт авх кергтә. Түрүн авгтан бичгдҗәсн дегтрмүдт түрү-зүдү, әмтнә зовлң ик зуудан түрүн нүүрт һарчасн эн саамд болхла бичкн күүнә седкл хаҗр йовдлла эс эвцлдсн бийнь тиим амр биш бәәдлд сәәнәр сурч, үүрмүдәсн ард үлдлго, мел уралан зүткәд йовснь үзүлгдҗәнә. Тиим үнн - седклин зүткмҗәрн үүрмүд дундан, селәнә улс дунд чикәр үнлгдҗ йовснь, хөөннь үүрмүд болад, теднә хар уга дөңгәр чееҗин зовлң невчк баһрсинь медҗ болхмн. Хальмг улс юунд чигн даргддго урмдтаһинь Адучиевин тодлврас чигн иләр үзсән умшачнр темдглҗ келв.
Пятигорскд бәәх литературовед Татьяна Булгакова Цебек Адучиевин дегтрин тускар иигҗ бичҗ. «Тана дегтр бүкл келн-әмтнә тууҗиг тедү дүңгә күццднь бичснтн кино хәләҗәх мет умшгдна. Зурач болҗах төләдән та тер тууҗин йовдл болһниг тер дарунь кинод буулһҗ болхар диглҗ бичсн бәәнәт». Ода Францд литературн форумд орлцҗах Татьяна Бадакова чигн Цебек Манджиевичин дегтрин туск тоолвран илгәҗ. үнн- седкләсн бичсн тодлврин чинринь темдгләд, Татьяна Ивановна нег йовдлд оньган тусхав. Зөв угаһар учрсн нег цүүгәнә хөөн терзин өөр араһан зууҗах көвүн «юуни төлә, яһад иим бәәдлд бидн туссмб» гиҗ ухалҗасинь, тер зовлңгта сурврмуд җирһлин туршарт амр өглго бәәхинь темдглсинь чинртә гих кергтә. Эн һашута сурврмуд ода чигн тууврин зөвүриг мартад уга әмтнә седклиг хорсаһад бәәнә. Цебек Адучиев болн нань чигн бичәчнр тер сурврмудт хәрү өгхәр эн төриг оньгасн һарһҗахш.
җИРһЛИН Кермн