Приютна района күндтә иргн болв
27-01-2018, 09:58 
Байриг "Бамб цецг" ду-бииһин ансамблин солистк Диана Босхомджиева ут дууһар эклв. Дарунь сойлын болн туризмин министрин дарук Николай Санджиев шүлгчин үүдәлтинь шинҗллһнә төрәр илдкл кев. Хөөннь таңһчин Улсин Хуралын Ахлач А.Козачко цаһан седкләсн шүлгчиг йөрәҗ, таңһчин Толһачин болн Улсин Хуралын Йөрәлин бичгүд умшҗ, ачлвр бәрүлҗ өгв. Орн-нутгин Хүүвин депутатнр М.Мукабенова болн Б.Адучиев бас Йөрәлин бичгүдән илгәсмн. Тер мет министерствсин, ведомствсин, олна ниицәсин элчнр Владимир Дорджиевичд йөрәлин үгән нерәдв. Хальмг университетин ректор Бадм Салаев йөрәхләрн, Владимир Нуровин "Цаһан сахлта көгшә" гидг романиг барас һарһлһнд нөкд болхвидн гисн байрта зәңг келв. Шүлгчин нег һазра әмтн чигн олар ирв. Приютна РМО-н толһач Иван Кравченко Владимир Нуровиг халунар йөрәҗ, \u201cПриютна района күндтә иргн\u201d гидг нер зүүлһв. Владимир Дорджиевичин үүдәлт - урн билгин ик гидг байн зөөр, энүнә шүлгүдәр әмтн омг авч, байр-бахмҗ кенә гив.
Керг-үүлдврин йовудт А.Кичиковин нер зүүҗәх Келн-улсин гимназин, бичкдүдин искусствин 2-ч тойгта школын сурһульчнр, П.Чонкушовин нертә искусствин колледжин оютнр сәәхн хальмг келәр болн орс келәр чигн Нуура Владимирин шүлгүдинь умшад, чикнә хуҗр хаңһав. Хальмг Таңһчин ачта артисткс Амулң Азыдова, Анна Очкаева болн Татьяна Чиктеева Нуура Владимирин шүлгүдәр үүдәсн дуд дуулв, "Бамб цецг" ду-бииһин ансамблин, "Өөрднр" бииһин театрин артистнр билг-эрдмән үзүлҗ, әмтнә седклинь сергәв.
Байрин сүүрин йовудт бичкдүд болн баһчуд Нуура Владимирин шүлгүдинь айслулҗ умшв. Шүлгч бийнь чигн эврәннь үүдәврмүдән өргмҗтәһәр умшв. Тиигәд өөнин керг-үүлдвр медмҗән угаһар шүлгләнә асхнд хүврв. Хальмг сойлд, төрскн келндән эңкр, нег ухан-седклтә, авг-бәрцәрн, хәләцәрн өөрхн улсин харһлт болв.
Маргарита АРЗАЕВА
Э.Бюрчиевин цоксн зург