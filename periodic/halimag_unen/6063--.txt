Билгтә бичкдүдиг өскнә
27-06-2017, 12:00 
- Бикдүд цугтан билгтә, зуг тер билг-эрдминь үзәд, дөңнәд, сән сурһмҗ өгх кергтә, тер ик чинртә кергиг бидн күцәҗәнәвидн, - гиҗ "Бичкн Эйнштейнмүд" гидг клубин һардач Ольга Бадма-Халгаева келв. Эднә билгтә
күүкд-көвүд одахн Америкин Негдсн Штатмудын Миссури штатын Сент Луис балһснд болсн "First" гидг робототехникин фестивальд орлцад, дииләчин медаль болн кубок авад, нерән нарт -делкәд туурулад хәрҗ ирсмн.
Эдниг дамшлтта багш Элеонора Владимировна Самохина дасхна, Хальмг госуниверситетин физико-математическ факультет чиләсмн, бичкдүдт программированя болн робот тосхлһна медрл өгнә. Билгтә бичкдүд робот тосхлһнд ик дурта. үлгүрнь, күүнд хаалһ заадг, светофорин өмн ямаран өңгтә герл шачахинь келҗ өгдг робот ирсн гиичнрин оньг авлв. һазр кемҗәлдг, гимнастын дамшлһ кедг болн нань чигн роботмудыг клубд сурдг бичкдүд болн эклц классин сурһульчнр кенә, терүнә төлә олн зүсн конструкциг болн программированя кел олзлна.
Клубин һардач Ольга Бадма-Халгаева әрәсән Орн-нутгин Хүүвин депутат Марина Мукабенова тал ирҗ, энүнәс дөң сурв. Яһад гихлә нарт-делкән фестивальд орлцхин төлә
мөңгән орулх кергтә бәәсмн. Тер мөңгинь Марина Алексеевна эднд өгв. Тиигәд депутатын цаһан седклин дөңгәр эдн хол Америкд диилвр бәрсмн.
Өцклдүр, июнь сарин 26-д, Элстүр дарани саамд ирсн кемлә Марина Мукабенова "Бичкн Эйнштейнмүд" клубд гиичд ирв. Түрүләд күндтә гиич пластилинәс кесн бичкдүдин кегдлмүд хәләв. Тиим кружокд 4-12 наста күүкд-көвүд ирҗ билг-эрдмән делгрүлнә. Одахн эдн Пушкин хальмг теегт ирәд, хальмг күүкнлә таньлдсна тускар анимационн фильм кев, цуг дүрмүдиг бас пластилинәс эврән кеҗ.
Дәкәд робототехникин кружокд цуг кегдлмүдән бичкдүд үзүләд цәәлһвр өгв. Хөөннь бичкн артистнрин кружокд орлцачнр орс "Долда" ("Колобок") туулиг хальмг келнд орчулад тер наадан Марина Мукабеновад үзүлсмн. "Эдн йир сән хальмг келтә, иргчдән йоста артистнр болхмн", - гиҗ Марина Алексеевна бичкдүдиг буульв.
Ут турштан олн зүсн эрдмәр 20 кружок энд үүлднә. Англь кел бичкдүд яһҗ дасҗахинь Марина Алексеевна бас хәләҗ, теднә медрлинь өөдәнәр үнлв. Бичкдүд Евенко Олег, Бородина Диана, Бадма-Халгаева Даяна Цугәрәсән дистанционн олимпиадт орлцад, цугтан дииләчин өөдән нер зүүв.
- Клубин һардач Ольга Бадма-Халгаева хойр сар хооран нан тал приемнд ирәд, нанас дөң сурла. Бичкдүд Цугәрәсән болн нарт-делкән кемҗәнд олн зүсн марһанд орлцад диилвр бәрнә, тегәд тиим билгтә күүкдиг дөңнлго бәәҗ болшго, - гиҗ Марина Алексеевна тоолвран келв.
Олн зүсн роботмуд эдн кенә, терүнә төлә физикин, эсвин, программированя халхар олн зүсн медрл хоршах кергтә, тер мет техникин халхар баһ биш дамшлт олзлна. Тиим олн зүсн билгтә бичкдүдиг энд сурһмҗлна, тиим кергиг эрк биш дөңнх кергтә, яһад гихлә энтн мана таңһчин болн орн-нутгин иргчлә залһлдата. Билгтә специалистнриг тиигҗ эртәс белдх кергтә, гиҗ депутат темдглв.
"Бичкн Эйнштейнмүд" гидг клуб сән нерән олн зүсн дипломар, кубокар, марһаст бәрсн диилврәр иткүлнә. Клубд өөдән мергҗлттә специалистнр көдлнә, тегәд чигн бичкдүд тиим ончта ашт күрнә. Тиим кевәр мана таңһчд эзнә школмудыг цуг халхар дөңнх кергтә, яһад гихлә тиим организацс бичкдүдин билг-эрдминь илдкхд болн цааранднь делгрүлхд ик тәвцән орулна, тернь ик чинртә сән керг. Тиигчкәд эдн нег ормдан бәәхш, дару-дарунь олн зүсн марһаст орлцҗ мергҗлтән шинәс иткүлнә, гиҗ Марина Мукабенова ашлҗ келв.
Терүнә үгиг клубин һардач Ольга Бадма-Халгаева иткүлв. Клуб тавн җилдән үүлдҗәнә.
20 зөрүллтәр кружокуд энд көдлнә. Эзнә школд кен чигн орҗ чадҗана, ода энд 200 һар күүкд сурна, сардан өгдг мөңгнь ик биш. Ода бичкдүд актерск мергҗлтин Цугәрәсән дистанционн марһанд орлцҗана, сән аш үзүлҗәнә. Тиигҗ эдн шин олн зүсн юм илдкҗ, терүг марһаст
үзүлҗ таңһчин нер дуудулҗана.
Оданас авн бичкдүд китд кел дасҗана. Дөнтәһәсн занятьд ирҗ болҗана. Тиим кевәр школд хальмг, англь, китд кел дасна. Одахн клуб-школ сурһуль-эрдмин министерствин лицензь авв. Эднә үүлдврт таңһчин Толһач Алексей Орлов, "ЕвроСибОйл" компань, әрәсән Орн-нутгин
Хүүвин депутат Марина Мукабенова болн кесг нань чигн улс дөң болҗана. "Бичкн Эйнштейнмүд" школд ирдг бичкдүдин тонь өсәд-өргҗәд йовна. Тегәд шин бәәр олҗ авхла сән болх билә гиҗ эдн таңһчин һардачас дөң сурв. Алексей Маратович эднд нөкд болх үгән өгв. Тиим кевәр эн школ олнд ик туста керг күцәҗ бичкдүдин сән сурһмҗд ик нилчән күргҗәнә. Яһад гихлә бичкдүд - мана иргч, эдн цугтан ухата, билгтә, сән сурһмҗта болх зөвтә.

ТүРВәН һуна