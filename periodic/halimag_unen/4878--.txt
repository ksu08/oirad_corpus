Арвг Удаев йилһән сән келмрч болв
11-01-2017, 18:33
Шин җилиг эклсн соньн нег керг-үүлдвриг Хальмг телеүзл күцәв. Хальмгуд насан авсн Зулын байрин маңһдуртнь телеүзлд келмрчнрин таңһчин марһана ашлгч соңсхврнь белдгдв. Така җилд тәвн җилә өөнән темдглҗәх телеүзлин көдләчнр ик өргмҗтәһәр олнд ик туста эн марһаг кесмн. Район болһнас келмрчнр, туульчнр, шаваш келдг, малын шинҗ меддг келнә билгтнр орлцсн марһан олн дунд ик соньмслт үүдәв.
Хальмг келәр соңсхврмуд белддг редакц һарһсн седвәриг таңһчин телеүзлин директор Михаил Ткачев цуг халхарнь дөңнәд, олна оньг терүнд тусхалһнд ик чинр зүүлһв. Телемарһана цуг һарцс шинрүлгдсн, хальмг ишкә герин авцтаһар кегдсн студьд бичгдҗ авгдв.
Сән керг эклхлә, дахлдад, мартгдсн авъясмуд сергәгдәд бәәдгинь чигн марһан медүлв. Эн өдр телеүзлин герүр өөрдәд ирхлә, үүднә өөр әмд хөн бәәхнь цуг мадна оньгт тусв.
Хальмг улсин хамгин ик дурта байрин өдрмүдлә ашнь диглгдсн соңсхвриг нертә җаңһрч Окна Цаһан Зам Хаалһ "Җаңһрин" нег бөлгиг дуулҗ, цуглрсн улст өргмҗ үүдәв. Өвкнрин зөөриг хадһлад, ода цугтад медүлҗ, өсҗ йовх үйнрт үлгүр болҗах медәтнриг - келнә билгтнриг "Мана зөөр" гидг буйнч седклин олна саңгин һардач, таңһчин Олна палатын гешүн Иван Басангов эн саңгин нерн деерәс лауреатнрин дипломс болн мөңгнә мөрә бәрүлҗ өгв. Улсин урн үгин зөөр хадһлҗах күн болһнд Иван Нимгирович ханлтын үг келҗ, ачинь темдглснь йир сән болв. Күн ахан күндлдг хальмг авъяс тиигәд эн йовдлар медүлгдв. Хальмг сәәхн хувцан өмсәд, кеерәд ирсн эн медәтнрин герлтсн чирә үзх кергтә билә!
"Җаңһр" баатрльг дуулврин тасрха дуулсн келмрчнрәс кен дииләч болсинь әрәсән номин академин Хальмг номин цутхлңгин амн урн үгин әңгин һардач, филолог номин кандидат Байрта Барбаевна Манджиева зааһад, йөрәлин үг келв. Лаганя районас Андрей Бадлагаевич Очир-Горяев эн номинацин дииләч болв.
Туульс, домгуд болн "Далн хойр худл" келдг улсин дунд Көтчнрә районас Дорҗ Нандышев диилвр бәрв. Хальмг госуниверситетин доцент, филолог номин кандидат Владимир Трофимович Сарангов дииләчд мөрәһинь бәрүлҗ өгв.
Шаваш болн магтал келдг номинацд диилвр бәрсн келмрчин нериг Хальмг телеүзлин хальмг редакцин ах редактор Тамара Надбитова зааҗ келв. Тернь цугтан сән меддг келмрч, таңһчин нериг талдан олн һазрт билг-эрдмәрн туурулҗ йовх Баатр Манджиев болв.
Хальмг улс кезәнәс авн олмһа келтә, йир шинҗтә, йиртмҗин, орчлңгин бәәдләс гүн тоолвр авч, ахрар цецн үгмүдт товчлҗ йовсмн. Далын, малын шинҗ һарһдг, яс кемәлдг улс хотн болһнд бәәсинь цугтан тодлна. Уул эн эрдм геедрәд угаг Николай Сеняевич Хатуев медүлв. Ашлгч эн соңсхврт Николай Сеняевич "Хальмг келн" гидг шүлгән умшснь цугтад
таасгдҗ, төрскн келән эрк биш делгрүлҗ, үрн болһндан дасхҗ йовх кергтән туск тоолвриг дәкн нег батлв.
Келнә билгтнр эврә үлгүрәрн ямаран туста үүлдвр күцәҗәхиг телеүзлин марһан медүлв. Телемарһана жюрин ахлач, Хальмг госуниверситетин профессор, филолог номин доктор Евдокия Хабунова келмрчнриг эврә өрк-бүлин нерн деерәс, эк-эцкин, хадм эк-эцкин нериг дуудулҗ шишлң белгүд бәрүлҗ өгв. Хойр сарин туршарт болсн марһан кесг улсиг хара үлдәсн уга. Тегәд Хальмг госуниверситетд олн җилдән көдлҗ йовх филолог номин кандидат Нина Дмитриевна Асырова, арһлач Виктор Мурзаевич Помпаев эврәннь мөрә бүрдәһәд, келмрчнрт бәрүлҗ өгв.
Хальмг келәр кегддг олн керг-үүлдвриг номтнр даңгин дөңнә. Иигәд әрәсән номин академин Хальмг номин Цутхлңгин директорин дарук Евгений Бембеев Цутхлңгин номтнрин нерн деерәс эднә белдҗ һарһсн дегтрмүд келмрчнрт белглв. "Бамб цецг" ансамблин дууч Диана Босхомджиева улсин зөөр хадһлачнрт болн тер зөөриг телеүзлин дөңгәр олнд үзүлҗәх цуг улст ут ду дуулҗ өгв. "Эрдм" ансамблин орлцач Мария Бамбарыковна Мухлаевад билгтә дууч эврә мөрәһән бәрүлҗ өгв.
Хамгин икәр күләгдҗәсн мөрәг кен шүүсн болх? - гиҗ цугтан соньмсҗала. Терүгинь медүлх цаг ирв. "Йилһән сән келмрчиг" телехәләһәчнр долан хонгин туршарт СМС зәңгс йовулад йилһҗ авсмн. Хойр минһ һар күн дууһан өгснә ашт Хальмгин нефтин болн газин колледжин хальмг келнә багш Арвг Удаев нүүрт һарв. Хальмг Таңһчин Улсин Хуралын (Парламентин) "Единая Россия" фракцин депутатнр учрасн марһана Гран-при мөрәг Улсин Хуралын депутат Дмитрий Манджиевич Сангаджиев йөрәлин үг келҗ, дииләчд бәрүлҗ өгв. Күндтә улст, үрн-садндан, холас ирсн гиичнртән әмд мал заадг сән авъяс бәәсмн. Ода тер авъяс сергәгдҗәхинь медүлҗ, "Бужгр" гидг крестьянск-фермерск эдл-ахун ахлач Тамара Панькина марһанд келнә билгән сән кевәр үзүлсн Көтчнрә района "Сарпа" селәнәс ирсн Санал Сетяевич Лиджиевд хөөһән заахларн телеүзлин көдләчнр белдҗ давулсн марһан
төрскн келән өргҗүллһнд, эврә келндән хару улсиг негдүллһнд ик чинр зүүҗәхинь заав.
2017 җилд тәвн җилә өөнән темдглҗәх Хальмг телеүзлин тууҗд мартгдшго йовдл эн болв. Студьд түрүн болҗ әмд мал орҗ ирсн йовдл җил бүклдән олзта-орута болх, телеүзлин көдләчнрт болхла үүдәгч күцәмҗәрн байн болх гисн сән йор болҗана.

Галина ХЕЙЧИЕВА
