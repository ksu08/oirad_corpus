Нерән мөңкрүлсн дәәчнр
05-05-2017, 17:21 
Бидн кишгтә улсвидн. Бидн дәәг үзсн угавидн. Дән гидг үгиг дәәлдсн элгн-садна болн ветеранмудын келснәс, дегтрмүдәс, фильмудас меднәвидн. Мана аавнрин һарһсн баатр йовдлыг кезәд чигн мартшговидн. Алдр Диилврин чинриг үнлх үг уга, дәәнд геесн элгн-садна туск һашудлһиг кемҗәлх арһ уга. Төрскән харсгч Алдр дән далн хойр җил хооран төгсв чигн тер цагт болсн мана орн-нутгин угарлһн ода күртл сангдна. Өрк-бүл болһн һашута йовдлла харһсмн.
"үкл уга полк" гидг акц мана школд җил болһн давулгддг болв. Көвүд-күүкд, эк-эцкнрнь, багшнрнь, ветеранмуд цуһарн эн
керг-үүлдврт орлцна. Яһад гихлә тиигҗ
зөргтә, баатр йовдл һарһсн элгн-садна туск санлыг хадһлнавидн. Дәәчнр, әрәсән һазриг харсачнр, фашизмиг диилсн улс даңгин "үкл уга полкин" зергләнд бәәх. Эн әмтн үнәртән үкл уга. Бидн эдниг зүркндән, санлдан хадһлхла эдн әмд бәәх.
Хальмг теегин баатрмуд бас оларн дәәнд орлцла. Дән эклхд 3000 шаху хальмг церглдг бәәсмн. Тедн дунд мана һазран күн Николай Санджиев болн мини авһ Иван Куськиев. Тегәд ода авһиннь тускар бичҗ өгхәр бәәнәв.
Куськиев Иван Кекеевич Советск әәрмин зергләнд 1939 җилд мордв. Энүг Халхин һолур йовулсн билә. Цергтән ухата, арһта болҗ үзгдәд, 1942 җилд баһ командирмүдин Горьковск артиллерийск школд орв. 1943 җилин март сард Барун фронтд дәәлдҗ, Ржевско-Вяземск операцд орлцсмн. Тер цагт 213-гч полкин противотанков артиллерин багин командир болҗ коммунистическ партин зергләнд орсмн. Вязьма, Ржев, Витебск, Орша, Борисов гидг балһсдыг сулдххар дәәлдәд, залу-зөрмгән үзүлҗ шавтгдад, \u201cУлан Одн\u201d орден зүүсмн.
Иван Куськиев маршал А.Василевскийин һардврт бәәсн Белоруссин һурвдгч фронтын ханьд дәәлдлә. Белоруссин сулдхврин төлә баатр йовдл һарһҗ "За отвагу" гидг медаляр ачлгдла. Кенигсбергд дәәлдҗ зурһан танкиг хаһад зогсаһад эврән ик гидгәр шавтсн билә. "Кенигсберг авсна төлә" гидг медаляр, дарунь \u201cУлан Одн\u201d орденәр ачлгдсмн.
Иван Кекеевич Советск әәрмин зергләнд 1946 җил күртл цергллә. Демобилизацин хөөн селәнә эдл-ахуг босхлһна төлә чидлән әрвлл угаһар көдлҗ "Знак Почета" гидг орденәр ачлгдсмн.
Төрскән харсгч Алдр дәәнә көлд хонгтан 4619 күн хордг бәәсмн. Миниһәр болхла, "үкл уга полк" гидг акц җил болһн давулгдх йоста. Иим керг-үүлдвр маднд кергтә болҗана. Маднд җирһл белглсн әмтиг мартх зөв угавидн.

Елена КУСКЕЕВА,
Аршан-Зельмн селәнә дунд школын тууҗин багш