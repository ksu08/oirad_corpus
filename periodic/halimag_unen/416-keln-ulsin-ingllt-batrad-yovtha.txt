Келн -улсин иньгллт батрад йовтха
24-09-2014, 15:02 | Таңһчин зәңгс
Келн - улсин хоорндк хәрлцәнә тускар бичдг ЮФО-н журналистнр сентябрин 21- с авн Элстд цуглрсн бәәнә. Мана өмн үзгин федеральн округд бәәдг кесг келн - улсин өдгә цагин бәәдл-җирһлин, тууҗин, сойлын тускар эдн өргәр бичнә, келн -улсиг өөрдүллһнә, тедн хоорнд сән -сәәхн хәрлцә хадһлллһна, эвин бәәдл тогталһна олн төрин тускар эдн радио болн телесоңсхвртан, газетин статьястан, Интернетин барин һарцд өргәр келнә.
Эдн тоолвринь болн бичсн, келсн тоотынь үнлҗ «СМИротворец-2014» гидг VI Цугәрәсән марһан, тер тоод ЮФО-н округин СМИ -н хоорнд бүрдәгдлә. Урҗ өдр, сентябрин 22 -т, Элстд, Келн - улсин драматическ театрт ЮФО-н марһана дииләчнриг болн призермудыг йөрәв.
Күндтә гиичнрт йөрәлин үгән таңһчин правительствин Ахлачин дарукин үүл дааҗах Лариса Васильева келв. «Цуг улс хоорнд эвин бәәдл батруллһнд эврәннь җирһлән нерәдҗәх журналистнриг бидн байрта-бахтаһар мана таңһчин һазрт тосҗ халун мендән келҗ йөрәҗәнәвидн. Марһана нерәдлһн терүнә һол учр-утхинь үзүлҗәнә. Терүнд орлцҗах журналистнр дааврта, гүн медрлтә улс болҗана. Чик үгән олҗ келн -улсин, шаҗна хорндк төрмүдин тускар эдн бичнә. Келн-улсин хоорндк гильдийд, танд, күндтә Марина Лянге, иим марһа бүрдәснд ханлтан өргҗәнәв.
Мана таңһчд кесг келн-улс ни-негн бәәнә, тиим тогтурта сәәхн бәәдл хадһллһнд мана журналистнр чигн ик нилчән күргҗәнә., эднд әрәсән болн нарт- делкән марһаст күцәмҗ дурдҗанав!» - гиҗ Лариса Борисовна темдглв.
Дәкәд таңһчин правительствин Ахлачин дарук газетмүд болн журналмуд дунд йилһрсн ЮФО -н журналистнриг ачлв. һурвдгч ормиг Ростовск областин Азов балһсна «Приазовье» гидг газет эзлв, хойрдгч ормд «Калмыкия сегодня» газет һарв, дииләчнь болхла «Вечерний Ставрополь» гидг газет болв, энүг олн җилдән мана таңһчд журналист болҗ көдлҗ йовсн Валерий Манин элчлв.
- Би тиим марһанд түрүн болҗ орлцҗанав. Би хальмг һазрт өсҗ бослав, энд журналист болҗ көдлләв. Элстиг шүүҗ авснднь йир сән, энд кесг җилин туршарт тогтурта сәәхн бәәдл хадһлгдҗана,- гиҗ Валерий Манин келв.
Дәкәд телеүзлһнә журналистнр дунд Ростов -на - Дону балһсна «Дон -ТР» компань һурвдгч орм эзлв, хойрдгч ормд «әәдрхн балһсна «Лотос» ГТРК - н журналист Анастасия Кротова, негдгч ормиг болхла ВГТРК «Калмыкия» компаня көдләч Бадма Харлуева эзлв. Эднд дипломсиг таңһчин Толһачин администрацин һардачин дарук Бова Городовикова йөрәв. «Би бас урднь телеүзлһнә НТВ компаньд көдлҗ йовлав, тегәд Хальмгин журналистнр эн марһанд диилвр бәрснь ик байрта йовдл. Мана журналистнр мергҗлтән өөдлүлҗ эн мрһанд улм ик то мөрә автха гиҗ йөрәҗәнәв?»- гиҗ Бова Басановна келв.
-Тиим марһанд диилвр бәрхв гиҗ санҗасн угав, нааран ирхлә иим сән зәңг нанд келв. Мадниг дөңнснд цугтаднь ханлтан өргҗәнәв, - гиҗ Бадма Харлуева келв.
Дарунь Интернет - һарцсин элчнр ачлгдв. һурвдгч ормд Ахтубинск балһсна 4-ч тойгта художествен школы багш Лариса Басангова һарв. Хойрдгч ормд «Ростов. ру» гидг балһсна Интернет - порталын элч Маргарита Талалаева һарв. Дииләчнь болхла Ростов - на - Дону балһсна«Сайт 161. Ру» порталын элчнр болв.
Тиигҗ эн марһан төгсв, мана таңһчин журналистнр энүнд улм шунмһаһар орлцҗ нерән дуудулҗ йовтха гиҗ йөрәҗәнәвидн. Дииләчнриг йөрәсн асхна йовудт нер туурсн «өөрд улс» гидг бииһин театрин артистнр билг- эрдмән үзүлҗ мана күндтә гиичнрин болн цуг хәләһәчнрин зүркинь авлв.