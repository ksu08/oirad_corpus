үүдәгч кевәр көдлнә
26-09-2014, 19:01 | Таңһчин зәңгс
«Бичкдүдин билгинь өргҗүллһнә Цутхлң» гидг дошкольн сурһуль-эрдмин учрежденьд билгтә багш Лариса Плугина көдлнә. Баахн специалист энд педагогическ күч-көлснә үүлдврән эклсн цагас авн олн җил давв. өдгә цагт Лариса Васильевна – сән дамшлтта, өөдән мергҗлттә, олн зүсн сурһуль-эрдмин технологийсиг чадмгар олзлҗ чаддг багш. Цаһан седклтә, әмтнлә ээлтә күүкд күн бичкдүдлә сәәнәр таарч көдлнә. Энүнә дүрслгч искусствин занятьст күүкд-көвүд дуран өгч орлцна.
Психологудын болн багшнрин кесн шинҗллтсәр, кемр нилхдин билгинь ик эртәс авн эклҗ өргҗүлхлә, эднә иргчнь күцәмҗтә болна. Лариса Васильевна эн чинртә керг-төрт шунҗ орлцҗана. Энүнә нилчәр бичкдүд сәәхн зургуд зурдг дасчана. Күүкд-көвүд эргндк йиртмҗиг зурхдан йир дурта. Эдн сәәхн зург зурхларн икәр байрлна. Зәрмнь тер дарунь юм эс зурҗ чадхларн һундна. Болв эдн терүгән чиклҗ, багшин даалһвриг сәәнәр күцәхәр зүткнә. Бичкдүд занятьстан пластилин, өңгтә цаас, йиртмҗин материалмуд чигн олзлад, олн зүсн сәәхн кегдлмүд кенә. Күүкд-көвүд занятьстан олн халхар медрл авсн деерән эдн эстетическ, шагшавдын сурһмҗ авна.
Бичкдүд ямаран чигн даалһвриг сәәнәр ухалад күцәнә. Келхд, кегдлмүд кехин өмн эдн терүнә янзинь, өңгинь тодлҗ авх зөвтә. Конструкцсиг цуглулхин өмн эдн терүнә әңгүдинь бас тодлҗ авна. Нааддын кев-янзар бүрдәдг занятьс бичкдүдт икәр таасгдна. Тиигчкәд энтн күүкд-көвүдт йир туста болна. «Радуга» кружокин занятьст бичкдүд бас олн зүсн көдлмш күцәһәд, медрлән гүүдүлнә. Энд күүкд-көвүд йоста зурачнр мет олн зүсн дүрслгч материалмуд олзлад, эврә ухан-санаһан, үзсн тоотан үүдәврмүдтән медүлнә.
Багш Лариса Плугина бичкдүдлә онц чигн көдлҗ, эднә билгинь өргҗүлнә. Занятьст бичкн болһнд шишлң даалһвр өгнә. Бичкдүд тедниг байрта-бахтаһар күцәнә. Дәкәд багш көдлмшиг күцц кедгиг бас дасхна. Тегәд энүнә сурһҗах бичкдүд балһсна, таңһчин болн Цугәрәсән марһаст орлцад, нүүрт һардгнь учрта.
Лариса Васильевна сән дамшлтарн талдан дошкольн көдләчнрлә хувалцна. Энүнә ил занятьст орлцсн улс даңгин билгтә багшт ханлтан өргнә. Юңгад гихлә сурһмҗлачнрт, багшнрт сүв-селвгүд өгәд, ил кергәрн дөң болна. Теднә төлә шишлң семинармуд бүрдәнә. Бичкдүдин садмудт чигн одад, эднд методическ дөң күргнә.
Багш бичкдүдин эк-эцкнр дунд ик көдлмш күцәнә. Эднлә бас дару-дарунь харһад, күүндәд, сурһмҗин төрәр селвг өгнә. «Хөвтә-кишгтә өрк-бүл» гидг клубин көдлмшиг чигн чадмгар һардад, эдн дунд олн зүсн керг-үүлдвр бүрдәнә. Эк-эцкнрт туста дегтрмүдин тускар шишлң журналд статьяс бичнә.
Сәәнәр көдлдг багш Лариса Плугина таңһчин сурһуль-эрдмин болн номин министерствин, хотл балһсна сурһуль-эрдмин Залврин Күндллһнә һашгудар ачлгдла. Энүнлә хамдан көдлҗәх улс үгтә-күүртә, делгү седклтә Лариса Васильевнаг күндлнә. Бичкдүдин эк-эцкнр бас билгтә багшиг таасна. Тегәд эдн багшиг цуһар дошкольн сурһуль-эрдмин көдләчнрин байрла әрүн седкләсн йөрәҗәнә, көдлмштнь ик күцәмҗ дурдҗана.