Байрин бәәдлд әрүслв
02-10-2014, 14:31 | Таңһчин зәңгс
өцклдүр Яшкуль селәнд Бурхн Багшин көшә секлһнд нерәдсн ик байр болв. Эн көшәг Яшкулин районд «Бурхн Багшин Алтн сүм» хурлын нерн деерәс Хальмгин шаҗн лам Тэло Тулку ринпоче белглсмн. өндртән 1 метр 52 сантиметр көшән дотрнь шаҗна 28 ном, әмдрлин «сокшин» гидг урһа модн, күҗ, саңгин идән, нань чигн тоот ламнр тәвсн бәәнә. Көшәг үүдәснь әрәсән искусствин ачта үүлдәчнр В.Васькин болн С.Коробейников. Хойр җил урд шаҗн ламин әрүслсн ормд бумбиг ормд шидр яшкулихн углв. өөрнь болхла суврһн тосхгдв. Бурхн Багшин көшә угллһнд бәәрн улс, цуг предприятьмүд, организацс, учрежденьс, коллективс, селәдин муниципальн бурдәцс демән өгәд, буй хоршаснь ик чинртә йовдл гиҗ сангдна. Көшәг секлһнд ирсн күндтә гиичнрин бәәрн медәт Нимә Эрдни-Горяев болн бичкдүд байртаһар тосад, хадг татв.
Ончта керг-үүлдврт нерәдсн хургиг Яшкулин района муниципальн бүрдәцин администрацин толһач Тельман Хаглышев секәд, цуглрсн улсиг ирсн гиичнрлә таньлдулв. Селәнә тал дунд углсн Бурхн Багшин көшә бәәрн улсин бәәхтә җирһлин кемҗәг өөдлүллһнд, әмтнә оюни делгрлтд, дорас өсҗ йовх үйнр ухата-серлтә боллһнд туслхд ицҗәнәвидн, гиҗ района һардач темдгләд, йөрәлин үг келв.
Хальмг Таңһчин Улсин Хуралын (Парламентин) Ахлачин дарук Хоңһр Эльбиков цуглрсн улсиг йөрәв.
Хальмгин шаҗн лам Тэло Тулку ринпоче бәәрн әмтиг байрта эн йовдлла йөрәһәд, таңһчд шаҗн өргн делгрлт авчахнь ик сән йовдл, гиҗ темдглв. Бурхн Багшин ном цуг делкәд, тер тоод Хальмг Таңһчд делгрҗәх йовдл эн сурһалин ик чинрин тускар герчлҗәхнь лавта. Тегәд чигн эн секгдҗәх көшә суврһн хойр тана һазрт, цуг хальмгт кезәд чигн туслх болтха гиҗ шаҗн лам дурдв.
Яшкулин райондан күндтә гисн медәтнрин негнь болгч Нимә Эрдниевич Эрдни-Горяев эн керг-үүлдврт орлцсн цуг әмтиг, ирсн гиичнриг йөрәһәд, демән өгсн улст ханлтан өргв.
Терүнә хөөн «Бурхн Багшин Алтн сүм» хурлын ламнр Тэло Тулку ринпочела хамдан көшәг болн суврһиг әрүслв. Хургт орлцсн цуг әмтн энүг һурв дәкҗ эргҗ йовад, шаҗн ламас әдс авв.
Анҗукан Ольга