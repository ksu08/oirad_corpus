Компьютер дасчана
23-10-2014, 09:03 | Таңһчин зәңгс
Кесг җилин туршарт Хальмг Таңһчин хотл балһснд нүднә харань му улсин Цугәрәсән ниицәнә Хальмг әңг үүлднә. Энүг кесг җилин туршарт Валентина Ушанова һардна, энүнд Лидия Орусова нөкд болна. Эн ниицәнд ут тоодан 700 шаху күн орна, эднәснь 200 күн Элстд бәәнә. Харм төрхд, эднә ик зунь тас юм үзхш. Иим улсиг шанһ дөңнҗ, сән таал тогтахар шунна. Давсн җил ниицәнә Хальмг әңг мана таңһчд давсн социальн-ориентированн коммерческ биш ниицәс дунд болсн марһанд орлцад, 262 миңһн арслңга грант шүүҗ авв.
өдгә цагт мадн сотов телефо, компьютер угаһар бәәҗ чадхшвидн. Күн болһн эн эв-арһ олзлхар шунна, эрмдгтә улс бас.Тер шүүҗ авсн мөңгәр эдн мууһар үздг улсин даслһнд кергтә тавн шишлң ноутбук хулдҗ авсмн. Темдглхд, нүднә харань му улсин ниицәнә әңг Хальмг Таңһчин һурвн районд бәәнә: эннь: Городовиковск, Лаганя болн Баһ Дөрвдә. Тегәд һурвн ноутбук тиигәрән илгәв. өдгә цагт Хальмг әңгд мууһар үздг улс ирәд, компьютер дасчана. Энүнә төлә нүднә харань му улсин әрәсән ниицән Хальмг әңгин һардврла бооца батлад, Александр Бембеевиг болн Джиргал Цебековиг шишлң курст орулсмн. Джиргал Цебеков болхла ода негдгч курсан төгсәчкәд, Ессентуки балһснд дамшлтан улм гүүдүлҗәнә.
Эднә нилчәр июль сарас авн Элстд компьютерн курс секгдв. Тас юм үздго улст компьютер дасхд амр биш, тиим болв чигн эдн оньган өгәд, кичәлмүд соңсҗ, тодлҗ авна. Мадниг ирсн кемлә энд Борис Солнышкин компьютер дасчасн бәәҗ. Борис авальта, хойр үртә, сул цагтан гарма татхдан дурта. Иим курс бәәхиг соңсад, тер дарунь нааран ирв. Ода яһад болв чигн ноутбук олзлх санань кесг дам өсв. Борис эврәннь күслдән күрхнь маһд уга.
-Юмнас әәхмн биш, компьютер дасч авхд амр биш, тиим болв чигн дасхла - чини өмн ик хаалһ секгдҗәнә, гиҗ Борис келнә.
- Интернетәр дамҗад үүрмүдләрн күүндҗ, нань чигн керг кеҗ болхмн.
Компьютерн сурһулиг давулҗах Саша Бембеев одахн өрк-бүләрн Ростов-на-Дону балһс орад ирв. Тенд нүднә харань му улс дунд болсн ЮФО-н марһанд эдн орлцв. Эн керг-үүлдврт орлцхин төлә Элст балһсна һардвр дөң-тусан күргсмн.
Эрмдгтә улс эрүл-менд улсла әдл бәәтхә гиҗ ода цугнь кегдҗәнә. «Доступная среда» гидг төсвәс иштә шишлң таал бүрдәгднә. Тиим болв чигн мана таңһчд эн туст кех көдлмш дала. Эрүл-менд харлһна учрежденьст, лавкст, нань чигн олна һазрт мууһар үздг улсин төлә таал бүрдәх кергтә. Дәкәд болхла федеральн заканас иштә эрмдгтә улсиг участкар теткгдх зөвтә. Мана таңһчд эн закан мууһар күцәгдҗәнә. Эрмдгтә улс бийснь Элст балһсна уульнцсар йовад, эзн уга һазрин участкуд олх зөвтә. Кемрҗән олҗ авхлань тер дарунь эзнь олгдв гиҗ эднд зәңглнә. Эн төр хаһлгдхла сән болхмн билә.
Дәкәд болхла Хальмгин әңг җил төгстл грантар шүүҗ авсн мөңгәр мууһар үздг улсин таңһчин форум давулхар зуралҗана. Зуг мөңгн баһ болҗана. Кемр эднд дөң болх улс бәәхлә, Хальмгин әңгд ирәд, дөң-тусан күргҗ чадҗана.
Жанна Кекеева
А. Зундугинован цоксн зург.