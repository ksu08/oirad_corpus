Төрскн келндән эңкр Байр
18-10-2018, 11:59 
Өдгә цагт хальмг улс эврә келәрн күүндхш. Кесгнь келән нам медхш. Эн туст ах үйин улс альд йовдг болвчн эврә келәрн күүндәд баһчудт үлгүр болх зөвтә. Болв медәтнр һаза ачнр-зеенрән дахулҗ йовсн цагтан зуг орс келәр күүндсиг үзҗ болхмн. Дәкәд болхла медәтә улс хоорндан чигн эврә келәрн келлго зуг орсаһар күүндсиг соңсхла эвго болна.
Болв цаг сольгдҗана. Өвкнриннь келән дасхар, төрскн келән хадһлх саната баһчуд ода баһ бишәр харһна. үлгүрләд заахла, тиим улсин негнь Элстд бәәдг хөрн хойрта Байр Ходжиев мөн.
Өдгә цагт баһчуд сул цаган нурһлҗдан Интернет олзлҗ давулдгинь кенд чигн нуувч биш. Кесгнь социальн сетьмүдт эврә блог бүрдәһәд, ухан-тоолвран медүлҗ, соньн тоот бичнә, эс гиҗ зургуд, видео цокҗ, олна оньгт тусхана. Байр Ходжиев болхла төрскн келәр инәдтә-наадта, ахр шог келврмүд келҗ, әмтиг инәлһнә. Тиигәд эн көвүн хальмг келәр соньмсулҗ, әмтнә оньгинь, седклинь хальмг келнд тусхах күцлтә. Энүнә "Манҗин тодлврмуд" ("Заметки манджика") гидг блог олн улсин тааслт олв.
Байр селәнә эгл көвүнә дүр үүдәһәд, сананднь орсн нег селәнә болн энд учрдг соньн йовдлмудын тускар келҗ өгнә. Селәнә әмтнә җирһлин тууҗар хувалцна. Келхд, "Мини ээҗ", "Деләш Төвкә хойр", "Наһцх болн зе көвүн", "һарсн өдр", "Көр күн", "Шин махла" болн нань чигн нерәдлһтә кесг ахр видеоролик әмтнә оньгт тусхана. әмтнә бәәцин төрмүдәр шогта, инәдтә-наадта ахр келврмүд келҗ өгнә. Келхд, шин махла белглснә тускар, эс гиҗ үр көвүнәннь һарсн өдриг темдглснә, нег күүкд күн сплит-систем хулдҗ авсна тускар, хүрмд нәәрлснә болн нань чигн байрта йовдлын тускар көвүн келҗ өгнә. \u201cЭндр ончта, сәәхн, байрта өдр\u201d, - гиҗ Байр эврәннь үгән эклнә. Тиигәд келсинь әмтнә седклинь сергәҗ, урмдынь өргнә. Күүнә җирһлд өдр болһн Байрин келснлә әдл бас тиим нарта, байрта, ончта болх зөвтә гиҗ сангдна.
Байр Ходжиев цокҗ авсн 50 һар видеоролик Интернетд олҗ болхмн. Ю-тубд энүнә түрүн видеороликиг 70 һар миңһн күн хәләҗ. Тиигәд олн улс энүнә үүдәгч көдлмшлә таньлдҗ, хальмг кел дасч авчана. Видеоролик болһндан Байр хәләһәчнртән шин үгмүд дасхҗ, хальмг келинь гүүдүлнә. Урднь эн Хальмг университетд КВН-д орлцҗ йовла, тегәд энтн баһ-саһар болвчн артистин авг-бәрцтә, шоглдг, инәдтә-наадта керг-үүлдврмүдт орлцҗ йовсна дамшлтнь энүнд ода туслҗана.
Эн билгтә көвүн Элстд төрҗ, өсч-боссмн. Экнь Сарпан района Шарнут селәнәс хотл балһснур нүүҗ ирсн болдг. Тегәд Байр бичкндән болн школд сурчасн цагтан амрлһна кемд тиигәрән дару-дарунь ирҗ, элгн-садндан гиичлдг бәәсмн. Йириндән шарнутахн төрскн келән сәәнәр меднә. Тегәд Байр түрүн болҗ Шарнут селәнд әмтн хоорндан хальмг келәр күүндсиг соңсҗ йовсмн. Экнь Вера Евгеньевна өдр-бүрин бәәцд хальмг үгмүд олзлҗ, көвүндән зааҗ өгдг билә. Тегәд хамгин түрүнд мел экнь көвүнәннь дуринь, седклинь хальмг келнд тусхаҗ, чик, сән сурһмҗ өгсн болдг. Байр бичкдүдин садт келн-улсин багд ордг билә. Сурһмҗлач Ольга Бадма-Убушаевна күүкдт хальмг дуд, амн урн үгин зөөр, шүлгүд дасхдг бәәсмн. Байр олн хальмг дуд дуулдхдан, шүлгүд айслулҗ келхдән йир дурта билә. Ольга Бадма-Убушаевна эклц школд келн-улсин класст цааранднь Байриг сурһҗ, хальмг келәр соньмсулсмн. Тегәд көвүнә хальмг келнь улм ясрв.
Дундын классмудт сурһульчнриг кесг шин багшнр экләд сурһна. Урднь нег багш сурһҗасн күүкдт түрүн авгтан олн таньдго багшнрла иҗлдхд күнд болна. Тегәд эклц классмудт сәәнәр сурчасн кесг күүкдин сурһуль дора орна, эдн му темдгүд авдг болна. Дәкәд болхла өсх дутм көвүдин заң хүврнә, кесгнь сурһулян арднь орҗ дасхар седхш. Байр болхла нег цагт хальмг келәр соньмсдган уурв. "Мадн, хальмгуд, төрскн келән эс керглхлә, кенд кергтәв", - гиҗ багш Зоя Котиевна келсн үг көвүнә седклинь үүмүләд, сананднь төөнрҗ үлдв. Терүнә хөөн Байр дәкнәс хальмг келән дасч, төрскн литературар соньмсдг болв. Школд сурчахдан Калян Санҗин, Эрнҗәнә Константинә, Көглтин Даван болн нань чигн хальмг бичәчнрин болн шүлгчнрин төрскн келәр бичсн үүдәврмүдинь соньмслттаһар умшдг бәәсмн. "Җаңһрин" тасрхас чееҗәр дасч, үүдәгч марһаст орлцдг билә. Болв дассн бөлгүдин учр-утхнь энүнд медгддго бәәсмн. Тегәд хальмг текст умшхларн, толь авад, үгмүдинь орчулад бәәхлә, учр-утхнь медгддг болв. Элстин 21-ч тойгта дундын школд ах классмудт хальмг келнә багшнр Людмила Гавриловна болн Валентина Владимировна Байриг төрскн литературин олимпиадт белддг билә. Тегәд эднә нилчәр көвүн марһана балһсна девсңд хойр җил дарандан күндтә хойрдгч орм эзлсмн. 11-ч класст эркҗән уга нүүрт һархар тәвсн күслдән күрв. Тиигәд цааранднь Элст балһснас дундын школмудын төрскн литературар таңһчин марһанд орлцх зөв авв. Олимпиадт орлцхар ирсн цевр хальмг келәр күүндҗәсн нег насна селәнә күүкдиг үзхләрн көвүнә урмднь хәрдг билә. Юңгад гихлә эн күүкд-көвүд ээҗ-аавиннь өөр бәәһәд өдр болһн бичкнәсн авн төрскн келәрн күүнддг дассн болҗана. Яһад бийән теднлә дүңцүлҗ дөрлдхв гиҗ Байр марһанд орлцхар седлго бәәв. Болв багшнь Людмила Гавриловна эвләд, чи теднлә әдл хальмгаһар келдго болвчн, чамд төрскн литературин халхар медрл бәәнә, тегәд эрк биш чидлән сөрҗ үз гиҗ келҗ үгдән орулв. Аштнь Байр төрскн литературар таңһчин олимпиадт һурвдгч орм эзләд, эн үзмҗиг ик күцәмҗ гиҗ эн тоолв. Юңгад гихлә селәнд өсҗ-боссн күүкд-көвүдәс ард хоцрлго эн предметәр түрүн болҗ балһсна школын сурһульч Байр Ходжиев бас ончрв. Байр эн йовдлыг ик күцәмҗд тоолҗ, ода чигн энүгәр бахтна.
Таңһчд бәәдг әмтн хальмг келн улсин сойлыг, авъяс-заңшалмудыг, келиг медх зөвтә гиҗ Байр тоолна. әмтнд хальмг кел күчәр дасхх зөв маднд уга. Болв наадар дамҗулҗ, шоглҗ, зәңгәр хувалцҗ, олн улсиг соньмсулҗ, урмдулҗ болхмн. Тиигәд Байр төрскн келәр шогта ахр келврмүд келҗ, шин зәңгәр хувалцҗ, олнд медгдхин төлә орс үгмүд чигн орулҗ, баһ наста улс дунд хальмг кел тархаҗана. Баһчуд эмәлго, ичлго эврә келәрн келҗ, ямаран чигн төрәр күүндҗ чадхла, сән болхмн гисн тоолвран Байр медүлнә. Нег ухан-седклтә үүрмүднь энүнд видео цокч авхднь дөң болна. Болв цааранднь видеороликиг күцц кевәр бел кеһәд, эн эврән төгсәнә. Байр төрскн келән улм гүүдүлхәр толь шинҗлнә, амн урн үгин үүдәврмүд чееҗәр дасна. Телефондан "Мана дун" гидг дөңцл немҗ авад, терүгәр дамҗҗ, хальмг дуд соңсҗ, айсинь болн үгмүдинь тодлна. Тегәд чигн дала хальмг дуд меднә.
Байр домбр цокдг, "Җаңһр" дуулдг, шаваш хайдг дасад, видеоблогд билгән үзүлх күцлтә. Дәкәд болхла домбрт келдг дуд дасхар бәәнә.
үүрмүдтәһән Байр төрскн келәрн күүнднә. Болв зәрминнь хальмг келнь дала сән биш болдг учрар һаза йовсн цагт эврә келәрн күүндхдән эмәнә. Болв талт-мулт келдг болвчн, ичлго эврәһәрн мел келәд бәәх кергтә, тиигхлә келнь ясрх гиҗ көвүн тоолна.
Эн ухата, билгтә көвүн өдгә цагт Хальмг государственн университетд, магистратурт, сурчана. Иргчдән эрдмәрн көдлҗ, зуг Хальмгт бәәх саната. Юңгад гихлә эврә төрскн һазр-усндан йир эңкр, хару седклтә күн мөн. Байр ик чинртә, әрүн үүлдвр күцәҗәнә, төрскн келән хадһлхар болн делгрүлхәр шунҗ, олнд үлгүр-үзмҗ болҗана.
Маргарита АРЗАЕВА