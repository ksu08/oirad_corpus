Шаңһа туслмҗин чинринь өөдлүлхәр
04-10-2014, 13:39 | Таңһчин зәңгс
Урҗ өдр Элстд Хальмг Таңһчд административн хүврлтс күцәлһәр бәәх правительствин Комиссин сүүр болв. Энүнд таңһчин Толһачин администрацин һардачин дарук Санал Басангов, таңһчин министерствсин болн ведомствсин, федеральн структурмудын территориальн әңгүдин, РМО-син һардачнр орлцв. Сүүриг Комиссин ахлач, таңһчин правительствин Ахлачин Аппаратын һардачин үүлиг дав зуур дааҗах Эртне Бакаев һардҗ давулв.
Түрүләд «Институт комплексных исследований аридных территорий» гидг Хальмг Таңһчин бюджетн номин учрежденя әңгин һардач Софья Лиджи-Горяева таңһчд хөрн тавн государственн туслмҗ күрглһнә чинринь шинҗллһнә тускар илдкл кев. Сүл җилмүдин эргцд кесн шинҗллтин ашар государственн туслмҗ өглһнә туст әмтнә некврнь хаңһагдв гиҗ темдглҗ болхмн. Тер мет эн җилин дөрвдгч кварталд государственн болн муниципальн туслмҗ күрглһнә туст әмтнд сурврмуд өгч гермүд эргәд, шинҗллт кехмн. Шинҗллтс келһнә ашин тускар илдкл белдәд, энүгән 2015 җилин март сарин 25 күртл Хальмг Таңһчд административн хүврлтс келһнә правительствин Комиссьт орулхмн.
Таңһчин правительствин Аппаратын экспертн-аналитическ заллтын ахлач Елена Малунова 2015 җилин январь сарас авн Элст балһсна администрацин үүлдврт зүүцүлгч нилчин үнллһиг олзллһна тускар зәңглв. Таңһчин сойлын министрин үүлиг дав зуур дааҗах Амуланга Учурова сойлын халхар государственн туслмҗ күрглһнә чинринь өөдлүллһнә туск илдкл кев. Хальмг Таңһчин электронн правительств делгрүллһнә Заллтын ахлачин үүлиг дав зуур дааҗах Константин Патрушев шин МФЦ секлһнә зуран тускар келҗ, үүлдҗәх цутхлңгудыг делгрүллһнә тускар зәңглв. Эн җил Яшкулин, Баһ Дөрвдә, Лаганя, Приютна болн Яшалтан райодт МФЦ-н әңгүд секгдв. Целинн района Троицк селәнд бәәрн уга болад, цутхлңгин әңг секгдсн уга. 2015 җилд энд секхәр зуралҗана.
Комиссин гешүд хәләгдсн цуг төрмүдәр ирлцңгү шиидврмүд батлв.
Маргарита АРЗАЕВА