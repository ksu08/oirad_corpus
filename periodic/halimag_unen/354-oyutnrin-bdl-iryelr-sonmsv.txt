Оютнрин бәәдл-җирһләр соньмсв
12-09-2014, 23:46 | Таңһчин зәңгс
Хальмг Таңһчин правительствин Ахлач Игорь Зотов сентябрин 12-т Хальмг государственн университетин оютнрла харһҗ күүндв. Деед сурһулин 7-ч тойгта общежитин сурһулин болн тренингин хорад баһчуд олар хурв. Эн харһлтын бүрдәһәч Дорҗ Ишкеев күндтә гиичлә цуглрсн улсиг таньлдулад, иигәрән ирсн төрин тускар келв.
Хальмг государственн университетин ректор Бадм Салаев оютнрин сурһулин болн бәәцин тускар тодрхаһар келҗ өгв. өдгә цагт Хальмг университет сурһулин ик заведень болсн деерән, номин цутхлңд хүврсн бәәнә, гиҗ эн темдглв.
Деед сурһульд өдгә цагт вузд орхас урд баһчудыг белддг болн һазадын оютнриг сурһдг факультетин декан Любовь Староверкина эврәннь көдлмшиннь тускар, оютнрт болн сурһульчнрт энд ямаран таал үүдәгдснә тускар бас келҗ өгв.
Терүнә хөөн Игорь Зотов үг авч, таңһчин делгрлтд Хальмг университет төгсәсн олн баһчуд нилчән күргҗәхинь темдглв. Тер мет өдгә цагин оютнр эн дааврта кергт темдгтә тәвцән орулҗахиг премьер-министр заав.
Цааранднь оютнр болн багшнр правительствин Ахлачд олн сурвр өгв. Цуг тер тоотд И.Зотов хәрү өгв.
Күүндврин хөөн Игорь Зотов оютнрин бәәцин таалар соньмсад, общежитин хорасиг шиҗлҗ хәләв.