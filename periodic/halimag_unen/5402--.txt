Таңһчдан темдгтә нерн
28-03-2017, 17:16 
Мана ах үйин насн-җирһл таңһчин тууҗла бат кевәр залһлдата. Фашистск деермчнрлә болсн дән, Сталинә эркшиллһн, дәәнә болн цааҗллһна хөөтк күчр-күнд җилмүд, таңһчан шинәс босххар шунсн йовдл эдниг улм тахшасмн. Эднә насн-җирһлин хаалһд байр зовлң хойр дегц йовсн бийнь эдн тер кевәрн җирһлүр зөрсн седклтә, төрскнч, халуч улс болҗ үлдв. Теднә негнь Илья Евгеньевич Намсинов бәәсмн. Эн олна-политическ
үүлдәчиг мана таңһчд олн әмтн меднә. Тер юңгад гихлә таңһчин делгрлт эн күүнә нернлә залһлдата.
Арвн зурһата настадан Илья Намсинов Ростовск тосхлтын техникумд сурад, йилһән сәәнәр төгсәнә. 27 предметәр "5" темдгәр сурв гиҗ дипломднь бичәтә. "Тосхлтын техникумд авсн гүн медрл, дамшлт, цергә белдвр хөөннь нанд ик тусан күргв",- гиҗ Илья Евгеньевич сурһуль сурсн җилмүдән тодлдг билә. Энд сурч йовхдан Илья Евгеньевич олна җирһлд шунмһаһар орлцдг билә, тиигхд партин зергләнд чигн орсмн. Техникумин хөөн Московск инженерн-тосхлтын институтд сурһульд орад, нег җил сурчкхлань, аврлт уга дән эклнә. Калининск областин, Москва балһсна баһчудыг дотмуд тосхлһна көдлмшт йовулв. Иҗл һолын көвәһәр Ржев болн Селижарово хоорнд эдн хойр сарин эргцд дотмуд тосхад, көдлмшән болзгтнь төгсәнә. Хәрү Москвад ирәд удан болсн уга, хөрн негтә Илья Намсинов хотл балһсна баһчудын түрүн зергләнд сән дурар дәәнд мордад, 3-ч Московск коммунистическ дивизин ханьд дәәлднә.
Удсн уга, хойр сар болад, энүг политрукд шиидәд, 391-ч Казахстанск дивизүр йовулв. Холм балһс сулдхлһна төлә болсн бәрлдән баһ наста политрукт сәәнәр тодлгдв. Хортна сумн ик-баһ угаг хәәрлдго билә, 1942 җилин февралин 23-д болсн бәрлдәнд эн шав авна. Зуг госпитальд күцц эмнүлсн уга, хәрү эврәкс талан адһв.
Госпиталин хөөн курст сурад, минермудын 9-ч салу гвардейск батальонд парторгар церглнә. Эднә батальон Ар-Деед үзгин фронтд дәәлдҗ йовла. Энд дәәлдҗ йовсн партизанмудла залһлда бәрәд, фашистнриг хамх цокв. Хортна эшелонмудыг яһҗ уга кехиг партизанмудт зааһад дасхдг билә. Кедү хамцу операц давулсн болх эдн. Дәәнә хөөн тоолсар, эднә батальон Резекне-Псков, Луга-Псков-Дно гидг төмр хаалһд 112 фашистск эшелон, 83 тагт, 111 автомаши уга кесмн. Харм төрхд, Илья Намсинов зуг 1944 җилин хавр күртл энд дәәлдсмн. Тер юңгад гихлә, хальмг фронтовикүдиг дәәнәс буулһад Сивр орулсмн. Залу-
зөрмг кевәр дәәлдҗ йовсн дәәчнр эврәннь келн-улсин һашута хөвиг хувалцх зөвтә болв.
- Яһсн чаңһ йосн бәәсмби?- гиһәд ода күртл алң болнав. Фронт тиигхд 4 миңһн километрт татгдсн билә. Нег чигн бичгиг давулҗ уга. Хальмг улсиг тууврт йовулсиг мадн соңссн чигн угавидн. Цааранднь Деед үзгин-Сиврин цергә округд церглхт гисн цаас һартмдн атхулад Сивр орулв. Алексей Урубжурович Бадмаевла, бас офицерла, хамдан йовлавидн.
Новосибирскд ирәд, округин цергә советд ирхлә, нег полковник йир ээлтәһәр ма хойриг тосад, бичә һундтн, иим юмн болҗана гиһәд цугинь цәәлһҗ өгв. Ма хойр Горно-Алтайск автономн область орхар шиидвидн, - гисн И.Намсиновин хол цагин туск тодлврнь сангдна.
Тиигәд энд нег олн халхин промышленн ниицәнд көдлмшт орад, Намсинов инженерар
көдлнә. Зуг төмр хаалһар йовҗ йовхднь эднд Ик һол нертә станц йир таасгдсн билә. Ө-шуһу модн заагт бәәх станц йир сәәхн, киилҗәх аһар йир цевр, эргнд цугнь төвкнүн болҗ медгдҗ седклинь авлла. Тиигәд нааран ирхләнь инженерин эрдмтә Намсиновиг станцас 12 дуунад бәәсн Петровка селәнә школын директорт шииднә. Багшин эрдм дасч авх кергтә гиһәд, Илья Евгеньевич Бийск багшин институтд заочн сурад, бас йилһән сәәнәр төгсәнә. Дипломан авхар государственн шүүвр өгчәхләнь нег шүүврт әдл хувцта һурвн залу ирнә. Энүг хальмг гиһәд, эдн кесг сурвр өгәд "уңһахар" седв, болв мана күн бийән өгсн уга билә. Арвн җилдән эн Петровка селәнд школын директорар көдлв. Сурһҗах күүкд-көвүд, хамдан көдлҗәх үүрмүднь баһ наста директориг күндлдг билә. Олн җил давад, сурһульчнь Людмила Тайн багштан бичг илгәнә: "Би ода ик электронн-техническ заводт көдлҗәнәв. Өрк-бүлтә, күүкдтә болув. Болв ө-шуһу модна сәәхниг седклд тусхаһад, маднд келсн олн соньн тууҗтн, тана сурһмҗ кезәд чигн мартгдшго".
Новосибирскур һархлань Илья Намсиновд шиңкән тосхгдҗах ик школ-интернат даалһна. Энүг тосхад дуусхин төлә кедү арһ-чидлән эн һарһсн болх. Күүкд-көвүдт эн сән-сәәхн таал тогтав. Школдан духовой оркестр бүрдәһәд, сурһульчнриннь эстетическ, шагшавдын сурһмҗд, эрүл-менд батруллһнд һол оньган өгдг билә.
Иим ик школын директор болҗах күүнә сурһуль-эрдм чигн өөдән болх зөвтә гиҗ тоолад, Илья Евгеньевич Новосибирск государственн педагогическ институтд сурна. Хөөннь таңһчдан ирәд, өөдән үүлд орхларн бас цааранднь медрлән гүүдүлҗ, олна номин Академьд сурад, тууҗин номин кандидатын цол харсна. Кен чигн күн эврәннь цолла ирлцсн медрлтә болх
зөвтә. Сурһуль сурхд насн харшлдмн биш. Тер учр деерәс чигн баһчудыг сурһмҗллһн - эркн чинртә төр гиҗ эн тоолна. Дорас өсчәх баһчуд - мана иргч. Эдн ухата, сурһульта улс болх
зөвтә гиһәд, Хальмг государственн университет секлһнә төрт бас шунмһаһар орлцсмн.
Мана таңһч шинәс тогтхла, таңһчдан ирҗ көдлтн гисн үрвриг партин областин комитет кесг йовулсн бийнь Новосибирскас энүг тәвлго бәәв. Илья Намсинов 1960 җилд хальмг теегт ирнә. Таңһч шинәс тосхгдҗах цаг. Кеҗ-күцәхнь дала, тегәд түрүн өдрәсн таңһчин тосхлтын, делгрлтин чинртә көдлмшт эн шунмһаһар орлцҗ үүлднә. Барин секторин һардач, партин обкомин сегләтр, барин залврин ахлач, "Хальмг үнн" газетин ах редактор, таңһчин Деед Советин Президиумин Ахлач болна. Дөрвн дәкҗ Хальмг Таңһчин Деед Советин, хойр дәкҗ әрәсән Федерацин Деед Советин депутат, әрәсән Федерацин Деед Советин Президиумин гешүн, әрәсән Федерацин Деед Советин Президиумин Ахлачин дарук болҗ үүлдхләрн Илья Намсинов таңһчин экономикин, сурһуль-эрдмин, сойлын болн искусствин, олнд зәңгллһнә эв-арһсин, номин, һардгч кадрмуд белдлһнә, олн келн-әмтн хоорндан ни-негн бәәлһнә төрмүдт ик оньган тусхаҗ йовсмн.
Илья Евгеньевич "Хальмг үнн" газетин ах редакторар 1967 җилд көдлсмн. Таңһчд делгүдән тосхлт болҗах цаг билә. Энүнә даалһврар газетин журналистнр хол хошмудт, селәдт күрәд, эгл улсин, эднә туурмҗта көдлмшин тускар бичдг билә.
Арвн долан җилин эргцд Илья Намсинов таңһчин дәәнә, күч-көлснә, Зертә-зевтә Чидлмүдин болн зөв-йос харлһна органмудын ветеранмудын таңһчин советиг һардв. Дәәнә болн һардгч үүлд йовсн цагтан эн олн ачлврмудар ачлгдсн билә. Зуг олна иткл, нерән һуталго таңһчиннь делгрлтин төлә церглҗ йовснь - хамгин өөдән ачлвр гиҗ сангдна.
Авальтаһан, Хальмг Таңһчин ачта багш Елизавета Борисовнала, эдн һурвн үрән өскәд-босхад кү кев. Эднә җирһл үрн-саднднь сәәхн үлгүр болв.

Раиса МАНЖИЛЕЕВА