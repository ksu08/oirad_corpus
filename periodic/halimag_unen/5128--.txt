һартан өөтә баһчудын марһан
14-02-2017, 17:12 
Февралин 15-д Элстд көдлмшч эрдмәр баһчудыг белдлһнә нарт-делкән "Ворлд скиллс" гидг дөрлдәнә таңһчин кемҗәтә марһан эклх. Энүнә иргч йовудын болн марһанд белдлһнә үүлдврин тускар "Хальмг Таңһч" гидг РИА-н конференц-залд ирсн журналистнрт таңһчин сурһуль-эрдмин министр Николай МАНЦАЕВ болн Элстин хулд-гүүлгәнә-технологическ колледжин директор Санал ОВШИНОВ болн марһана спонсор, "Одн" заводын директор Сарик АБУШИНОВ цәәлһвр өгв.
- Мана таңһч хойрдад эн нарт- делкән марһанд орлцҗана, 11 эрдмәр колледжмүдин болн Хальмг ГУ-н СПО-н факультетин оютнр хоорндан дөрлдх. "Ворлд Скиллс" марһанд орлцлһн көдлмшчнриг белдлһнә кемҗәг кесг холванд өөдлүлх арһ өгчәнә. Яһад гихлә энд хамгин шин оборудовань болн технологийс олзлгдх зөвтә. Тегәд чигн эн нарт-делкән дөрлдәнд белдлһнә төлә таңһчин правительствин
дөңгәр дундын профессиональн сурһулин заведеньсин төлә 2 сай арслңга шин оборудовань хулдҗ авгдв,- гиҗ күүндвриг эклсн кемлә Николай Манцаев темдглв.
Нег үлү өдгә цагт көдлмшчнрт тәвдг неквр өсәд бәәнә, тер мет һартан өөтә улс ода альд болв чигн өөдәнәр үнлгднә. Тиим билгтә, урн һарта, эрдмч улсиг белдлһн дундын профессиональн сурһулин һол төрнь болҗана. Тер мет ода промышленностин болн тосхлтын объектст, предприятьмүдт улм өргәр шин оборудовань болн технологийс өргәр олзлгдна, терүг бас сәәнәр медх кергтә. Тиим неквр "Ворлд Скиллс" (World Skills) гидг марһан бас тәвҗәнә. Энүнд 16-с авн 22 күртл наста оютнр орлцна.
Таңһчд болх марһана спонсормудт министр ханлтан өргв, тер тоод "Одн" заводын генеральн директор Сарик Абушиновд, әрәсән Орн-нутгин Хүүвин депутат Марина Мукабеновад, Элстд "Зеленая точка" гидг компаня элч Байрта Тюрбеевад, МРСК Юга компаня элч Тимур Алаевд болн нань чигн арһлачнрт.
Марһан электромонтажн, ветеринарн, замчин (хот-хол белдлһн) кергин, кондитер, веб-дизайн, үс хәәчлдг эрдм, эклц классин багш, дошкольн сурһмҗ, медицинск болн социальн килмҗ өглһн, гиигн автомобильмүдин ясвр болн теткмҗ, хувц-хунрин өдгә цагин технологий гидг эрдмәр болхмн. Дөрлдәг секлһнә байрин сүүр Элстд, февралин 15-д 10 часла правительствин Герин сүүрин залд болхмн. Дәкәд оютнр сурһулин заведеньсәр одж, мергҗлтән үзүлхмн. Ут турштан 100 сурһульч марһанд орлцх. Мана таңһч әрәсән "Worldskills" ниицәнлә бооца батлсн бәәнә, региональн цутхлң Элстин хулд-гүүлгәнә-технологическ колледжд бәәршлҗәнә.
- Марһанд оютнр теорийин болн дамшлтын медрлән үзүлх, бидн предприятьмүдин һардачнр, теднә сән белдвринь, хоршасн дамшлтынь үзхәр бәәнәвидн, тер ул деер бидн
көдлмшчнриг заводын, предприятин төлә шүүҗ авхвидн. "Ворлд Скиллс" марһан эднд эрдмәрн дигтә-даратаһар көдлх арһ өгчәнә, тегәд эн дөрлдән маднд таасгдҗана, энүг бидн
дөңнҗәнәвидн, - гиҗ "Одн" заводын директор Сарик Абушинов келв.
Марһанд диилсн оютнр Москвад, Казаньд, Якутскд болх Цугәрәсән марһаст орлцх зөв авхмн. Тегәд мана оютнрт күцәмҗ дурдх кергтә, тиигхлә эдн таңһчин нериг орн-нутгт туурулхнь лавта. Ода дөрлдәнд орлцҗах баһчудт нарт-делкән өөдән неквр тәвҗәнә. Тегәд школмудын сурһульчнр эн марһана йовудыг хәләһәд, көдлмшч эрдмәр соньмсхнь лавта, тегәд бидн 9-11-ч классмудын сурһульчнрт үрвр кеҗәнәвидн. Өөдән мергҗлттә һаңнач ода сән җалв авна, тегәд цааранднь дурта эрдмәрн сурч чадҗана.
- Марһанд федеральн экспертмүд орлцх, эдн мана зарһчнрла дегц баһчудын көдлмшиг үнлх, цуг темдгүд, зарһчнрин шиидвр дарунь Москваһур йовулгдх, тенд бас марһана йовудыг хәләх, регионд цугнь зокалла ирлцәтәһәр кеҗәнә аль угай йилһҗ авх,- гиҗ күүндврт Санал Овшинов орлцв.
Цуг даалһвр Москваһас илгәгдх, регионмуд даалһврин зуг 30 процентинь сольҗ чадҗана, зәрм эрдмәр болхла тиим сольврт чигн зөв өггдшго. Зәрм эрдмәр марһан 2 өдртән, наадксар 3 өдртән болх. Ашнь февралин 18-д правительствин Герин сүүрин залд диглгдх, дииләчнр болн призермуд дипломсар болн һашгудар ачлгдх.
"Ворлд Скиллс" дөрлдән җил болһн бүрдәгдх. Мана таңһчин 11 эксперт терүнд орлцҗ ашинь йилһх. "Ворлд Скиллс" организацин бүрткәчнр бас Элстүр ирҗ нарт- делкән дөрлдәнә зокал дигтәһәр күцәгдҗәх угаһинь гиҗ йилһх.
- Бидн эн нарт-делкән марһанд орлцхар белн бәәнәвидн, мана оютнр дунд билгтә эрдмчнр баһ биш, тегәд эдниг чигн бидн призермудын тоод үзхвидн гиҗ С.Овшинов нәәлҗәнә.

ТүРВәН һуна