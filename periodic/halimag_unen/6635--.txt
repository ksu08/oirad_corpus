әмтнә неквр күцәх седкл зүүнә
08-11-2017, 09:45 
Өсҗ-босҗ йовх күүкнь чигн бас эврә хорадан бәәхәр седләв гиҗ келнә. Байрта залутаһан 2000 җиләс авн балһсна чеерүдт зогсчана, болв кезә гер өгхнь темдг уга. Яһад гихлә онц льготта тер чеерүдт Байртаһас нань бас 594 күн зосгчана. Эднә өрк-бүл болхла 150-ч тойгта. Җилдән зуг 20 патьр өгнә, тегәд эдн ода бас долан җилдән күләх зөвтә, тиигчкәд эднә төлә гермүд федеральн программар тосхгдҗана.
Тегәд эднд һазрин участок һарһҗ өгх селвгән Марина Алексеевна өгв. Байрта бас зөвән өгв. Эн төриг әрәсән Орн-нутгин Хүүвин депутат һазрин хәрлцәнә министерствлә хамдан хаһлхмн. Кемр эднд участок өгхлә, Байрта эс гиҗ залунь чеерүдәс һархмн. Эн төриг эдн тавн җил хооран хаһлхар седҗәсмн, болв эднд участок өггдсн уга. Тегәд ода депутат эднд дөң болхла кергнь аштнь бүтх гиҗ нәәлҗ болҗана. Тер мет эн күүндврт Элст балһсна администрацин толһачин дарук Галина Васькина орлцҗ цәәлһврән бас өгв. Аштнь Орн-нутгин Хүүвин депутат Марина Мукабенова эс гиҗ түүнә нөкд Байртан өрк-бүлд җиңнүләд, министерствлә болсн күүндвр ямаран ашта болв гиҗ келҗ өгх.
Дәкәд инвалид бичкдүдин төлә Элстин нег микрорайонд занять кедг хойр арһлач күүкд күн орҗ ирв. Эдн нег бәәр нәәмәдлнә, 20 миңһн арслң терүнә төлә өгнә. Тиигәрән дамшлһнд гем-шалтгта 25 бичкн ирнә, дәкәд кесг күн эднә занятьд орлцхар бәәнә, болв бәәрн баһдад, эдниг орулҗ авх арһ уга болҗана. Тегәд арһлачнр Марина Мукабеноваһас дөң сурв. Эднд шин, у, дулан, герлтә сәәхн бәәрн кергтә, тиим гериг эднд балһсна администрац олҗ өгтхә гиҗ эдн санаһан келв. Тиигхлә эдн зуг ЖКХ-н туслмҗин мөңг һарһад бәәх билә.
Элст балһсна администрацин толһачин дарук Галина Васькина эднә сурвриг күцәхәр белн бәәнә. Болв ода деерән тиим бәәрн уга болҗ һарв. Тегәд әрәсән
Орн-нутгин Хүүвин депутатла хамдан эдн арһлачнрин кергинь күцәхәр седҗәнә, яһад гихлә эдн шалтгта бичкдүдт шин багшнриг олҗ авч, аштнь занятьд ордг багиг өргҗүлхәр бәәнә.
Цааранднь бәәх бәәрнә төрән хаһлхар Татьяна Б. орҗ ирв. Эдн өрк-бүлтәһән нег хората патьрт хуучн нурҗах герт бәәнә. Ода тер му таалд бәәдг әмтнд шин патьрмуд өгәд геринь сулдхҗана. Болв Татьянан шин патьрин аһунь хуучнас хойр-һурвн метр баһ болҗана. Түүнәс көлтә эн күүкд күн Марина Мукабеновала
тал ирәд дөң сурв.
Болв шин патьрт лоджий бәәнә, терүг дулалад, тосхачнр бичкн хора кеҗ өгхәр бәәнә, тиигхлә эднә патьрин аһу хуучнас нам ик болх. Зуг Татьяна зөвшәрҗәхш. Нанд әдл аһута патьр өгтн гиҗ эн балһсна йосиг болн тосхачнриг сурҗана, теднд болхла тиим арһ уга. Аштнь Татьяна зарһд төрән орулх эс гиҗ зөв-йосна органмудт эрлһән бичх седклтә. Тегәд цуг төрмүд эвәр хаһлгдна гиҗ бас келҗ болшго.
Эн өдр әрәсән Орн-нутгин хүүвин депутат Марина Мукабенова тал олн талдан төрән медүлҗ әмтн ирв, теднлә бас тодрха күүндвр болв.


ТүРВәН һуна