"Бадм цецг" фолк-балетин премьер болв
24-04-2018, 08:46 
Балетиг ансамблин художественн һардач Валерий Эрдниев тәвв, көгҗминь Аркадий Манджиев бичв, Петр Дарваевин бичсн бадм цецгүдин туск домгудар ул кеҗ Виктор Терехин либретто белдв. һол дүрмүдиг Хальмг Таңһчин ачта артистк Ольга Бадрашкиева болн Дорджи Босхомджиев наадв. Эн нааднд Мергнә болн Бадмин дурна тууҗ үзүлгдҗәнә. Хойр баахн улс дурна күчәр бөөг диилҗ, бадм цецгүдин эк тәрҗ хальмг һазрт шар шаҗ делгрүлҗ кишг эдлв. Ноһан Дәрк белглсн бадм цецгүдин экн урһад, шар шаҗн делгрҗ, олн әмтн җирһҗ, буй-кишг эдлсиг медүлв.
Хальмг Таңһчин Улсин Хуралын (Парламентин) Ахлачин дарук Николай Нуров ансамблин художественн һардачиг болн артистнриг премьерлань йөрәһәд, шин наадн залд цуглрсн улсиг авлв гив. Таңһчин сойлын делгрлтд ик тәвцән орулсн төләднь вице-спикер ансамблин артистк Виктория Нимгировад "Хальмг Таңһчин сойлын ачта көдләч" гидг цолын темдг бәрүлҗ өгв. Хальмг Таңһчин сойлын болн туризмин министр Хонгор Эльбиков бас шин наадна премьер күцәмҗтә болсиг темдгләд, ансамблин артистк Светлана Гаряевад таңһчин правительствин Күндллһнә һашг, артист Анатолий Мучкаевд сойлын министерствин Күндллһнә һашг бәрүлҗ өгв. "Бамб цецг" ансамблин художественн һардач Валерий Эрдниев артистнртән болн хәләһәчнрт ханлтан өргв.
Шин наадна премьерт әмтн олар ирв гиҗ темдглх кергтә, залд туристнр чигн бәәхнь үзгдв. Астраханск областин Наримановск района сурһуль-эрдмин заллтын 9 көдләч Элстүр ирснь медгдв. Эдн өрүһәр хальмг хурлд, шатрин балһснд одад, бамб цецгүдин фестивальд орлцад, асхар балетин премьер хәләхәр ирв. "Бидн Хальмг Таңһчла хам-хоша бәәнәвидн, тана сойлар, тууҗар соньмснавидн. Мана селәнд хальмг улсин бииһин ансамбль үүлднә. Эндр танаһур ирсндән теңкән уга байрта бәәнәвидн. Премьер йир таасгдв, ке-сәәхн костюмс болн өвәрц би мана зүрк авлв. Цам, Ноһан Дәркин би, хоолан шахад дуулсн ду эн балетиг сәәхрүлв",- гиҗ гиичнр келв.
ДООҖАН Наталья
ЗУРГТ: наадна кем
Э.Бюрчиевин цоксн зург