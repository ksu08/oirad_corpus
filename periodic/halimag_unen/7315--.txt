Эңкр таңһчин делгрлтин төлә
13-02-2018, 13:01 
Тер мет финансин отрядын оютнр кедү районд одсан, ямаран организацд әмтнд цәәлһвр өгсән келв. Таңһчин зака тогталһна болн күцәгч йосна һардачнр эднә үүлдвриг өөдәнәр үнлҗ тернь улм туста болн орута болтха гиҗ дөңнв.
Тер мет университетин зурһадгч корпусин вестибюльд ик һәәхүл тогтагдв, эн бас отрядмудын, "Предуниверсариум" болн востоковеденя халхар кеҗәх ик кемҗәтә төсвин тускар тодрха цәәлһвр өгчәнә. Төсвин тускар ветеринарийин кафедрин номтнр, инновацин әңгин һардач Раим Файзиев, хальмг филологин болн дорд үзгин кел шинҗллһнә институтын һардач Мингиян Лиджиев болн оютнр келҗ өгв.
Дарунь актов залд байрин хург эклв. Энд вузин багшнриг болн номтнриг, оютнриг сергмҗтә айсар, "Насндан" гидг дууһар университетин оркестр тосв.
Дәкәд Хальмг ГУ-н ректор Бадм Салаев әрәсән номин өдрлә багшнриг болн профессормудыг йөрәҗ, сүл җилин эргцд күцәсн аһу ик шинҗллтин, номин-дамшлтын үүлдвр күцәгдв гиҗ заав. Орн-нутгин номин Академин институтмуд Хальмг университетин профессормудын шинҗлгч ик көдлмшинь өөдәнәр үнлҗ хальмг вузла күцәҗәх нөкцлтән өргҗүләд гүүдүләд йовна. Тер мет орн-нутгин 15 региона болн Китдин, Моңһлын, кесг нань чигн һазадын орна вузмуд Хальмг университетлә у-өргн залһлда бәрҗ оютнран болн номтнран нааран йовулна.
Региона түшгч вуз болснас нааран нег җил давн гиҗ йовна, тер цагин эргцд Хальмг ГУ-н номтнр 5 орн-нутгт орс келнә цутхлң секв, тер тоод Китд орн-нутгт, Моңһлд, Палестинад болн Узбекистанд. Болв хамгин шахм залһлдан таңһчин правительствлә, министерствлә болн ведомствла күцәгдҗәхнь лавта. Тер тоод таңһчин предприятьмүдт болн фермст цевр-цер, шаг, әәмшг уга эдл-ууш һарһлһна, һазрин көрсиг экологин сән бәәдлд хадһллһна болн цеврлһнә төсв селәнә эдл-ахун министерствлә хамдан күцәгдҗәнә, гиҗ ректор онц темдглв.
Цааранднь правительствин Ахлач Игорь Зотов номтнриг сән өдрләнь йөрәҗ, сән ашта көдлмш ахр цагин болзгт күцәгдв, Хальмг ГУ-ла күцәҗәх һоллгч төсвин төлә давсн җил 15 сай арслң һарһгдв, эн җил тер кемҗән өсх зөвтә. Тиим кевәр мана хамцу көдлмшин кемҗән өсәд өргҗәд йовх, яһад гихлә улм күнд-күчр төриг бидн хамдан күцәх зөвтәвидн, тиим кевәр Хальмг университетлә хамдан цуг мана таңһч уралан йовхнь лавта.
Дәкәд правительствин Ахлач "Ах школын күндтә көдләч" гидг нер зүүлһҗәх дипломин проректор Эльза Мантаевад, таңһчин правительствин Күндллһнә һашгиг профессор Бадм Михаляевд, доцент Елена Сумьяновад болн нань чигн багшнрт бәрүлҗ өгв.
Тер мет Хальмг Таңһчин Улсин Хуралын (Парламентин) Ахлач Анатолий Козачко болн федеральн инспектор Александр Беляев номтнриг йөрәҗ, теднд парламентин Күндллһнә диплом, "әрәсән сурһуль-эрдмин халхин күндтә көдләч" гисн диплом баг көдләчнрт бәрүлҗ өгв. Хальмг университетин Күндллһнә һашгар ик баг багшнриг вузин президент Герман Борликов ачлв.
ТүРВәН һуна