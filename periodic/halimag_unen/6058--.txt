Хальмг келәр зәңглсн түрүн диктор
26-06-2017, 17:20 
Дигтә 50 җил хооран, 1967 җилд, Элстд телеүзлин цутхлң тосхгдад эдлврт орулгдсмн. Тер цагас авн таңһчин улст Цутхлң телеүзлин 1-ч программиг болн Хальмг телеүзлин соңсхврмудыг хәләдг арһ учрв. Хальмг
телеүзлин түрүн соңсхвр Алдр Октябрьск революцин 50 җилин өөн угтҗ, 1967 җилин ноябрь сарин 5-д һарсмн. Түрүн диктормуд Алла Эрдниева болн Евгений Лебедев орс келәр соңсхврмуд давулдг билә. Дарунь хальмг келәр соңсхврмуд давулхин төләд
төрскн келән меддг улс кергтә болв. Тегәд таңһчд диктормудын марһан зарлгдад, хальмг келтә улсиг шүүҗ авсмн.
Тиигхд шинкән школан төгсәсн баахн күүкн Антонина Лакаева терүнд күцәмҗтәһәр орлцад, Хальмг телеүзлин төрскн келәр келдг түрүн диктор болсмн. Бәәрн телеүзлин 50 җилин ончта өөн угтҗ, бидн одахн Хальмг Таңһчин сойлын ачта көдләч, хальмг барин ветеран, әрәсән журналистнрин Ниицәнә гешүн, Хальмг телеүзлин түрүн диктор Антонина Лакаевала харһҗ күүндвидн. Антонина Эрдниевна маднла тер давҗ одсн цагин тускар тодлврмударн хувалцв.
- 1968 җилд Целинн района Прудовый селәнә дундын школ төгсәһәд, ах сурһульд орхар Элст балһснур ирләв. Мел эн кемд диктормудын марһан зарлгдсн билә. Ах сурһульд орхв, аль марһанд орлцад, чидлән сөрҗ үзхв гисн дааврта болчкад, бачм төр өмнм зогсв. Сурһульд орх цаг нанд ода чигн бәәнә гиҗ санад, марһанд орлцх нег мөслгч шиидвр авхларн төрүц эндүрсн уга бәәҗв.
Шинкән бүрдсн телеүзлд көдлх сана зүүсн улс олн билә. Тедн дунд баһ наста, эрән дундын наста улс чигн бәәсмн. Түрүн авгтан зөвәр сүрдүв. Шинкән школан төгсәсн улсиг авх уга гиҗ санув. Болв мана цецн өвкнрин келсн "Зөрсн - диилснлә әдл" гидг гүн учр-утхта үлгүр санандм орад, хәрү цухрлго, марһанд орлцв.
әрүн күслдән күрхин төлә марһана һурвн девсң давҗ һарх кергтә болв. Марһанд орлцхар ирсн күн болһниг оньган өгч соңсад, хәләһәд, цугталань күүндәд, марһана комиссин гешүд ик көдлмш кесинь темдглх кергтә. 1-ч девсңгнь дааҗ чадлго кесгнь марһанас һарла. Хойрдгч девсңгин хөөн дөрвхн күн үлдв. Диилвр бәрәд, 3-ч девсңд орсн дөрвн күүнәс зуг хойрнь үлдх бәәсмн. Марһана аш дигләд, диилвр бәрсн улсин неринь һарһад келв. Тедн дунд мини нер келхлә, чееҗм байрар дүүрв.
Тиигәд 1968 җилд сентябрь сарин 6-д таңһчд шинкән бүрдҗәх телеүзлд көдлх арһ нанд учрв. Көдлмшч түрүн ишкдлән кеҗәсн нанд эннь зөвәр дааврта болснь медгдҗәнә. Таңһчин
өдр-бүрин бәәдлин, учрсн цуг темдгтә йовдлмудын тускар олн хәләһәчнрән сәәнәр, йоста хальмг келәр, соңсхд таалтаһар келҗ өгхәр басл чирмәдг биләв. Юңгад гихлә мана соңсхврмудыг
төрскн келән йоста сәәнәр меддг ах үйин әмтн хәләһәд үнлҗәхинь тааҗ меддг биләв. Тегәд чигн кеҗәх көдлмшән кемтг угаһар, даавртаһар күцәхәр оньдин шундг биләв.
Энүнлә залһлдата нег темдгтә йовдлын тускар келҗ өгхәр бәәнәв. Соңсхврин хөөн медәтә нег күн нанд җиңнүлв. "Баһ наста болв чигн хальмг келән сәәнәр меднәт, келнә айлһтн чигн сән, соңсхд таалта. Бидн цуг өрк-бүләрн хальмг келәр һардг шин зәңг соңсхдан дуртавидн",- гиҗ келәд, көдлмштм күцәмҗ дурдв.
Тер цагт аавин келсн эн бүлән үгмүд нанд җивр урһаһад, омгим өскәд, көдлмштм ик урмд өгсмн. Тегәд чигн җиңнүләд, тер цагт намаг дөңнсн телехәләһәчдән эндр өдр күртл ханлтта бәәнәв.
Ода цагин бәәдл сольгдад, ик тоот өңгәрн хүврәд, әмтнә хәләц-тоолврт чигн сольвр орв. Кемр тер цагиг дүңцүләд хәләхлә, өдгә цагт телеүзл техническ эв-арһар йир сәәнәр агсгдсн бәәнә. Ямаран чигн соңсхвриг урдаснь бичҗ авад, кемр эндү һархла, чикләд шинәс бичх арһ ода бәәнә. Болв, мини хәләцәр, хамгин ончтань телесуфлер гидг эв-арһиг онц темдглх кергтә. Цаас хәләлго мониторт бичгдсн тоотыг диктормудт санамр умшх арһта болв. \u201cШуд эфирт\u201d һардг түрүн диктормуд зәрм барлврмудынь чееҗәр дасх саам учрдг бәәсмн.
Зөвәр холдҗ одсн 60-ч җилмүдт болхла тиим эв-арһ уга бәәснь медгдҗәнә. Өдр болһн бидн "шуд эфирт" һардг биләвидн гиҗ келхлә, үлү үг болшго гиҗ санҗанав. Тегәд чигн чидлән, медрлән агсад, келҗәх тоотан эндү һарһлго чикәр келх бәәсмн.
Чееҗдән хәәртәһәр үүдәсн күслиг җирһлд тохраһад, Хальмг Таңһчд шинкән бүрдсн телеүзлин көк экранас "Соңстн, Элст келҗәнә, сән-менд бәәнт, күндтә телехәләһәчнр. Хальмгин телеүзл эврәннь соңсхврмудан эклҗәнә" гиҗ түрүн болҗ келсндән бийән хөвтә күүнд тоолнав. Тер цагиг бүләнәр тодлҗ, баһ наста цаг җигтә сәәхн бәәҗ гиҗ саннав. Борис Манджиевич Ченкалеевла хамдан хальмг келәр зәңгллһнә программ давулдг биләв гиҗ Антонина Эрдниевна гиҗ тодлна.
Дарунь Антонина Лакаева "Хальмг үнн" газетд ирҗ, 1971 җил күртл корректорск әңгд көдлв. Деед сурһуль сурх кергтә гиһәд, шинкн секгдсн КГУ-д орв. Университет төгсәһәд, баһ наста багш сурһуль-эрдмин халхд кесг җилдән көдлв.
Болв бичкнәсн авн диктор эс гиҗ журналист болх әрүн санаһан күцәхәр эн хәрү "Хальмг үнн" газетд ирҗ көдлнә. Тиигәд 1980-ч җилмүдин чилгчәс авн газетд ачта амрлһндан һартлан
көдлв. Ах үйин журналист Антонина Лакаева олн җилин туршарт редакцд көдләд, өөдән медрл, байн дамшлт хоршасн күн. Сойлын болн социальн төрмүдин әңгин һардач, социальн-экономическ төрмүдин һардачин дарук болҗ эн даавртаһар көдлсмн.
Таңһчин һардвр кеҗәх көдлмшинь өөдәнәр үнләд, таңһчин правительствин Күндллһнә һашгар, нань чигн кесг Күндллһнә һашгудар болн мөңгнә мөрәһәр ачлсмн. "Хальмг үнн" газетд олн җилдән үзмҗтәһәр көдләд, дамшлтта журналист болад Антонина Лакаева "Хальмг Таңһчин сойлын ачта көдләч" гидг нер зүүсмн.

Маргарита АРЗАЕВА