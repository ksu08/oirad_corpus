җолачнр сән мергҗлтән үзүлв
29-10-2019, 10:11 | Таңһчин зәңгс » Марһан
Таңһчин тосхлтын, көлгн-күчнә болн хаалһин эдл-ахун министерств автомобильн көлгн-күчнә халхин көдләчнрин өдрин өмн өргнд октябрь сарин 26-д Элстд җолачнрин дунд марһа бүрдәв.
Цугәрәсән автомобилистнрин Ниицәнә Хальмг региональн организац (КРО ВОА) эн керг-үүлдвриг давуллһнд дөң болв. җолачнрин марһанд йос заллһна органмудын болн көлгн-күчнә предприятьмүдин элчнр орлцв. Эннь таңһчин Толһачин администрацин, правительствин аппаратын, эрүл-менд харлһна, сурһуль-эрдмин болн номин, финансин, таңһчд үүлддг Федеральн казначействин заллтын болн УФСИН-ә көдләчнр орлцв. Тер мет «Аэропорт Элиста» АО болн автомобильн көлгн-күчнә предприятьмүд: «ИПА» РК-н КП, «Альфа-Тур» ООО, «Транс-Тур» ООО эврәннь элчнрән марһанд илгәсмн. Ут тоодан 12 күн керг-үүлдврт орлцҗ, мергҗлтән үзүлҗ, хоорндан дөрлдв.
җолачнрин марһан хаалһин җисәнә зокалмуд күцәлһнә төрт автомобилистнрин оньгинь тусхахин, хаалһин күчр-күнд таалд көлгиг чадмгар заллһна, мергҗлтинь өөдлүлх күслтәһәр бүрдәгднә. Тер мет автоспортыг олн дунд тархах болн җолачнрин медрлинь өргҗүлх, хаалһин җисәнә орлцачнр хоорндан нег-негән тевчҗ бийән чикәр бәрлһнә авъяс тохрах, эрүл-чик авг-бәрц тархах күслтәһәр эн керг-үүлдвр давулгдна.
Керг-үүлдврт таңһчин тосхлтын, көлгн-күчнә болн хаалһин эдл-ахун министрин дарук Юрий Ользеев орлцҗ, йөрәлин үг келв. Хамгин түрүнд марһанд орлцхар ирсн җолачнрт болн эдниг көдлмшәснь илгәсн һардвртнь ханлтан өргҗ, күцәмҗ дурдҗ. Тер мет өмн үзгин МУГАДН-а таңһчд үүлддг автомобильн көлгн-күчнә бүртклһнә территориальн әңгин ахлач Юрий Поправка бас үг келҗ, керг-үүлдврт орлцачнриг байрин өдрләнь йөрәв.
Дарунь марһанд орлцачнр КРО ВОА-н герин компьютерн класст орв. Энд марһана түрүн девсңнь эклв. җолачнр хаалһин җисәнә зокалмуд медлһнә туст сурврмудт хәрү өгв. Марһана 2-ч девсңнь КРО ВОА-н автодромд давв. җолачнр маши заллһна чадмган үзүлҗ, хоорндан дөрлдв. Тиигәд марһана хойр девсңгин ашнь диглснә хөөн дииләч болн призермуд йилһгдв. Таңһчин сурһуль-эрдмин болн номин министерствин җолач Виталий Богданов диилвр бәрв. Федеральн казначействин заллтын элч Санал Колоджиев 2-ч орм эзлв. Темдглхд, давсн җилд иим марһанд эн җолач нүүрт һарсн билә. Эннь энүнә өөдән мергҗлтинь иткүлҗәнә. Таңһчд үүлддг УФСИН-ә җолач Баатр Боев 3-ч күндтә ормд һарв. Эн җил җолачнрин марһанд күүкд күн орлцснь ончта болв. Эннь таңһчин правительствин аппаратын көдләч Алла Ким залусла әдлдән марһана цуг даалһвринь күцәв.
Марһана дииләчиг болн призермудыг дипломсар болн үнтә белгүдәр ачлв, тер мет керг-үүлдврт орцлсн цуг орлцачнрт белгүд бәрүлҗ өгв. Марһан бүрдәмҗтәһәр давв, цугтаднь соньн болн туста болв гиҗ келҗ болхмн.
Маргарита АРЗАЕВА