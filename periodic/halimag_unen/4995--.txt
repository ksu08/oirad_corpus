һартан урн бер
25-01-2017, 17:02 
Өдгә цагт кегдлмүд келһнә төлә шин зүсн
зүүл материалмуд бәәнә. Зәрм нерәдлһинь йирин күн меддго чигн болх. Келхд, сүл цагт
үүл кедг улс фоамиран гидг материал өргәр олзлна. Замшла әдл җөөлн материалар кесн кегдлмүдиг әмтн таасна.
Элстд бәәдг Надежда Канаева мел энүг олзлҗ, олн зүсн кегдлмүд кенә. Эн баахн бер өнр өрк-бүлд өсҗ-боссмн. Эк-эцкнь бичкнәснь авн тавн үрән олн зүсн кружокудт, секцст орулдг бәәсмн. Надя күүкн художественн школд, дү күүкнь би даслһна кружокд ордг билә, энүнәс нань чигн талдан билг-эрдм делгрүллһнә кружокудт эдн ордг бәәсмн.
Надежда Хальмг университет төгсәһәд, эрдмәрн невчк көдлҗәһәд, хәрд һарад, Иньглән болн Герл күүкдтә болв. Тегәд ода деерән көдлҗәхш, бичкн күүкдән хәләһәд гертән бәәнә. Йирин һартан урн, үүл бәрхдән эвтә, болв урднь цол уга бәәсмн. Ода асхарнь цаг олад, таасгдсн фоамиран материалар үүл кенә.
Баахн күүкд күн йиртмҗд, ке-сәәхн тоотд дурта, һаза күүкдтәһән цевр аһар кииләд йовхларн, урһҗах цецгүдиг уданд һәәхнә. Тегәд үзсн сәәхн урһмлыг эврәннь үүдәгч көдлмштән әмлүлсн кевтәһәр тохрана. Фоамиран материалар йосн цецгүдәс йилһҗ болшго толһадан зүүдг кеерүл кенә. Экн авгтан эн материалар яһҗ кегдлмүд кедгиг Интернетәс болн иим үүл кедг улсас дасҗ авсмн. Надежда урн һарин эрдмин яармд кесг сааҗ орлцҗ, эврәннь кегдлмүдән олна оньгт тусхасн болдг. Нег ухан-седклтә үүдәгч улсла таньлдҗ, улм урмдтаһар үүл бәрнә.
Виталий авальнь бас үүдәлтд дурта күн, арсар кегдлмүд кенә. Тер мет Иньглән күүкнь эк-эцкәсн үлгүр авч, олн зүсн кегдлмүд, открыткс кеҗ, һарарн кесн тоотан өөрхн улстан белглхдән дурта.
Фоамиранар кегдл келһн-энтн шин керг, энүгәр олн улс соньмсҗана. Тегәд Надежда эн материалар кегдлмүд келһнә мастер-классмуд бүрдәҗ, дамшлтарн хувалцҗ, әмтнд зааҗ дасхх саната.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410