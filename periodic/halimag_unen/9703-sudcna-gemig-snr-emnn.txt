Судцна гемиг сәәнәр эмннә
27-04-2019, 12:34 | Таңһчин зәңгс » Эрүл-менд харлһн
өцклдүр «Калмыкия» республиканск зәңгллһнә агентствд таңһчин эрүл-менд харлһна министрин дарук Николай Шараповла болн профессор С.И. Ларинә нертә флебологийин болн проктологийин таңһчин Цутхлңгин һардач Сергей Ларинлә харһлт болв.
Эдн эн медицинск Цутхлң яһҗ бүрдснә болн энүнә үүлдврин тускар келҗ өгч, таңһчин олнд зәңгллһнә эв-арһсин журналистнрин сурврмудт хәрү өгв.
Дигтә җил хооран, 2018 апрель сарин 23-д, таңһчд флебологийин болн проктологийин Цухлң секгдв. Болв иим Цутхлң секх урдаснь тохнята кевәр белдврин болн бүрдәмҗин көдлмш кегдсмн. Эн медицинск Цутхлң секлһнә седвәриг тиигхд Хальмгин ах хирургин үүлиг дааҗ йовсн, өдгә цагт болхла эрүл-менд харлһна министрин дарук Николай Шарапов дөңнҗ, цуг халхар дөң-тусан күргсмн. Тер мет эн Цутхлң эрүл-менд харлһна министерствин, Роспотребнадзорин, ФОМС-ин, Росздравнадзорин һардврла нөкцҗ үүлднә.
Николай Шараповин келсәр, эн Цутхлңд өдгә цагин нүүрлгч эв-арһс олзлҗ әмтиг эмнҗ, месллһ кенә. Тер мет Цутхлңд өдгә цагин некврлә ирлцҗәх оборудованяр теткгдсн бәәнә. Гүн медрлтә, өөдән мергҗлттә, дамшлтта специалистнр энд көдлнә гиҗ Николай Михайлович темдглв.
12 җил хооран Сергей Ларин Аһш балһснд флебологийин Цутхлң сексмн. Хальмг Таңһчас олн улс тиигәрән ирҗ, эмнлһ авдг бәәсмн. Тегәд судцна гемтә улс таңһчд олн бәәдгинь медәд, Элстд тиим медицинск Цутхлң секхәр шиидсн болдг. җил хооран секгдсн флебологийин болн проктологийин Цутхлң күцәмҗтәһәр үүлдҗәнә. 11 бәәрн күн көдлмшәр теткгдв. Цутхлң 1,5 сай арслңга алв таңһчин бюджетд өгв. җилин эргцд 1200 һар шинҗллт кегдҗ, әмтнә эрүл-мендин туст сүв-селвгүд өггдсмн. 12 сарин туршарт көлин судцна гемин туст ут тоодан 434 месллһ кесмн, тер тоод эрк биш медицинск даатхлһна халхар таңһчин әмтнд өңгәр 263 месллһ кесн болдг. Дәкәд болхла эрк биш медицинск даатхлһна цаасар Элстүр талдан регионмудас ирсн улст 83 месллһ кегдв. Сар болһн дундлад көлин судцнд 35 месллһ кенә. Урдк цагт кү зоваһад, кесг сааҗ көлинь кесг керчәд, месллһ кедг бәәсмн. Ода болхла лазерн техник олзлгдна.
Эн медицинск Цутхлңд онлайн - диг-даранд эмчнрт сүв-селвгүд өгч, хоршасн дамшлтарн хувалцҗ, эмнлһнә эв-арһс зааҗ, эдниг сурһх саната.
Маргарита АРЗАЕВА