Седвәртә багшин ик дамшлт
19-06-2017, 17:46 
Мария Урубжуровна Лизинова эклц классин багш болҗ һуч һар җилдән көдлҗ йовна. Хальмг педучилищ төгснәннь хөөн сурһульчнрт медрл заалһнд насн-җирһлән эн нерәдҗәнә. Урднь талдан школмудт көдлҗ йовла, альднь болвчн седвәртә болн медрлтә багш сурһульчнриг медрләр соньмсулхар, эклц бат медрл өгч, цаарандк сурһульднь сән ул тәвҗ йовна. В. Хлебниковин нертә Элстин олн халхин эрдмтә гимназьд Мария Урубжуровна арвн зурһан җилдән бичкдүдт эклц медрл өгч, сурһулин хаалһд орулна.
Олн җилә дамшлт болн күч-көлснә күцәмҗнь өөдән категорин багш болх мергҗлт өгв. Бичкдүдт сурһулин-сурһмҗин халхар сән медрл өгхәр мергҗлтән өөдлүлхәр багш даңгин шундмн. Багшнрин мергҗлт өөдлүллһнә курсмудт медрлән өөдлүлҗ бәәнә. әрәсән Федерацин сурһуль-эрдмин министерствин ачлврар - "Улсин сурһуль-эрдмин йилһән сән
көдләч" гидг темдгәр ачлгдсмн. Хальмг келәр сурһулин-методическ дөңцл белдлһәр болсн таңһчин марһанд орлцад, Мария Урубжуровна 2005 җилд дииләчнь болҗ, дипломар ачлгдсмн. 2010 җилд сурһулин кабинетсин марһанд чигн эн багшин кабинет сәәнәр белдгдснь темдглгдҗ, Элст балһсна школмуд хоорнд болсн хәләвр-марһанд һурвдгч орм эзлҗ дипломар ачлгдсмн.
Шишлң сертификат авсн тер кабинетд сурһульчнрин һарар кегдсн олн өлг-эд бәәнә. Зег хатхмрар кеерүлгдсн зургуд, хальмгуд олзлҗ йовсн нань чигн тоот эвинь олҗ тәвгдсн бәәнә. Тер тоот сурһулин йовудт, кичәлин хөөтк көдлмштән багш өргәр олзлна. Дасчах тоотан сурһульчнр тиигәд иләр үзҗ, багшин заасиг сәәнәр тодлҗ авна. Сурһульднь дөңцл болҗ кабинет сурһмҗин төриг хаһлҗана.
Хальмг Таңһчин сурһуль-эрдмин министерствин Күндллһнә һашг, Элст балһсна сурһуль-эрдмин заллтын, гимназин һардврин болн олн нань чигн ачлврмуд багшин ик ачинь медүлҗәнә. 2015 җилд Хальмг Таңһчин Толһач Алексей Орловин Ханлтын бичг багш Мария Лизиновад бәрүлҗ өггдҗ, келн-улсин региональн системиг делгрүллһнд, төрскн келән хадһлҗ, тархалһнд орулсн туслң тәвцинь өөдән үнлсмн. "Инфоурок" гидг федеральн төсвд Мария Урубжуровна Лизинова, бийнь шунҗ орлцад, сурһульчнран сәәнәр белдсмн. Эсвәр болн орс келәр болсн нарт-делкән олимпиадт сурһульчнран эн төсвин халхар сәәнәр белдсндән шишлң ханлтын бичг багш авсмн. Сурһульчнран хамдан көдлдгиг Мария Урубжуровна дасхҗ чадв. Иигәд энүнә сурһульчнрин хамцу белдсн "Суврһн" гидг төсв Элстин болн Хальмгин епархин дипломар ачлгдв. Багшнь болхла "Шагшавдын ик көдлмш кесн багш" гидг Цугәрәсән марһана негдгч региональн девсңгин дипломар темдглгдв.
Тер җилин бийднь гимназьд болсн номин-дамшлтын ХI конференцд багш Мария Лизинован хальмг келнә болн литературин төрәр кесн илдкл үнлгдсн билә.
Төрскн келәр негдгч класст өгсн ил кичәлнь мана оньгиг тусхав. Сурһульчнртаһан мендләд, урдк кичәлд дассиг давтад, тер күүндврт кесг сурһульчнриг Мария Урубжуровна орлцулв. Дарунь кичәлин һол төрнь - герин туск күүндвр болв. Самбрт гер зурата зург өлггдв. Ямаран гер бәәдгин тускар сурһульчнр багштаһан хамдан келв. Чолун, модн, ишкә, шавр гер бәәдгинь күүкд-көвүд медв. Цааранднь тернь ик-бичкн, шин-хуучн, өндр-маштг, киитн-дулан, сән-му, нег-олн, давхр гермүд бәәдгинь тиигәд хоорнднь дүңцүлҗ бичкдүд дасв. Кенә гер болдгинь багшин заавр угаһар тедн - мини, тана, эднә, теднә гер бәәдгинь тодлҗ авв. Тиигәд ахр цагин дотр сурһульчнр тиим олн үг герин тускар күүндхләрн бийснь ухалад, тодлҗ авснь йир соньн.
Дәкәд нег соньн юмн - кичәлин йовудт урднь дассн тоот ахрар дәкнәс давтгдҗ. Сурһульчнриг күүндврт орлцулҗ багш медсинь сергәһәд бәәв. Җилин ямаран цаг болҗахинь, хаврин теңгр ямаран болдгинь бичкдүд келәд бәәв. Цәәлһвр болһна дару сурһульчнрин оньгинь сергәхәр багш цөн минутын дунд физкультурн завср кенә. "Салькн үләнә, модн нәәхлнә, улан-шар хамтхасн, унна, унна, унна" -гиҗ келәд, һар-көлән тинилһәд, хальмг үгмүд сурһульчнр дәкнәс давтна. Багш ахр туульс, бичкн шүлгүд, шогта наадыг кичәлин йовудт орулдг төләд күүкд-көвүд келнд сәәнәр орна. Өрүн босад ю кедгән, өрк-бүлднь кен бәәхинь, Мария Урубжуровнан сурһульчнр сәәнәр меднә. "Күн ахта, девл захта" гидг үлгүриг сурһульчнрнь тематическ асхд, нань чигн нәр-наадн болсн цагт кергтә цагтнь чикәр олзлҗ, наадк сурһульчнрт үлгүр болна.
Багш Лизинован сурһульчнр җил болһн балһсна болн таңһчин олимпиадмудт орлцҗ, нүр орм эзлҗ йовна. Анжела Педерова, Аюна Очирова, Бату Шардаев, Даниэлла Учурова, Дорҗ Бадмаев, Дарина Бакланова, нань чигн кесг сурһульчнрнь багшин нериг, гимназин нериг дуудулҗ, сурһульдан күцәмҗ бәрҗ йовсмн. Таңһчд келн-улсин сурһуль-эрдмин системиг делгрүллһнд зөвтә тәвцән орулсн седвәртә багшин нилчәр сурһульчнрнь гимназин, балһсна керг-үүлдврмүдт оньдин орлцна. Медрл зааснларн зергднь сурһмҗин төрмүд хаһлҗ,
төрскндән дурта, шагшавдын чик хәләцтә күүкд-көвүд сурһхар шундг багшин нилч терүнднь сәәнәр үзгдҗәнә.
Велимир Хлебниковин нертә Элстин олн халхин эрдмтә гимназьд иигәд Элст балһсна, таңһчин багшнрин конференцст Мария Лизинова хоршасн дамшлтарн даңгин хувалцна. Багшнрин методическ дөңцлин, программсин шишлң марһанд Мария Урубжуровнан белдсн күч-көлснә сурһмҗин төрәр негдгч-һурвдгч классмудын төлә белдсн программнь өөдән үнлгдҗ, багш диилвр бәрсмн. Хамгин сән гиҗ тоолгдсн тер дөңцлнь багшнр ода олзлҗ йовна. "Хальмг келән дасхмн" - гиһәд келәд бәәснәс талдан нег ишкдл кедго улсас йилһлхләрн
төрскн келнә багшнр, тер тоод Мария Урубжуровна Лизинова иигәд өдр болһн кичәлдән, кичәлин хөөтк көдлмштән сурһульчнрт келинь зааҗ, дасхҗ йовна. Хальмг келнә багшнр, эклц классмудын багшнр бичкдүдиг келнд орулҗана. Зуг эднд олна, хамгин түрүнд эк-эцкин, аав-ээҗин, өрк-бүлин дөң кергтә.
Кел медҗ авхд туста болх кесг эв-арһ Мария Урубжуровна олзлна. "Школа - 2100" гидг методикәр эн көдлнә. УДЕ эв -арһиг, кел дасхлһна Китайгородскаян янзиг, А.Кичиковин аудиовизуальн методикиг чигн дамшлтта багш кичәлдән олзлна. Тиигҗ соньмсулҗ дасхдг багшин кичәлмүдт сурһульчнр дуртаһар ирҗ, заасинь сәәнәр тодлҗ авна. Эврәннь кергтән, сурһульчнртан цань уга дурта, седвәртә иим багшнрин нилчәр мана төрскн келн хадһлгдҗ йовна.

Галина ХЕЙЧИЕВА