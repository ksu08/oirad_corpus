Экономикд шинрлтс олзлхар
10-11-2018, 09:26 
Шин технологий, то-дигәр уллгдсн экономик эндр ик чинр зүүнә. әрәсән экономик ода бас тиим эв-арһиг өргәр олзлхар седҗәнә, терүнә ул деер кесг орн-нутгудла нөкцлтән батрулҗ, цуг делкән экономикин йовудыг, хулд-гүүлгәг өргҗүлҗ үүлдхәр бәәнәвидн гиҗ Китд орн-нутгт ноябрин эклцәр бәәлһнә йовудт әрәсән правительствин Ахлач Дмитрий Медведев келлә.
Тер мет 2030 җил күртл Хальмг Таңһчин социальн-экономическ делгрлтин стратегийд шин технологийст болн инновацд һол оньг өггдҗәнә. Терүнә тускар Хальмг госуниверситетд болсн номин конференцд тодрха күүндвр болв. Энүг проректор Кермен Бадмаева һардв. Хургт тер мет ВНИИГИМ институтын Хальмг филиалын, Хальмг НИИСХ-н көдләчнр, министерствсин болн ведомствсин элчнр орлцҗ тоолврарн хувалцв.
Таңһчин әмтнә җирһлин кемҗәг кесг холванд өөдлүлхин төлә инновационн делгрлтин кесг эв-арһиг улм өргәр олзлх кергтә гиҗ сүүрт орлцачнр тоолвран медүлв. Терүнә төлә таңһчд сән таал бәәнә, яһад гихлә манад ах болн дундын профессиональн сурһульта әмтнә тонь ик. Болв манад технопаркс, бизнес-инкубатормуд баһ гиҗ келгдв.
-Таңһчин селәнә эдл-ахуд күцәмҗ бәрҗ әрәсән һәәхүлмүдт мөрәһәр болн медальмудар ачлгдна. Болв тооца өгдг предприятьмүдин то йир баһ, үлгүрнь ЛПХ-с зуг эврә дурар тооцаһан өгнә, терүнәс көлтә кесг түрү-зүдү һарна. Тиим болв чигн министерств инновациг өргәр олзлхдан белн. Болв мал өсклһнә салврт тиим шин эв-арһ олзлдг предприятьмүд баһ, - гиҗ таңһчин селәнә эдл-ахун министрин дарук Валерий Артаев келв.
Энүнә темдглсәр, көдлмшин батрсн эв-арһиг дарунь сольҗ болшго, терүнә төлә арднь орҗ белдврин көдлмш кергтә, шин эв-арһин төлә таал тогтахмн. Терүнә төлә министерствин болн Хальмг ГУ-н хоорнд батлсн таңһчин аграрн төсв бәәнә. Университетин "Биовет" лабораторин ул деер 30 эдл-ахула иммунно-генетическ шинҗллт келһнә 30 бооцан батлгдла.
Эн көдлмшт талдан чигн эдл-ахусиг орлцулҗ "Иммунная генетика в АПК" гидг стратегическ төсвин таалд шинҗллтән цааранднь кехлә туста болх, тер төсвиг 2030 җил күртл олзлх стратегийд орулх кергтә. Иргчдән талдан чигн шин тоот, инновацс терүнд орх зөвтә. Тәрә-темс, садмуд тәрлһнд оньган өгхмн гиҗ сүүрт орлцачнр тоолвран келв.
Мал өсклһнә предприятьмүдт инновациг оруллһна систем уга, тегәд селәнә эдл-ахуг делгрүллһнә программиг шинәс хәләх кергтә, экономикин цуг салврмуд хоорндан залһлдата бәәх зөвтә. Агротехнопаркиг правительствин дөгәр бүрдәх кергтә.
Интенсификацин технологийсиг улм өргәр олзлхмн, болв ода деерән зуг экләд эн кергиг күцәҗәнә. Бордлһна ик кемҗәтә фермс секхмн. Хальмг тохма мал бордлһнд һол оньган өгх кергтә.
Экономикин кесг салврт инновац орулхин төлә Хальмг ГУ-н ул деер номин шишлң цутхлң секх кергтә гиҗ специалистнр бас тоолвран келв. Шин янзта предприятьмүдт көдлх специалистнриг ода белдхмн, терүнә төлә Хальмг ГУ-д эклсн "Ученик" марһаг өргҗүлҗ Цугәрәсән кемҗәнд бүрдәх кергтә. Кемр Хальмг Таңһчд инновациг дөңнхлә әрәсән тиим күслтә саң дөңгән бас күргәд бәәх гиҗ конференцд орлцачнр тоолвран келв.
Райодас авч ирсн селәнә эдл-ахун эдл-уушиг хулдхин төлә маркетингин шин цутхлң кергтә. Инновацин талдан чигн эв-арһиг таңһчд өргәр олзлхла производствин делгрлтин, әмтнә җирһлин кемҗә өөдлүлхин тускар келҗ болҗана.

ТүРВәН һуна