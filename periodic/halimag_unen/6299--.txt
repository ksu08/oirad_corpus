Зая-Пандитыг күндлх тавн учр
12-09-2017, 16:00 
Негхн күн әмтнә түүк-тууҗиг хүврүлҗ чадхш гиҗ ик эртәс мергн ухатнр келдг билә. Өөрд-хальмгудын Богд-багш Зая-Пандит Оһтрһун Дала келн-улсин тууҗд неглхн дәкҗ һардг
күүнә негн болчкад, урдксин тууҗиг хүврүлхәс биш, эндрк өдр күртл салад йовҗ одсн өөрд хальмгудт ач-тусан үзүлҗ бәәнә. Тернь юундв гихлә, һоллгч тавн учринь диг-дараһар тәвн, цуг таанрт медүлсв.
Негдгч учрнь: Зая-Пандит Богдын дөңгәр өөрд-хальмг мадн бурхна номин ора болсн шар шаҗна аршанд күртүвидн. Эрт цагт мана өвк-деедс бөөһин сүзгтә болад, отг-әәмгәрн эврә һазрин сәкүсдиг онц-онц йосар тәкҗ йовдг билә. "Буру хәләсн нүкнд нарна герл ордуви? Буру седклтә күүнд бурхна номнь ордуви?" - гидг кезәңк цецн үг бәәдг. Тегәд салу болсн һазр-усна, хад-уулын сәкүстә отгуд, негдн-ниилҗ ни бәәҗ чадшгоһин учрар - тедниг негдүлх нег шаҗн кергтә билә. Төвдин цаста орнас авсн Бурхна шаҗн - тиим шаҗн болв. Цуг өөрдин нутгудар йовҗ тер шаҗиг делгрүлснь - Богд лам Зая-Пандит.
Хойрдгч учрнь: Зая-Пандит Богдын күчәр өөрд-хальмг мадн эврә үзг-бичгтә болувидн. Делкә деер нәәмн миңһн һар келн-улс бәәсн бийнь, эврә үзг-бичг керглҗ йовдгнь ик цөн. әрәсәд бәәҗәсн зун йирн һар келн-улс дотрас орс хальмг хойрхнь - эврә бичгтә болдг. Зая-Пандитын зокасн "Тодо бичг" - мана хальмг келнд хамгин өөрхн болна. "Тодо бичг" - хальмг келн-сойлын һол сүүрнь. Эн үзг-бичгәр мадн дөрвн зун җилин туршарт бичҗ йовад, ик олн дегтр барлсн бәәнәвидн. Тодо бичгәр бичәтә туульс, тууҗс, домгуд, цецн үгмүд, тәәлвртә туульс, Җаңһр, бурхна ном - өдгә цага хальмг кел сергәхиг күләҗәх өвкнрин зөөр.
һурвдгч учрнь: Зая-Пандит Богдын шамдсар өөрд-хальмг мадн эврә урн-зокъялын келтә бәәнәвидн. "Тодо бичг" зокасна хөөн мадниг гегәрүлгч нарн болсн Оһтрһун Дала багш омгта
дөрвн өөрдт мергн-цецн Энткг-Төвдин сойлын дееҗиг күртәхин төлә арвн хойр җилдән судр, домг, түүк, гүн ухан, цецн келвриг һазадын келнәс орчулсн болдг. Терүг мана келнд орчулхин төлә урн-зокъялын кел зокаҗ тогтах кергтә болад, Зая-Пандит болн терүнә шевнрнь бичгин келнә дүрм тогтаҗ һарһв. Тер XVII зун җиләс эклҗ, мадн, өөрд хальмгуд, эврә урн-зокъялын келтә бәәнәвидн.
Дөрвдгч учрнь: Зая-Пандит Богдын зүтксәр темцлдҗ-цүүглдҗәсн өөрд хальмгин деерңкү седклтә хад-нойд эвцлддг бәәҗ. "Харалын экн цусн, йөрәлин эк - тосн" - гидг эрт цагин цецн үг бәәнә. Байн нойд керлдхлә - алвт улс зовҗ йовна, орн-нутг тарад йовҗ одна. Тиим учрар
дөрвн өөрдиг нег нудрмин бат тавн хурһн болһхин төлә Зая-Пандит өндр цолта лам болсн хүв-заяһарн дәәлҗәсн хад-нойдын бүүр-сүүр төгәлҗ йовад күүндәд, эвинь олҗ таарулдг билә. Тиигәд йовҗ, Зая-Пандит цуг өөрдин бәәршсн һазрмудар, чидлән әрвллго йовад бәәв. Хальмгт чигн хойр дәкҗ мөрлҗ ирсинь темдглх кергтә. Тегәд, тарсн дөрвн өөрдиг негдүлх күн - Зая-Пандит.
Тавдгч учрнь: Зая-Пандит Богдын туслмҗар төвд цаста орн ода күртл өөрд хальмгудыг сән кевәр меднә. Тавдгч Богд Дала-лам бичкн бәәсн цагтнь Моңһл Төвд хоорнд дән босад бәәхлә - мана Зая-Пандит тер хүвлһәниг авад, оңһцд суулһад, дән уга һазрт күргәд, әминь аврсн санҗ. Хөөннь Зая-Пандит бурхн болхла - идр наста болсн тавдгч Дала лам иим зәрлг болв: "Би өөрдин Зая-Пандитд һурвн өртәв. Негнь - бичкн цагтм үкләс аврҗ авсн, хойрдгчнь - мини төлә бурхна номиг моңһл келтнрин дотр делгрүлсн, һурвдгчнь - дөрвн өөрдәс мана сүмд тоолш уга бәрц авч ирсн".
Дала лам өртә болад бишрҗәсн күүнд мадниг өөрд хальмг нерәр үлдәхин төлә бурхн болтлан зүткҗ йовсн күүнд хөөт үйнр болсн бидн эс бишрхлә, манад ямаран иргч бәәхв?

Геннадий КОРНЕЕВ