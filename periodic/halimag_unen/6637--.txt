Келн-улсин авъясан батрулхмн
08-11-2017, 09:48 
- Давсн җил мана орн-нутгт бас тиим этнографическ диктант бүрдәгдлә, һазадын орнд чигн тиим керг-үүлдвр болна. Эндр өдр болхла Хальмг Таңһчин кесг талвңд,
тер тоод райодар болн Элстд, әмтн сойлын авъясан, тууҗан тодлҗ диктантын сурврмудт дигтә-даратаһар хәрү өгчәнә. Тиигҗ мана ик орн-нутгт бәәдг келн улс әрәсән ханьд орҗ нег ик өрк-бүлин бат хүвнь болҗахан, хоорндан ни-негн бәәхән медҗәнә, эн диктант чигн тиим санан-седклиг зүүлһҗәнә, - гиҗ Алексей Маратович келв.
Дәкәд таңһчин Толһач цуг әмтнлә хамдан диктант бичв. Цугтаднь сурврмуд түгәҗ өгв. Диктант бичлһнд 45 минут өггдв. Ут турштан 30 сурврт хәрү өгхмн билә. Нег сурврин төлә нег балл өггднә. Диктантын ашиг декабрин 12 күртл олнд медүлх.
- Хамгин түрүнд нанд хальмг улсин тууҗин болн авъясин туск сурврмуд таасгдв, талдан чигн сурврмуд соньн. Зәрм сурврт чик эс гиҗ буру хәрү өгсән медҗәхшүв, мини хәрү мел чик гиҗ санҗахшув. Тегәд диктантын хөөн Интернетд, энциклопедьд чик хәрү хәәнәв. Олнд кергтә ик кергт бидн орлцҗанавидн, терүг әмтн медх зөвтә, тиим кевәр бидн сурһульчнрт, оютнрт, цуг баһчудт төрскнч седклин сурһмҗ өгчәнәвидн,- гиҗ Алексей Орлов журналистнрлә кесн ахр күүндвртән тоолвран келв.
Нааран ирсн Элстин сурһулин заведеньсин оютнр, тер тоод Хальмг университетд, медицинск колледжд сурдг баһчуд бас ик соньмслттаһар диктант бичлһнд орлцҗ эврәннь болн әрәсән талдан чигн кесг келн улсин сойлын болн тууҗин тускар кесг шин тоот медҗ авснь лавта.

ТүРВәН һуна