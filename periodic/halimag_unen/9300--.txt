Эмчнрин селвгүдиг оньгтан автн!
22-11-2018, 09:32 
Элст балһсна поликлиникин улд 2003 җилд диабетин школ бүрдәгдсн билә. Тер цагас авн кедү күүнд эмчнр дөң болҗ, күнд гемиг диилҗ авхд тусан күргсн болх. Ода энд үүлдҗәх эрүл-мендин школд диабетин, астмин болн гипертоническ гемин, тәмк татлһнас хөрлһнә школмуд бәәнә. Эн школмудын занятьст ордг улст эмчнр чик авг-бәрцин, эрүл-мендән батруллһна болн чикәр эмиг олзллһна халхар сүв-селвг өгнә.
Диабетин школын занятьсиг эндокринолог Байрта Мангаева, астмин школын занятьсиг пульмонолог Наталья Церенова, гипертоническ гемин школын занятьсиг болхла участкудын терапевтнр давулна. Цуһар эдн хамцу үүлдҗ, гемтә улс дунд цәәлһврин көдлмш давулхин төлә дамшлтарн хувалцҗ, нег-негндән дөң болна.
Терапевт Айса Кутурован келсәр, участк болһна эмч цусна дарлтнь өөдлсн пациент болһнла күүндәд, эрүл-мендин бәәдлән шинҗллһнә дневник тогтахиг заана. Күн болһн бийнь цусна дарлтан шинҗләд, кезә тернь өөдлдгиг бичҗ авч, эмиг цаглань аршалҗ, эрүл-мендән бүрткх зөвтә болна. Дәкәд эмч гемтә улсин баг тогтаһад, теднлә чик авг-бәрцин занятьс давулна. Нег багд 7-8 күн орна, тегәд күн болһнд онц оньг өггднә. Эднлә күүндсн цагтан эмч ямаран хот уухла туста болхинь, яһҗ цогц-махмуд батрулхинь заана.
Эндокринолог Байрта Мангаева болхла цусна шикрнь өөдлсн улсла күүндҗ, эрүл-мендин бәәдлән ясруллһна туст сүв-селвг өгнә. Нег үлү түрүн болҗ иим гем илдкгдсн улст эмчин селвг туста болна. Шикрнь өөдлсн улс хамгин түрүнд хотан диглҗ авх, спортар соньмсх зөвтә гиҗ эмч келнә. Тиигәд, заһс, темс идснь туста болна, һуйрин зүүтә болн әмтәхн кегдлмүд, тарһн мах идхәсн саглх кергтә, тер цагт шикрин кемҗән өөдлшго гиҗ Байрта Николаевна селвг өгнә. Диабетин школд эн җил 736 занять давулгдв, терүнд 5027 күн орлцад, эрүл-менд бәәлһнә туст медрл хоршаҗ авв.
Кинь давхцад астма гемәр гемтсн улст дөң болхин төлә арвн шаху җил хооран поликлиникд эрүл-мендин школ секгдсмн. Харм төрхд, зәрм улс эмчд бийән үзүлхин ормд таньл улсин сүв-селвгәр эм хулдҗ авч терүг буруһар олзлна. Тегәд иим улст дөң болхар пульмонолог Наталья Церенова шишлң занятьс давулна. Препаратыг чикәр олзлҗ, дарунь эрүл-мендин бәәдлән ясрулхин тускар эмч пациент болһнла онц күүнднә. Эмиг цаглань олзлҗ, эмчин хәләврт бәәсн улс хөөннь ханлтан өргҗ, сүв-селвгнь туста болсиг темдглнә. Балһсна поликлиникд үүлдҗәх эрүл-мендин школын үүлдвр олн әмтнд гемән диилҗ, чик авг-бәрцәр бәәхд туслна.
ЗУРГТ: эрүл-мендин школд
занять болҗах кем
И.Музраеван цоксн зург