Баһчудан урмдулҗ стипендь өгнә
30-10-2019, 10:36 | Таңһчин зәңгс » Зәңг
Сүл цагт эрүл-менд харлһна болн сурһуль-эрдмин халхд көдлх специалистнр уга болад, эн төр нәрн болҗахнь нуувч биш. Нег үлү селән һазрт баһчуд көдлхәр седҗәхш, тегәд зәрм школмудт болн больницст специалистнр уга болҗана.
Шидр бидн көдлмшин кергәр Городовиковск районд одхларн района муниципальн бүрдәцин толһач Батыр Петровла харһад күүндвидн. Эн районд баһ наста кадрмуд белдлһнд болн баһчудыг урмдуллһнд ик оньг өггдҗәнә гиҗ келх кергтә.
- һурвн җил хооран бидн Т.Хахлынован нертә медицинск колледжин һардврла харһад, тенд сурчах баһчуд дундас хөөннь мана районд ирҗ көдлх саната оютнриг дөңнхин тускар үгцвидн. Мет тиим бооцан Сальск балһсна медицинск техникумла бидн бас батлҗ авсн биләвидн. Тегәд бидн тиим оютнрт 2500 арслңга стипендь йилһҗ өгхәр шиидвидн. Эн програмар Чимид Максимов болн Александра Гаврюшенко немр стипендь авад, сурһулян төгсәснә хөөн мана района больницд фельдшерар көдлҗәнә,- гиҗ Батыр Николаевич келв.
Темдглхәс, Чимид Максимов района больницин «Түргн дөң күрглһнә» әңгд ирҗ көдләд, «Земский фельдшер» гидг программар 500 миңһн арслң авсн бәәнә. Александра Гаврюшенко болхла ода тер программд орлцхар документсән белдҗәнә гиҗ района больницин ах эмч Александр Бяткиев зәңглв. Дәкәд Санкт-Петербург балһснд ода ординатурт Чимид Очиров сурчана, эн бас немр стипендь авчана. Сурһулян төгсәснә хөөн эн района больницд ирҗ көдлхмн. Тер мет нааран ирҗ көдлҗәх специалистнрт гер-бүүр нәәмәдлҗ авлһнд района бюджетәс сар болһн 3 миңһн арслң даңцагдна.
Бидн А.Гаврюшенкола харһҗ бас күүндвидн. Эн Сальск балһснд медицинск колледж төгсәснә хөөн июль сарас авн төрскн Городовиковск балһсндан ирҗ көдлҗәнә. Эн бас түргн дөң күрглһнә әңгин фельдшер болна. Одахн Т.Хахлынован нертә медколледжд мергҗлтән өөдлүләд, бачм дөң күрглһнә халхар үүлдх сертификат авв. Энүнд хойр җилдән района бюджетәс немр стипендь өгдг бәәсмн. Оютнрин стипендь болхла 626 арслң тогтана, тегәд тер мөңгн энүнд ик дем бәәсмн. Сурһуль сурчасн цагтан Александра района больницд дамшлт хоршадг билә, тегәд энд көдлҗәх ах үүрмүднь энүг байртаһар тосв. Түргн дөң күрглһнә әңгин фельдшермуд Юрий Зольванов, Александр Очиров болн нань чигн көдләчнр энүнлә сүв-селвгәрн хувалцҗ, дөң болна.
Батыр Петровин келсәр, эн сурһулин җиләс авн района һардвр сурһулян сәәнәр сурчах сурһульчнриг бас урмдулхар шиидв. Района депутатнрин Хургин депутатнр 10 йилһән сән сурһульчиг ачлхин туск тогтавр батлҗ авв. Тиим сурһульчнриг йилһҗ авхин төлә шишлң комиссь тогтагдсн бәәнә, терүнә ханьд олна организацсин элчнр, эк-эцкнр болн района организацсин һардвр орв. Сар болһн йилһән сән сурһульчнр 1 миңһн арслңга мөрәһәр ачлгдхмн.
- Мана районд җил болһн 8-10 күн школан йилһән сәәнәр төгсәнә, тегәд тиим күүкд-көвүдиг бидн бас урмдулхар шиидвидн. Сурһулян сәәнәр сурдг, олна бәәдл-җирһлд шунмһаһар орлцдг, седвәртә, спортын халхар күцәмҗ бәрсн сурһульчнр тиим мөрәһәр ачлгдхмн. Дорас өсч йовх бичкдүдт мөрә урмд өгч, эк-эцкнртән өлзәтә үрд болҗ өсхд омг болх гиҗ бидн санҗанавидн,- гиҗ Батыр Николаевич келнә.
Наталья ДАВАЕВА
ЗУРГТ: Городовиковск РМО-н толһач Батыр Петров (дунднь) Чимид Очировла (барун таласнь) харһсн кем.