Усар тетклһнә төр хаһлгдх
23-10-2019, 12:27 | Таңһчин зәңгс » Зәңг
Одахн әрәсән Президентин Администрацин һардачин дарук Сергей Кириенко видеоконференц-залһлдана эв-арһар дамҗҗ, әмтнлә күүндҗ, сурврмудт хәрү өгв. Керг-үүлдврт таңһчин Толһач Бату Хасиков орлцв. Мана таңһчд усна төр хамгин чинвртә мөн. Сарпинск района Садовое селәнәс олн үртә күүкд күн усна төрәр сурвр өгв. һазриг бурһудад, һазр дорас хойр скважинәс авдг усар район теткгднә. Усна турвас дегд хуучн болад, мел эвдрәд бәәнә. Тегәд зуг дулан кемд турваһар гүүдг усар әмтиг теткнә. Нурһлҗдан болхла, әмтнә төлә усиг машиһәр зөөнә.
өдгә цагт Садовое селән тал усна магистральн сурвлҗн тосхгдҗана. Ода деерән хойр шаху дуунад усна сурвлҗн тосхгдв, дәкәд утдан 9 һар дуунад усна турва татгдх. Селәнд усна турвасиг ясҗ шинрүлхмн. һазр бурһудад, дәкәд хойр скважин кех. Эн кергиг күцәхин төлә олн зүсн бюджетмүдәс 95 сай һар арслң йилһгдхмн. 2021 җил төгстл усна сурвлҗн эдлврт орулгдх, тиигхлә Садовое селәнә әмтн цевр усар теткгдх.
МАргарита АРЗАЕВА