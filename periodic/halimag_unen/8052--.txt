Нерән дуудулх бичкн билгтнр
16-05-2018, 10:34 
"Бичкдүд - мана улсин, мана орн-нутгин иргч болҗана. Энтн - җирһлин хамгин үнтә юмн. Бичкдүд кезә чигн мадниг байрлулна. Билгтә бичкдүд болхла үүдәлтән үзүләд, эк-эцкнртән, аав-ээҗнртән улм ик байр белглнә. Игорь Лазарев мана таңһчиг эргәд, эн көвүд-күүкдт үүдәлтән делгрүлхднь ик гидгәр туслсмн. Тегәд мана сойлд тиим ик тәвц орулснднь ик гидгәр байрлҗанав", - гиҗ Алексей Орлов келв.
Хамгин бичкн орлцач Елизавета Соваева хальмг келәр "Такас" гидг дууг дуулҗ, олн әмтнә седкл авлҗ концертиг секв. Дарунь билг-эрдмин колледжин залын тәәз деер район болһнас болн Элст балһснас ирсн хөр шаху орлцач һарад дуулв. Таңһчин Толһач гала-концертин орлцачнрт һашгуд болн үнтә белгүд бәрүлҗ өгсмн.
Бас керг-үүлдврин йовудт концертд ирсн композитор, Хальмгин искусствин ачта үүлдәч Аркадий Манджиевд, таңһчин Государственн симфоническ оркестрин ах дириж\xb8р, Хальмгин искусствин ачта үүлдәч Мерген Настиновд, Б.Басанговин нертә Келн-улсин драматическ театрин режисс\xb8р Сергей Бурлаченкод, А.О.-Г. Цебековин нертә Государственн хорин художествен һардач, Хальмгин искусствин ачта үүлдәч Ольга Сердюковад, нертә җаңһрч, келмрч Окна Цаһан-Хаалһд болн баһ наста дууч Айса Брюгидиковад Хальмг Таңһчин Толһач Алексей Орлов байрин бәәдлд һашгуд бәрүлв.
"Эн гала-концертд орлцсн бичкдүд тадниг дураһад, үүдәлтән делгрүлҗ, Хальмгин нер дуудулҗ йовтха!", - гиҗ таңһчин Толһач дурдв.

МАНҖИН Санл