Көгҗмин сәәхн делкәд
08-12-2018, 09:27 
Хальмгин государственн симфоническ оркестрин 25 җилин өөн шидр өргәр темдглгдв. Классическ көгҗмлә олн улсиг таньлдулдг коллективиг таңһчин һардачнр, көгҗмд дурта олн әмтн үнн седкләсн йөрәв. Билг-эрдмин өөдән күцәмҗинь темдгләд, давсн цагин дотр көгҗмд дурта олн хәләһәчнриг өсксн, билгтә көгҗмчнрин селгән өсч уралан ишкдл кегдсинь өөдән үнлсн Хальмг Таңһчин Толһач Алексей Орловин йөрәлин бичгиг умшҗ өгәд, таңһчин сойлын болн туризмин министр Хоңһр Эльбиков симфоническ оркестрт цифровой пианино белглҗәх паспорт бәрүлҗ өгв.
Хальмг Таңһчин Улсин Хуралын (Парламентин) Ахлач А. Козачкон йөрәлин бичгиг депутат Булган Ангирова умшҗ олнд соңсхв.
Өөнин байрин концертиг "Кармен- сюита" гидг Ж. Бизен - Р. Щедрина үүдәвриг йир сәәнәр күцәв. Мана оркестриг йөрәхәр ирсн Астраханск камерн оркестрла, Волгоградск государственн филармоня ударн көгҗмин багин артистнрла хамдан көгҗмиг татв. Билгтә көгҗмчнр хамцу сәәнәр үүлдҗ, көгҗмиг өвәрц сәәнәр гүн учр-утхинь медүлҗ, билгтә кевәр күцәҗ, олн соңсачнрин ик тааслт олв. Хальмг Таңһчин искусствин ачта үүлдәч Мергн Настиновин һардврт оркестр испанск төрәр бичгдсн көгҗмд хальмг түргн авциг, теегин салькна шүрүтә сәәхниг орулҗ, Р. Щедрина айсиг улм янзлулҗ татад, ниргсн альх ташлһ олв.
Əәдрхнә филармоня директор Валентина Чернякова коллективиг өөнләнь йөрәһәд, олн җил үүдәгч залһлда бәрҗ, фестивальмудт хамдан орлцҗ, нег-негән дөңнҗ үүлдҗәхин тускар келҗ, белгән нерәдв. әрәсән композитормудын Ниицәнә нерн деерәс Константин Гузенко оркестрин өөниг темдглҗ, көгҗмчнрт күцәмҗ дурдҗ Хальмгин болн Əәдрхнә көгҗмчнриг залһҗах хамцу үүлдвриг өөдән үнләд, көгҗмин делгрлтд хальмг көгҗмчнр орулҗах тәвцинь үнлв. Аркадий Манджиевин "Калмычка" гидг опер билгтә үүдәвр болсна тускар әрәсән композитормудын Ниицәнә сүүрт эн келв.
Байрин концертин хойрдгч әңгнь зөвәр шуугата болн шогта болв. Хальмг Таңһчин Толһачин мөрән лауреат Эвелина Лиджиева "Фиалка Монмартра" гидг опереттас Нинон дууг сәәхн өргҗ дуулв.Римский-Корсаковин "Садко"операс Варяжск гиичин арийиг дуулсн Хальмг Таңһчин ачта артист Игорь Лазаревиг әмтн альх ташҗ тосв. Хальмг улсин бичәч Калян Санҗин үгәр болн көгҗмәр төрсн "Күргн" гидг шогта дууг Хальмг Таңһчин ачта артистк Анна Очкаева сергмҗтә кевәр дуулҗ, ик тааслт олв. "Прощай Рим" гидг ду дуулсн әрәсән ачта артистк Надежда Баргаеваг цуглрсн улс ик бүләнәр тосҗ, дуулсн дууһинь таасҗ соңсв.
Нертә дууч Хальмг Таңһчин Толһачин лауреат Юлия Яшкулова Имре Кальмана "Сильва" операс Сильван арийиг йир ке кевәр янзлулҗ, өөдән өргҗ дуулснь йир өргмҗтә болв. Дууна хаалһд экләд орҗахдан эн оркестриг дахҗ тәәз деер һарсн баһчуд, ода нертә дуучнр болв. Түрүн ишкдлән кесн оркестриг мартлго өөнләнь йөрәхәр ирәд, Юлия Яшкулова болн Игорь Лазарев хамдан дуулад, классическ көгҗм делгрүллһнд зөвтә тәвцән орулҗахан үзүлв. В. Моцартин операс Дон Жуана болн Церлинан арийиг эдн дуулв.
А. Цебековин нертә Государственн хор оркестриг өөнләнь йөрәв. Хойр коллективин дууна болн көгҗмин хамцу үүлдвриг Мергн Настинов болн Ольга Сердюкова селҗ залв.
Келн-улсин оркестр домбрин айсарн үүрмүдән йөрәв. Дарунь симфоническ оркестр шоглад, орс улсин көгҗм татв. Келн-улсин оркестр теднәс үлдлго тер айсинь домбрт орулҗ, залын шуугата тааслт олв. Дәкнәс көгҗм хальмг хаалһдан орв. Ода хальмг айсмудыг хойр оркестр татв. Эннь ик сергмҗ үүдәв. Келн-улсин оркестрин художественн һардач Савр Катаев көгҗмчнриг йөрәҗ келв.
Хальмгин симфоническ оркестрин тууҗнь 1991 җиләс авн эклнә. Тиигхд Надежда Нуркаева Элстин көгҗмин училищин оютнриг баһ наста көгҗмчнриг нег коллективд хамцулад, камерн оркестр бүрдәлә. Җил эргәд, коллектив Государственн оркестрин нер зүүһәд, олн җилин туршарт соңсачнриг байрлулҗ йовла. 2003 җилин январин 20-д Аркадий Манджиевин седвәрәр таңһчд Государственн симфоническ оркестр тогтагдсмн. Оркестр бүрдсн цагас авн художественн һардач болн ах дирижер болҗ Мергн Настинов үүлдҗәнә.
Оркестрин репертуарт делкән болн орс көгҗмин классикин 500 һар үүдәвр орҗана. Классическ үүдәврмүдлә зергднь коллектив эстрадн-симфоническ болн эстрадн-джазов янзин көгҗм татна.Нертә композитормудла, дирижермүдлә болн дуучнрла оркестр нөкцҗ үүлднә. "Хальмгин көгҗмин намр", "Пентатоника" болн нань чигн фестивальмудт орлцҗ йовна. Көгҗмин ик кемҗәтә болн олн зүсн янзта үүдәврмүдиг торкестрин көгҗмчнр күцәнә."Рита", "Алеко", "Бабий бунт" болн нань чигн. Өөнин 2018 җилд К. Молчановин "А зори здесь тихие" болн А. Манджиевин "Калмычка" опермүдиг оркестр белдҗ тәвв.
Эндр симфоническ оркестр ах үйин болн баһ наста артистнриг негдүлҗәх билгтә коллектив болҗана. Олн җил оркестрт көдлҗ йовх Юрий Колгатин, Сергей Субботин, Баатр Эрднеев Хальмг Таңһчин правительствин Күндллһнә һашгудар ачлгдв. Правительствин Ханлтын бичг Александр Качаевд болн Александр Королевд бәрүлҗ өггдв.
Таңһчин сойлын болн туризмин министрин дарук Николай Санджиев оркестрин эклц тууҗинь тодлад, эн цагин дотр коллектив өсч батрсинь темдгләд, артистнрт сойлын көдләчнрин әрәсән профсоюзмудын Күндллһнә һашгуд бәрүлҗ өгв.
Симфоническ оркестрин артистнриг өөнләнь Хальмг Государственн филармоня генеральн директор Аркадий Манджиев үнн седкләсн йөрәв.
Галина ХЕЙЧИЕВА