17 000 күүнд пенсионн туслмҗ күргв
22-08-2018, 10:12 
әрәсән пенсионн саңгин региональн әңг государственн туслмҗ күрглһнә чинриг өөдлүллһнә көдлмшиг даңгин давулна. Эн күцлиг бәәдл-җирһлд тохрахин төлә 2014 җиләс авн ПФР-ин Хальмг заллт государственн болн муниципальн туслмҗиг Многофункциональн цутлхлңла хамдан күргдг болв. Хальмгин МФЦ-д 15 офис болн райодт үүлддг 47 территориальн әңг бәәнә. Цуг эн офисмүд болн әңгүд пенсионн теткврин халхар туслмҗ бас күргнә.
Пенсионн ведомствин барин цергллтин зәңглсәр, ода деерән таңһчин олн әмтн МФЦ-д ирәд, Пенсионн саңгин 11 туслмҗиг авч чадҗана. Тер тоод экин сертификатыг өглһн, терүнә мөңгиг олзлһна төлә эрлһ хәләлһн, сар болһна мөңг өглһнә туск шиидвр (установление ЕДВ), пенсионн даатхлһна туск эрлһ авлһн, пенсин кемҗәнә туск герч цаас өглһн болн нань чигн.
Эн җилин түрүн зурһан сарин туршарт МФЦ-д пенсионн саңгин 17028 туслмҗ күрггдв. Таңһчин иргнмүд нурһлҗ пенсин кемҗәнә туск герч цаас авлһна болн талдан чигн демин мөңг өглһнә төрәр ирв. Зәрмснь СНИЛС авхар МФЦ-д эрлһән орулҗ өгв.
Ода деерән экин сертификатыг авлһна болн терүнә мөңгиг олзлһна туск эрлһиг нег чигн күн орулсн уга билә.