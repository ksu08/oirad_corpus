Бичкдүд килмҗтә хәләврт бәәнә
17-04-2019, 15:19 | Таңһчин зәңгс » Эрүл-менд харлһн
Мана таңһчд үүлдҗәдг бичкдүдин Гер ор һанцхн иим учреждень болна. Энд төрҗ һарсн нилхдәс авн дөнтә күүкд-көвүд күртл специалистнрин хәләврт бәәнә гиҗ келх кергтә. Эк-эцкнриннь тетквр уга үлдсн, өнчн болн җирһлин күнд таалд туссн өрк-бүлмүдин бичкдүд эн учрежденьд цаг зуур бәәҗ чадҗана. Темдглхәс, бичкдүд энд сән таалд, эмчнрин килмҗтә хәләврт бәәнә.
Ода энд күнд гемтә нег бичкн күүкн бәәнә, энүнд тасрлтан уга эмчнрин хәләвр кергтә болҗана. Эк-эцкнь тиим дөң күргҗ чадшго болад, күүкән цаг зуур нааран орулв. Эмчнр күүкнд кергтә эмнлһ кеҗ, үнтә месллһ келһнд белдҗәнә. Келхд, Москваһур күүкиг бичкдүдин Герин специалистнр күргхмн. Тенд месллһ кеһәд, эмнлһ авсна хөөн күүкиг эк-эцкнь герүрн авхмн. Тегәд җирһлин күнд таалд туссн өрк-бүл эн учрежденя специалистнрин хәләврт күүкдән цаг зуур орулҗ чадҗана. Эдниг эк-эцкин зөвәснь кен чигн сулдхшго.
Таңһчин эрүл-менд харлһна министерствин барин цергллтин зәңглсәр, эн учрежденьд сән дурар үүлддг баһчуд дөң-тусан күргнә. Эдн ясврин көдлмш келһнд орлцҗ, бичкдүдт кергтә хувц-хунр, наадһас хулдҗ авлһнд тусан күргнә. Бичкдүдин Герин һардврла үгцәд, күүкд-көвүдиг олн зүсн керг-үүлдврмүдт күргҗ, эдн цаган сергмҗтәһәр давулхд баһчуд дөң болна. Буйнч седклтә, седвәртә улс эн учрежденьд ик дөңгән күргнә. әрәсән орн-нутгин Хүүвин депутат Марина Мукабенова бичкдүдин Герин төрмүдт шунмһаһар орлцна. Одахн депутат бичкдүдт кергтә хувц-хунр белглв. «ЛУКОЙЛ» компань эн учрежденя материальн-техническ ул батруллһнд демән күргҗ, бичкдүдин бәәдл-җирһләр соньмсна.
Эн учрежденьд күүкд-көвүд гертән бәәснлә әдл бәәнә. Учрежденя 1-2-ч давхрт хот чандг, бичкдүд нааддг болн унтдг хорас, физио, массажн болн ЛФК-н кабинетмүд бәәнә. Актов зал урднь цокольн давхрт бәәдг билә, ода тенд көдләчнрин хург болна. Учрежденя көдләчнр һаза бичкдүдин төлә нааддг талвңгуд кеҗ, олн зүсн наадһасар эргндк һазриг сәәхрүлв. Бичкдүд цевр аһар киилҗ, һаза наадхдан дурта. Бичкдүдин Герин көдләчнр күн болһнд килмҗән тусхаҗ, кен-негнәннь заң медҗ арднь орҗ сәәнәр хәләнә. Эдн өрк-бүлин сурһмҗла өөрхн программар көдлнә, тегәд бичкдүд эдниг Ира эк, Люба эк гиҗ дуудна. Сурһмҗлачнр бичкдүдин билг-эрдм делгрүллһнд ик оньг тусхана, эднлә хамдан олн зүсн кегдлмүд кенә, дуд болн шүлгүд дасна. Эк-эцк уга үлдсн бичкдүдт эднә килмҗ болн цаһан седкл йир кергтә.
Наталья ДАВАЕВА
ЗУРГТ: Бичкдүдин Герт бәәдг күүкд-көвүдт кергтә эмнлһ кенә
(Таңһчин эрүл-менд харлһна барин цергллтин зург)