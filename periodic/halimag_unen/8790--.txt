Таңһчд гиичнр олар иртхә!
26-09-2018, 11:47 
Цуг делкән туризмин өдриг мана орн-нутгт сентябрин 27-д темдглнә. Эн сән өдрлә салврин көдләчнриг болн олн әмтиг таңһчин Толһач Алексей Орлов йөрәв. "Эн сән өдриг бидн цугтан темдглнәвидн, яһад гихлә бидн цугтан зуульчлхдан, талдан әмтнлә, орн-нутгла, балһснла таньлдлхдан дуртавидн. Тер мет туризмин бизнест көдлҗәх улсин - туризмин компаньсиг, музейин, гиичлүрмүдин көдләчнрин ик сән өдр болҗана, эдн маднд болн мана күндтә гиичнрт сән таалта амрлһ бүрдәнә.
Туризм энтн цаган тустаһар давуллһна эв-арһ болсн деерән түргәр делгрҗәх экономикин нег халхнь болҗана. Хальмг Таңһчд бәәдг кесг келн-улсин сойл, мана теегин йиртмҗин ончта ландшафтмуд туризмин төлә сән таал тогтаҗана", - гиҗ Йөрәлин бичгт келгдҗәнә.
Тер мет таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов туризмин салврин көдләчнриг йөрәҗ, эднд хөв-кишг, бат эрүл-менд эдлҗ, көдлмшин йовудан шунмһадулҗ, нөкцлтән өргҗүлҗтн гиҗ дурдв.