Демин мөңгәр гертә болв
17-09-2018, 14:59 
Таңһчин тосхлтын, көлгн-күчнә болн хаалһин эдл-ахун министерств социальн программс күцәлһнә йовудт льготн багин улсиг гер-бүүрәр теткҗәнә. 2018 җилд Төрскән харсгч Алдр дәәнә йисн ветеранд гер-бүүр хулдҗ авлһна төлә дөңцл мөңгн йилһҗ өггдв. Эдн дунд дәәнд орлцсн нег күн болн дәәнд орлцачнрин белвсн үлдсн нәәмн күүкд күн. Эднд йилһҗ өгснә демин мөңгнә кемҗән ут тоодан 9 199,724 миңһн арслң тогтаҗана, тер тоод федеральн бюджетәс - 3 866,544 миңһн арслң, таңһчин бюджетәс - 5 333,18 миңһн арслң.
Таңһчд 2005 җил күртл тоод авгдад, бүүрәр теткгдх зөв бәәх 338 күн чеерүдт темдглгдсн бәәнә. Эннь эрмдгтә улс болн гемтә-шалтгта бичкдүдтә өрк-бүлмүд. "2018 җилд болн 2019-2020 җилмүдин зуралсн кемд федеральн бюджетин тускар" гидг Федеральн заканас иштә 2018 җилд эрмдгтә улсиг болн гемтә үрдтә өрк-бүлмүдиг гер-бүүрәр тетклһнә кергт ут тоодан 6 842,9 миңһн арслң йилһгдҗәнә Тегәд 2018 җилд эн льготн багин 13 күүнд демин мөңгн йилһҗ өггдхмн. Ода деерән эднәс дөрвн эрмдгтә күн 2 020,860 миңһн арслңга мөңгәр патьр хулдҗ авв. Наадкснь ода бийднь тааста гер-бүүр хәәҗәнә.
Зер-зев олзлҗ, дәәни цүүгәнд орлцҗ, тогтун бәәдл тетксн ветеранмуд болн инвалидмүд, өңгрсн ветеранмудын болн инвалидмүдин өрк-бүлмүдин чеерүдт 149 күн темдглгдсн бәәнә. 2018 җилд эн льготн багин улсиг гер-бүүрәр тетклһнә кергт ут турштан 6 548,5 миңһн арслң йилһгдсмн. Тегәд эн җил эврә чеерүдән күләҗәх улсас 12 күн гер-бүүрәр теткгдх. Сентябрь сарин нег шинд кегдсн то-дигәр, дәәни цүүглдәнд орлцҗ, эвин бәәдл тетксн 3 ветеран 1 537,542 миңһн арслңга дөңцл мөңгәр гер-бүүрәр теткгдв.

Маргарита АРЗАЕВА