Түүмр унтрав
18-09-2018, 11:32 
Эн җилин сентябрь сарин эклцәр Хальмгин хотл балһснд оютнрин дунд боксар нарт-делкән чемпионат давсмн. Марһанд орлцхар делкән 20 орн-нутгас 150 һар спортсмен ирсн билә. Эн ончта спортивн керг-үүлдвр болҗасн нег өдр Сити чессин коттеджд пластиков контейнерт һал орад шачасмн. Көдлмшин даалһвран күцәҗ, өөгүрнь йовсн полицин көдләчнр цугтаһаснь түрүлҗ түүмр үзҗ, коттеджд бәәсн улсиг һазаран һарһв. Түүмр унтрадг цергллтин әңг иртлнь түүмр экләд унтрав. Дарунь, эднә хамцу үүлдврин ашт һал унтрагдв, хам-хоша бәәх гермүдт һал орсн уга.
Одахн Хальмг Таңһчар дотр-дундын кергүдин министрин нерн деер Элстд бәәх "Шатрин балһсн" гидг комплексин һардврас Ханлтын бичг орҗ ирв. Цаглань һал унтраҗ, комплексин эргндк һазрт түүмр тархалһиг хөрҗ, әмтиг әәмшгтә йовдлас гетлгсн полицин көдләчнрт ханлтан өргсн болдг. Таңһчин МВД-н барин цергллтин зәңглсәр, Хальмгин дотр-дундын кергүдин министерствин һардвр ончрсн полицин көдләчнр Пүрвә Нармаевиг, Алексей Улюнжиевиг болн Бадм Ахадуевиг көдлмшч даалһвран седклән тәвҗ күцәдг төләднь ачлхар шиидсмн.
Мана зәңгч