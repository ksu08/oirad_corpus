Жилищн зака күцәлһиг бүрткнә
30-01-2017, 17:42 
Олн давхр герт бәәдг әмтнә бәәдл-җирһлд жилищн коммунальн төрмүд хара бишәр учрна. Хур орсн цагт герин ораһар усн һооҗна, аль үвлин кемд патьрт серүн болна. Кемр залврин компань учрсн дуту-дундыг уга келго, әмтнә неквр эс хаңһахла, альдаран одхмб гиҗ зәрм улс алмацна. Эн саамд Хальмг Таңһчин государственн жилищн инспекц әмтнә төрмүдиг хаһлхднь дөң болна.
Урднь таңһчин ЖКХ-н болн энергетикин медлд государственн жилищн әңг үүлдҗәсмн. 2016 җилин май сард күцәгч йосна шин орган - Хальмг Таңһчин Государственн жилищн Инспекц бүрдәлһнә туск Зәрлгиг таңһчин Толһач батлв. Тегәд давсн җилин июнь сард жилищн бүртклһнә керг-үүл күцәдг күцәгч йосна шин орган тогтагдсн болдг. Энүг Наталья Кензеева һардв. Инспекцин кех-күцәх керг-төрмүднь өргн болв. Хамгин түрүнд жилищн кодекслә болн зөв-йосна актмудла ирлцүлҗ гер-бүүрин халхар керг-төрмүд күцәх болв.
Тер мет гер-бүүрин инспекц ямаран чигн зөөрин гер-бүүрин көрңгиг яһҗ хадһлҗахиг болн олзлҗахиг, залврин компаньсин болн капитальн ясврин региональн саңгин үүлдвриг бүрткнә. Жилищн зака эвдсн улсиг болн организацсиг административн дааврла харһулх зөв госжилнадзорт бәәнә..
Хальмг Таңһчин государственн жилищн инспекц бүрдснәс нааран ахр кем давсн бийнь жилищн зака күцәлһнә халхар темдгтә көдлмш кегдв. Наталья Кензееван келсәр, урдаснь темдглсн зураһар 31 бүртклһн, әмтнә эрлһәр 1382 бүртклһн кегдв, зака эвдсн 469 йовдл илдкгдв, 1025 сай һар арслңга ялын цаасн һарһгдв. Бүртклһнә керг-үүлдврмүдин ашар әмтнә эвдсн зөвинь хәрү тогтана, теднә төрмүд хаһлгдна. Тер кемд әмтн ханлтан өргнә, эннь инспекцин кеҗәх көдлмшиг өөдәнәр үнлҗәхин темдг болҗана. Хамгин олар ямаран төрмүдәр әмтн нааран ирнә гихлә, хурт герин ораһар усн һооҗна гиҗ әмтн зовлңган медүлдг билә. Эннь 2-ч, 6-ч, 8-ч микрорайодын гермүдт бәәдг әмтн эн төрәр эрлһ бичдг бәәсмн. Энд гермүд хуучн биш. Тер бийнь эн гермүд тосхгдад, дундлад һуч һар җил давҗ йовна, тегәд эднд бас ясвр керглгдҗәнә. Сүл җилмүдт капитальн ясврин программар 1-ч, 3-ч, 4-ч микрорайодын гермүдин ораһинь яссмн. Йириндән намрин-үвлин кемд жилищн-коммунальн халхар төрмүд учрдг болад, мел эн кемд әмтнәс эрлһн орна. Дулаллһна кем эклсн түрүн долан хонгт патьрмудт серүн болҗана, мууһар дула өгчәнә гиҗ әмтн төр кенә. Болв цааранднь эн туст бәәдл ясрна. Яһад гихлә шинкән дулаллһна кем эклхлә, зәрмдән әмтн бийснь салң йовдл һарһсна учрар тиим бәәдл тогтна. Яһад гихлә олн давхр гермүдт әмтн ясвр кесн цагтан эврә дурарн радиатормудан талдан ормд һарһҗ тәвнә. Тиигхлә дулаллһна систем эвдгдәд, талдан патьрмуд дулаһар мууһар теткгддг чигн йовдл учрна.
Хальмг Таңһчин Государственн жилищн бүртклһнә инспекцд шишлң сайт бәәнә. Интернетәр дамҗад, иим электронн хайгар http:// gjn.kalmregion.ru. теднә сайтд орҗ, инспекцин үүлдврлә таньлдҗ, эрлһән илгәҗ, тер мет инспекцин һардачла харһхар бичгдҗ болҗана.

Маргарита АРЗАЕВА