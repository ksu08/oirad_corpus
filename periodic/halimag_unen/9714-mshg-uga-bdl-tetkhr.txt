әәмшг уга бәәдл теткхәр
30-04-2019, 11:50 | Таңһчин зәңгс » Хальмг Таңһчин Толһачин өдр-бүр
әәмшг уга бәәдл теткхәр
өцклдүр Хальмг Таңһчин Толһачин үүлиг цаг зуур дааҗадг Бату Хасиковин һардврт антитеррористическ комиссин сүүр болв. Эн җил комиссин сүүр түрүн болҗ давулгдҗана, тегәд Бату Сергеевич эн керг-үүлдвр ик чинр зүүҗәнә болн терүнд хәләгдҗәх төрмүд ик дааврта болҗана гиҗ темдглв.
- әмтнә төлә әәмшг уга бәәдл тетклһн маднд эркн чинртә төр болҗана. Нег үлү удл уга амрлһна өдрмүд эклҗәнә, тегәд байрин керг-үүлдврмүд өргмҗтәһәр болн байрта-бахмҗтаһар давхин төлә цугтан арһ-чидлән негдүләд, олн әмтнд әәмшг уга бәәдл теткх зөвтә. Нидн декабрь сарин чилгчәр әрәсән Президент В.Путин мана орн-нутгт терроризмәс хөрлһнә комплексн зура батлсн билә. Тегәд бидн мана таңһчин әмтиг олн зүсн йовдлмудас саглулҗ, әәмшг уга бәәдл тетклһнә туст профилактическ керг-үүлдврмүдт ик оньг өгх зөвтәвидн,- гиҗ Бату Сергеевич келв.
Одахн Росгвардин заллт гиичлүрин комплексин үүлдвриг ясруллһна төлә бүртклһнә керг-үүлдвр давулсн билә, терүнә йовудт олн дуту-дундс илдкгдснә тускар Б.Хасиков зәңглв.
Дарунь антитеррористическ комиссин гешүд таңһчд әәмшг уга бәәдл тетклһнә туст күцәгдҗәх керг-үүлдврмүдин тускар күүндв.
Мана зәңгч