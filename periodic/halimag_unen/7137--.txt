Алтн һасар үзгән олсн шүлгч
20-01-2018, 10:05 
Владимир Нуровин "Дагни" гидг шүлгәрнь Эрднин Андрей һарһсн дууна айс залд күңкнҗ, шүлгүдин делкәд бичкдүдиг орулв. Библиотекин әңгин һардач Зоя Наранова шүлгчин туск ахр нүр үгәр харһлтыг эклв. Элстин 3-ч тойгта школын сурһульчнр улсин шүлгчд күндллһән медүлв. 6-ч классин сурһульч Настя Захарченко йөрәл келҗ, Владимир Дорджиевичд хальмг цә бәрүлҗ өгв. Багш Галина Васильевна Убышеван һардврт сурһульчнр Б.Зорхтаев, В. Болдырева, В.Хаджинов "Белокрылые годы мои" гидг шүлгчин хураңһуд орсн шүлгүдәс умшв. Сурһульчнр шүлгчд нерәдәд, отбелдсн открытксан терүнд бәрүлҗ өгв. Дәкәд бичәчин урн үгин үүлдврт нерәдәд, эдн эрсин газет белдсинь Владимир Дордҗиевич таасҗ хәләв.
2-ч тойгта школас сурһульчнр Алексей Быстров болн Севрсян Каро хойр шүлгүд умшв. Тиигчкәд Каро хальмг келәр көк буурл теегин тускар шүлгчин бичсн шүлг умшсинь залд цуглрсн сурһульчнр таасч тосв. Алексей Быстров болхла шүлгчд нерәдәд, орс келәр бичсн шүлгән чигн эн өдр соңсхв.
Элстин православн гимназин сурһульчнр хальмг келнә багш Надежда Давжиевна Михайлован һардврт ирҗ эн харһлтд орлцв. Нуура Владимирин шүлгүдин нилчәр төрскн келнд дуран өгч, багшин хаалһд орсан эн темдглв. Хурц үгтә, гүн учр-утхта, сурһмҗин чинртә шүлгүдинь сурһульчнртан дасхч йовхан келәд, шүлгләни шин күцәмҗс дурдв.
Хальмг педколледжин 3-ч курсин оютн Маргарита Кушлинова шүлгчин шүлгиг чееҗәр умшв. Олн зүсн төрт шүлгч оньган өгч бичдгиг тер шүлгүднь медүлв.
12-ч тойгта дундын школын сурһульчнр чигн Нуура Владимирин шүлгүдиг сәәнәр меддгән үзүлв. 6-ч классин сурһульч Мингиян Горяев эврә шүлгән умшад, нертә шүлгчин тааслт олв. "Эн көвүн иргчдән сән шүлгч болх билгнь оданас авн медгдҗәнә, - гиҗ Владимир Дордҗиевич таасч келв.- Хальмг келәрн бичдг нег үрн төрх, һарх гиҗ кезәнәс авн ухалҗалав. Шүлгч болх күүнә бичснәс нег мөрәрнь болвчн билг бәәх угань медгднә. Эн көвүн билгтә. Би терүнд дөң болҗ үзнәв. Ик байрта бәәнәв".
Владимир Дорджиевич сурһульчнрин сурврмудт хәрү өгв. Җирһлин хаалһд кен туслснь, ямаран һол төрт шүлгүдән нерәддгинь, өрк-бүлинь ямаран болҗахинь, экиннь тускар келҗ өгхиг күүкд-көвүд сурв. Зуунас үлү ик нас зүүһәд нарта орчлң деер йовсн экнь ик теслттә, күнд тоотд даргддго, чик седклтә, күүнд му кедго күн бәәсинь шүлгч тодлҗ келв. Ээҗиннь һарт өссн көвүн төрскн келән йир сән меддг бәәсмн. Сиврт күнд тууврин җилмүдт харһңҗ үкхәснь гетлгҗ авсн, орс келиг дасхсн түрүн багшан тодлҗ, терүнд нерәдсн шүлгән умшхлань күүкд-көвүд кииһән авлго соңсв. Нертә малч йовсн Дорҗин Санҗ, профессор Кичгә Төлә, Калян Санҗ, Эрнҗәнә Константин, Инҗин Лиҗ, Тачин Анҗа, Көглтин Дава болн нань чигн хальмг бичәчнр энүнә литературн төлҗлтд ик нилчән күргсинь сурһульчнр медҗ авв. Сурһуль сурчасн цагтан "Хальмг үннд" корректор болҗ көдлҗәһәд, хальмг бичәчнрин үүдәврмүдиг умшҗ, терүнәс ик сурһмҗ авсан тодлад, Владимир Дорджиевич түрүн шүлгнь эн газетд 1959 җилд һарсиг зааҗ келв.
Заяни билг уга болхла шүлгч болна гисн кецү. Юунас шүлгүд төрнә, ямаран төрт тернь нерәдгднә, гиҗ баһчуд соньмсна. Шүлгүд генткн ирнә. Серҗңсн серүн салькн, таалсн нарна толян, наласн көк теңгр, күүкд күүнә хәләц, аавин келсн үг генткн уханд орҗ шүлгин эклц болна, гиҗ Владимир Дорджиевич бичкн умшачнртан келв. Җирһлин дамшлт, өөр эргнд болдг йовдлмуд, цагин селгән, өсҗ йовх ачнрин, зеенрин заң-бәәдл, нань чигн тоот шүлгүд төрлһнд туслна.
Бичәч умшачнрларн кесн харһлтын йовудт хальмг бичәчнрин нердәс нань Александр Пушкина, Расул Гамзатовин, Николай Карамзина, Михаил Лермонтовин, Иакинф Бичурина, нань чигн шүлгчнрин болн үүлдәчнрин нерд соңсгдҗ, теднә тоолвр бәрмт кегдҗ келгдәд, орс болн делкән литературин кемҗәнд әдл зөвтә орман олҗ, хальмг литературин элчин дүр сурһульчнрин уханд үүдв. Орчлңд күн болһн эврә дааврта төрҗ ирдгин тускар, күн болҗах өөдән нерән бәрҗ йовх кергтән тускар бичәч лавлҗ келв. Дала ламин келсәр, өөрк улсин тускар медсн, теднә зовлң-зөвүрт орлцснас ик хөв күүнд угаһинь Владимир Дорджиевич бичкн умшачнртан тодлулв.
Эндр 6-ч класст сурчах күүкд-көвүд маңһдур өсәд-босад, җирһлин хаалһар йовад, медрл болн дамшлт хоршахнь маһд уга. Болв аль нег цагт эдн бичәчлә болсн эн харһлтыг тодлад, келсн үгинь, шүлгүдинь санад, ямаран чигн кергиг седклән тәвҗ кехлә керг күцдгиг, хальмг улсин оюни байн зөөрин хадһлачнр болҗахан мартшго.

Галина ХЕЙЧИЕВА