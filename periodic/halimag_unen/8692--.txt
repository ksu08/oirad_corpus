Шалтгта улсин таалынь ясрулхар
12-09-2018, 10:52 
Өцклдүр Хальмг Таңһчин правительствин президиумин дарани сүүр болв. Терүнд таңһчин эрүл-менд харлһна болн сурһуль-эрдмин учрежденьсин материальн-техническ ул батруллһна, 2018 җилд Хальмг Таңһчин бюджетд федеральн бюджетәс субсидь йилһҗ өглһнә туск бооца бәәдл-җирһлд тохралһна болн ирх җилд ирлцңгү бооца батллһна туск төрмүд хәләгдв. Сүүриг Хальмг Таңһчин правительствин Ахлач Игорь Зотов һардв.
Түрүн төрәр таңһчин эрүл-менд харлһна министр Юрий Кикенов болн сурһуль-эрдмин болн номин министр Николай Манцаев тооцаһан өгв. Дааврта һардачнрин келсәр, эн җил таңһчин школмудын болн эмнлһнә учрежденьсин материальн-техническ ул батруллһна төр күцәмҗтәһәр хаһлгдҗ, кесг керг-үүлдвр күцәгдв. Тиигәд, КТК-Р болн "Лукойл" компаньсин дөң-тусар таңһчин эмнлһнә учрежденьст өдгә цага обрудовань хулдҗ авгдв, удл уга Элст балһсна поликлиникд сән һара томограф углҗ тәвгдхмн, күүкд улс дунд гүлгн гемиг эрт илдкҗ авлһна төлә шишлң көлгнд тәвгдсн маммограф олзлгдхмн. Одахн гилтә Целинн района Хар Булг селәнд реконструкцин хөөн ФАП секгдв, Яшалтан района Эсто-Алтай болн Веселое селәдт ясврин көдлмш төгсчәнә. Эн җил садв гемәс хөрлһнә таңһчин диспансерт, Приютна, Яшалтан болн Яшкулин райодын больницст флюорограф хулдҗ авгдв. Саата күүкд улсин болн нилхдин эрүл-менд батруллһна программар мана таңһчд 200 сай арслң йилһгдхмн, тер мөңгәр Элстд тосхгдх бичкдүдин поликлиникин төлә цуг кергтә оборудовань хулдҗ авгдхмн гиҗ министр келв. Тер мет таңһчин эмнлһнә учрежденьсиг түргн дөң күрглһнә шишлң көлгн-күчәр тетклһнә төр бас хаһлгдҗана. әрәсән правительствин тогтаврас иштә эн җил мана таңһчд 6 көлгн йилһгдхмн. 2019-2024 җилмүдт эрүл-менд харлһна халхд күцәгдх келн-улсин төсвәр мана таңһчд 3 җува арслң йилһгдхмн гиҗ зуралгдҗана. Таңһчин эрүл-менд харлһна министерств цуг документсән федеральн министерствд харсад, эн төсвд орлцхин төлә цугинь белдв.
Таңһчин сурһуль-эрдмин учрежденьст немр орм тогталһна, спортивн залмудт ясвр келһнә, школмудыг автобусмудар, өлг-эдәр тетклһнә төрмүд эн җил бас хаһлгдв. Келхд, эн җил түрүн болҗ региональн болн муниципальн бюджетмүдәс сурһуль-эрдмин учрежденьсин материальн-техническ ул батруллһнд 50 сай арслң йилһгдв гиҗ министр темдглв. Н.Манцаевин зәңглсәр, гемтә-шалтгта улсин төлә сән таал тогталһнд федеральн бюджетәс 2 сай 266 миңһн арслң йилһгдсн билә. Эн җил мана таңһчд 10 спортивн залд ясврин көдлмш күцәгдәд, сурһульчнр спортар соньмсхин төлә кергтә сооруженьс, футбол нааддг стадионмуд кегдв. Ода Городовиковск балһснд хазгудын кадетск корпус тосхгдҗана, 2019 җилд Троицк селәнд шин школын тосхлт эклхмн. Сүл хойр җилин туршарт таңһчин школмуд 32 автобусар теткгдв, эн җил дәкәд 22 көлгн-күчн йилһгдхмн. 2019-2020 җилмүдт мана таңһчд инклюзивн сурһулин заведеньс тосхлһнд, хотл балһснд бичкдүдин садмудт немр орм бүрдәлһнд федеральн бюджетәс мөңгн йилһгдхмн гиҗ министр тооцаһан өгв.
Дарунь таңһчин селәнә эдл-ахун министр Б.Болаев, ЖКХ-н министр Н.Ткачева, сойлын министр Х.Эльбиков, социальн делгрлтин министр М.Ользятиева болн спортын министр Д.Шикеев батлгдсн бооцанас иштә федеральн бюджетәс йилһгдҗәх мөңгәр күцәгдҗәх керг-үүлдврмүдин тускар ахрар келҗ өгв. Тиигәд, эн җил селән һазрт баахн специалистнрин болн өрк-бүлмүдин гер-бүүрин таал тогталһна, Годжур селәнд гер-интернатд немр корпус тосхлһна, райодт сойлын гермүдт ясврин көдлмш күцәлһнә, сән кец-таал тогталһна программс күцәлһнд йилһгдсн мөңгн олзта-тустаһар олзлгдҗана гиҗ министрмүд келв.

Наталья ДАВАЕВА