Зөргтә әмтнд күцәмҗ дурдв
03-10-2018, 10:54 
Октябрь сарин 4-д мана орн-нутгт әрәсән МЧС-ин иргнә харслтын Өдр темдглнә. Эн сән өдрлә салврин көдләчнриг таңһчин Толһач Алексей Орлов йөрәв. "Хальмг Таңһчар бәәдг әрәсән МЧС-ин һоллгч заллтын көдләчнр болн ветеранмуд! әрәсән МЧС-ин иргнә харслтын Өдрлә таниг зүркни седкләсн йөрәҗәнәв! Өөдән белдвр, олн зүсн медрл некдг, әәмшг үзүлдг үүлдвриг тадн күцәнәт.
Хамгин җаңһрта, әәмшгтә бәәдлд тадн түргәр болн сән чинртәһәр үүлдҗәнәт. Тиим даалһвриг зуг чидлтә, зөргтә әмтн күцәҗ чадна. Кергән сәәнәр күцәсндтн, таднла дамшлтарн хувалцдг ветеранмудт ханлтан өргҗәнәв", - гиҗ Йөрәлин бичгт келгдҗәнә.
Тер мет таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов МЧС-ин көдләчнриг болн салврин ветеранмудыг йөрәҗ, эднд бат эрүл-менд эдлҗ, кергән улм даавртаһар күцәҗ йовтн гиҗ йөрәв.