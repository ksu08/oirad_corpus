әмтнлә ээлтә Юлия
18-11-2017, 08:54 
Тиигәд асхлад Юлия Яковлевнан гер талнь ирүвидн. Нәәрт цугнь белн, ширә деернь зүсн-зүүл хот-хол, улан заһсн, хар түрсн тәвәтә. Тегәд редакцин көдләчнр цугтан ширә эргәд суулдад Александр Бурхаевичд үг өггдв. Ах редактор Юляг һарсн өдрләнь йөрәһәд, манад одахнас баахн күүкд күн көдлв чигн, түргәр цугинь дасад, хальмгаһар бичәд, түргәр мана зәңгчнр Пүрвән Любовь, Валентина Басханжиева болн нань чигн көдләчнр дамшлтарн хувалцад хамдан, сәәнәр көдлҗәнә, редакцин даалһвриг эн арднь орҗ дарунь даавртаһар күцәнә. Тегәд, эңкр Юлия, чамаг һарсн өдрләчн йөрәҗәнәвидн, редакцд батрад, сән журналист бол, - гиҗ ах редактор йөрәһәд, Юлия Яковлевнад белгән бәрүлв.
Редакцин талдан чигн көдләчнр бүлән үг келәд, Юляла хамдан яһҗ көдлҗәхән келәд, мана сәәхн үүриг үнн-чик седкләсн йөрәв. Юля көдлмштән шамдһа, кергән түргәр, дигтә-даратаһар күцәдг күн болдмн. Нег дәкҗ Америкас хальмгуд ирсн билә. Тиигхд Советск Союзин меҗәг экләд секҗәсмн. Бидн Юляла хамдан нег өрк-бүлд ирәд, тенд гиичлҗәсн баһ наста күүкнлә күүндвидн.
Юля англь келәр сурвран өгәд бәәнә, би бас теднә күүндвриг дөңнәд ю-бис сурад, келәд, бәәнәв. Күүкн Америкд яһҗ бәәхән, ахнр-дүүнрнь ямаран көдлмш күцәҗәхинь келәд, мадниг цә-боорцгар тооһад, соньн кесг юм келҗ өгв. Хөөннь Юля тер күүкнлә кесн күүндврән газетд барлв. Нанд дөң болснднь ханлтан өргв. "Англь келчнь му биш бәәҗлм, би нам өврәд бәәвүв. Хойр амн үг келҗ чадшгоч гиҗ әәҗәләв",- гиҗ намаг бууляд келв.
Тиигәд күн болһниг дөңнәд, урмдта үг келәд дөң-түшг болдмн. Тиим сәәхн, төвшүн седклтә күн Юля бәәсмн. Тер буульмҗнь нанд онц таасгдла, яһад гихлә бидн Юляла хамдан Москвад багшнрин институтд немш болн англь кел дасчалавидн. Цуг шүүвриг институтын багшнрт өгәд негдгч курсин оютнр болувидн.
Ик баг хальмг оютнр болад, бидн хамдан сурчалавидн, нег общежитьд бәәләвидн. Галина Багонова, Людмила Манджиева, Любовь Даваева, Сергей Гецилов, Юля Хечиева, Татьяна Балкуева, Екатерина Манджиева, хальмг оютнрин нег багд сурчалавидн. Мадниг түрүн саамд немш келнә багш Людмила Георгиевна Никифорова дасхҗала, неквртә, чаңһ авцта багш билә. Мана Юля багшлаһан сәәнәр үүрлдг бәәсмн, институтын хөөн чигн терүнлә телефоһар күүндәд сән өдрлә йөрәһәд, залһлда бәрҗәсмн. Бидн, оютнр, цугтан ни-негн бәәләвидн, Юлян хорад орҗ ирхлә күүкд мадниг хальмг цәәһәр тооһад күндлдг бәәсмн.
Тиигҗ күн болһнла үүрләд, заңгинь медәд, күндләд, тоомсрлад, өөрхнәр таньлдад йовдмн. Журналист күн тиим болх чигн зөвтә. Институтын хөөн Юля Цаһан Амна 1-ч тойгта школд багшлв, дәкәд "Авангард" газетд болн "Хальмг үннд" көдлсмн. Хальмг келн-улсин газетд көдлҗәсн кемд Юлия Яковлевна Əәдрхнә областин Восточный, Шамбай, Замьяны селәдәр йовад, "Хальмг үнниг" бичүлҗ автн, таңһчлаһан залһлда бичә геетн гиҗ харһлт кеҗ йовсмн. Терүнә үлгүрәр мана редакцин бүкл коллектив бас Əәдрхнә областьд ирәд селәдәр йовад әмтнлә күүндҗ газетин умшачнрин тоог икдүлҗ йовсмн. Медәтә улст чигн Юлия дөң болҗ йовсмн, тер тоод Əәдрхн-Кизляр төмр хаалһ тосхҗасн улсин зөвинь күндллһәр көдлмш күцәҗ йовсмн.
Юлия (паспортар Июлия) ик өрк-бүлд төрҗ һарсн, долан ах-дүүтә бәәсмн, теднәс зәрмнь Сиврин тууврин күнд таалд өңгрсмн. Дү күүкнь Нина Яковлевна Цаһан Амна көгҗмин школд 40 җилдән көдлв, домбр цокдг йоста билгт болад районд болн таңһчд нерән туурулла, ода Цаһан Амнд ачта амрлһнд бәәнә, дөрвн үрнь өсәд-босад, күн болад, экдән ачнр-зеенрән белглв. Бас нег дү күүкнь Җирһл үстин района казначействиг толһалҗ йовла, бас үртә-садта.
Юлия Яковлевна эврән хойр үртә бәәсмн, түрүн көвүнь Эренцен цергә офицер болад, ода Чечняд церглҗәнә, хойрдгч көвүнь Пүрвә Боваев школан алтн медальтаһар төгсәлә, сәәнәр сурад әрәсән Президент В. Путинә мөрәһәр ачлгдла, ода Москван ах сурһуль төгсәһәд экономист болв, Китд орн-нутгт стажировкд одад ирлә.
Харм төрхд, Юлия Яковлевна гемин зүүләр эрт сәәһән хәәлә, зуг үрднь, элгн-саднь экән, күндтә эгчән мартҗахш, "Хальмг үннә" журналистнр чигн келн-улсин газетин, хальмг барин делгрлтд орулсн энүнә тәвцинь өөдәнәр үнлнә.


ТүРВәН һуна