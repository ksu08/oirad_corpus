Көдлмш уга улсин сә хәәҗ
20-08-2014, 14:00 | Таңһчин зәңгс
өцклдүр Элстд правительствин президиумин сүүр болв. Эн керг-үүлдвриг Хальмг Таңһчин правительствин Ахлач Игорь Зотов һардв. Сүүрт министерствсин, ведомствсин һардачнр олар орлцҗ, әмтиг көдлмшәр тетклһнә халхар болн күч-көлснә рынкд ямаран бәәдл тогтсна тускар күүндв.
Хальмг Таңһчин социальн делгрлтин, күч-көлснә болн әмтиг көдлмшәр тетклһнә министр Марина Ользятиева эн төрәр тодрха доклад кев. Энүнә келсәр, сүл җилмүдт күч-көлснә рынкд му биш бәәдл тогтв. Давсн җиллә дүңцүлхлә, эн җилин 7 сарин эргцд көдлмш уга әмтнә то баһрв. Эндр өдр 3098 күн көдлмш хәәҗәх 2013-ч җилд болн эн җилин негдгч өрәлд таңһчд 1116 көдлмшч шин орм бүрдәгдв.
Мана таңһчд кесг инвестиционн төсв күцәгдҗәнә үлгүрнь, Сарпан района Уманцево селәнд махна зүүтә эдл-ууш кеҗ һарһдг « МИТЭКО» ООО гидг компань үүлдврән эклхмн. Энд көдлхин төлә 150 күн шин эрдм дасв.
Целинн района «Найн» СПОК-ин ул деер тепличн комплекс, Ик Буурла усна багин тогталур Левокумск усн немгдхмн, Көтчнрә районд махас эд-бод кедг «БифАрт» комплекс, Каспийин ар үзгт олдсн нефть болн газ олзллһна компань үүлдврән эклхмн. Тенд көдлхин төлә әмтиг шин эрдмәр дасхх кергтә. Тегәд 2014-2016 җилмүдин эргцд инвестиционн төсвслә ирлцҗ 2 миңһн көдлмшч орм бүрдәхәр зуралгдҗана. Көдлмш хәәҗәх улс министерствд ирҗ шин эрдм дасх санаһан медүләд, эрдмән гүүдүлҗ көдлмш олҗ чадҗана. Энүнә төлә ода цугнь кегдҗәнә. Дәкәд әмтиг көдлмшәр тетклһнә халхар шаң баһ биш мөңг йилһнә. 2013 җилд ут тоодан 192 сай 970 миңһн арслң һарһгдв, 138  657 миңһн арслң федеральн болн 54 312 миңһн арслң бәәрн бюджетәс һарһгдв. 2014 җилин зурһан сард әмтиг көдлмшәр теткхин төлә 76 сай 667 миңһн арслң йилһгдв, эднәснь 55 сай 751 миңһн арслң федеральн болн 20 сай 916 миңһн арслң бәәрн бюджетәс һарһгдсмн. Тегәд көдлмш уга кесг улс шин эрдм дасч авад көдлмшәр теткгднә, - гиҗ министр М.Ользятиева келв.
Хальмг Таңһчин правительствин Ахлач Игорь Зотов мана таңһчд инвестиционн төсвс өргәр күцәгдҗәхнь сән гиҗ темдглв, тенд көдлмшч шин ормс секгдҗәнә. Кемрҗән ахр цагин болзгт көдлмш хәәҗәх әмтиг шин эрдмәр дасхад, шин көдлмшәр теткхлә эн туст тогтсн бәәдл ясрхнь маһд уга. Эн көдлмш кесн деерән селәнд сән таал бүрдәлһнә тускар мартхмн биш, әмтнә төлә ухалҗ үүлдх зөвтәвидн, гиҗ Игорь Зотов сүүрт орлцачнрт тодлулв.
Сүүрин чилгчәр Хальмг Таңһчин социальн делгрлтин, күч-көлснә болн әмтиг көдлмшәр теткдг министерствин специалистнрт «Содействие занятости населения и улучшения условий, охраны труда в РК на 2013-2014г.г» гидг шанһа төсвд яһҗ орлцҗ болхин тускар әмтнд өргәр зәңгләд эн туст шунмһа кевәр үүлдврән давулх кергтә гисн даалһвр өггдв.
Хальмг Таңһчин сурһуль-эрдмин болн номин министерствин специалистнр күч-көлснә рынкд ямаран эрдмтә улс керглгдҗәхинь шинҗлҗ авад, тедниг яһҗ дасххин тускар ухалҗ онц көдлмш давулх зөвтә гиҗ цуһар үгцв.