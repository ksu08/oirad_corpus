Хальмг шог фильм экранд һарв
04-12-2019, 10:53 | Таңһчин зәңгс » Сойл
«Калмыкия» РИА-д шидр болсн пресс-конференцд шин һарсн хальмг фильмин тускар күүндвр болв. «Заметки Манджика. Я Калмык» гиҗ нерәдгдсн фильм ноябрь сард диглгдҗ белдгдҗ, олн хәләһәчнрт үзүлхд белн болв. Сценарийин түүрвәч Санан Уруджаевин келсәр, фильм олн улст нерәдгдҗәнә. өрк-бүләрн, үр-иньгтәһән ирҗ терүг хәләтн, гиҗ эн үрвр кев.
Шог фильмд күүнә җирһлд учрдг инәдтә, шогта, зәрмдән нам уульҗ чигн болх йовдлмуд үзүлгдҗәнә. Фильмд ээҗин дүриг тогтасн Хальмг Таңһчин улсин артистк Айса Мацакова деер келгдснд немәд, фильмиг түрүн үзүлхд залд цуглрсн улс инәлдәд, байрлад, шогта тоотыг таасч хәләһәд, кесгнь нам ууляд бәәсиг темдглв. Шог фильм, тегәд яһад әмтн уульсмб, гиҗ эн алң болв. «җирһлд юн эс учрна», - гиһәд, фильмин бүрдәһәчнр бийснь инәлдв. Фильм әмтнд таасгдсиг тернь үзүлҗәнә, гиҗ байрлв.
Эврә сән дурар, таньл-үзлиннь дөңгәр фильмиг цокҗ авсна тускар режиссер Илья Сумьянов келв. Түрүн хальмг шог фильм кехәр зөргләд, седвәринь дөңнсн улсиг өөрән хамцулад, зөвәр ик көдлмш эдн кев. Юуна тускар фильм кехән ухалад авчкад, Ик Буурла района Приманыч селәнд цокҗ авв. Фильмин һарцсин ик зунь тиигәд нәәмн-арвн хонгин туршарт цокҗ авгдв. Терүнә дару монтажн көдлмш кегдәд, нань чигн тоот күцәгдв. Эн туст дамшлт уга болад, кесг тоотынь эдн көдлмшин йовудт дасв. Артистнриг хәәһәд, театрт одад, дөң олсмн. Хальмг Таңһчин ачта артистк Ольга Надвидова фильмд хальмг келнә багшин дүр наачана. Энүнә келсәр, Санан Уруджаев фильм кехәр дуудснд тер дарунь хәрү өгәд орлцсмн. Ольга кино белдлһнд орлцсн дамшлтта күн, тегәд медсәрн дөң болхар баһчудыг дөңнв. Ода цагт йир кергтә көдлмш көвүд кеҗәхинь Айса Мацакова темдглв. Ээҗ болад, Манжикин цуг йовдлмудт орлцад, терүнлә йосндан өөрхн садн болснла әдл үлдсән эн тодлв. Хальмг кино цокҗ авлһнд иигәд түрүн ишкдл кегдв.
Түрүн кино шогта фильм болҗахнь бас соньн. Ямаран чигн күнд тоотла харһхларн хальмгуд, ухаһарн зовлго юуг чигн дааҗ һардг бәәсинь шогта тоотыг үзҗ, җирһлдән сергмҗ үүдәдгин тускар фильмд келгдҗәнә. «җирһлд учрдг олн тоотыг фильмд үзхит, - гиҗ Илья Сумьянов келнә. - Зәрм тоотнь таднла чигн учрсн болҗ хәләгдх. Фестивальд орлцхар биш, Голливудла дөрлдхәр биш, хальмг һазран, хальмг улсан үзүлхәр шунвидн. Хальмг улсин сергмҗтә дүр бүрдәсн болхла, сансн тоотан күцәсн болҗанавидн».
Ик зуудан «Худлахар-шоу» концертн программстан олзлсн шогта ахр зурцс, терүндән хамдан шоглҗ йовсн улсиг фильмд орулсна тускар Санан Уруджаев келв. Профессиональн артистнрлә хамдан эгл улс фильмд орлцв. Тедн кемб гихлә, иим: Деля Манджиева Баһ Дөрвд селәнәс, Виктор Иванов Элстәс болн нань чигн улс. Фильмд һол дүриг Байр Ходжаев бүрдәв. Социальн сетьд ордг әмтн эн блогериг сән меддг болх. Фильм цокҗ авсн кемлә «Щукинск училищд сурх оютнриг шүүҗ авчала. Тер шүүврт орлцҗасн Гиляна Эрдниева мана фильмд бас наадла. Тегәд күүкн тииглән шүүвр өгхәр гүүһәд, заагтнь фильмд орлцсн билә. Ода тер Москвад артистин эрдм дасчана, - гиҗ Санан Уруджаев келнә. - Дөң болсн цуг улст үнн седклин ханлтан өргҗәнәвидн. Кино цокҗ авлһн җаңһрта болсн деерән дала мөңг некдг керг болҗана. Болв әәхмн биш, кино цокҗ авх саната, седвәртә улс бәәхлә зөрглх кергтә. Хальмгт кино кергтә. Мадн талдан келн улсас төрүц дор биш. Билгтә, медрлтә улс мадн дунд олн бәәнә».
Фильм ут-тоодан нег час дөчн минутд болна. Түрүн хальмг шог фильмиг декабрин 5-д «Уралан» болн нань чигн кинотеатрмудт хәләҗ болхмн.
җИРһЛИН Кермн