Цаһан Нуура зурһан билгт
23-10-2018, 12:13 
Сентябрь сарин 30-д Цаһан Нур селәнд соньн харһлт болв. Нааран Элстәс баһ наста артистнр болн сойлын көдләчнр ирв. Таңһчдан нер һарсн эн селәнд билгтә олн күн бәәснь, ода чигн бәәхинь цугтан меднә. Болв цагин гүүдлд кесг тоотнь мартгдад, ах үйин улс сәәһән хәәһәд, кесгиннь тускар келҗ өгдг әмтнә тонь баһрҗана. Хальмг улсин тууҗин девсң болһнд Цаһан Нуура әмтн орлцсмн.
Тегәд эн өдр селәнә сойлын Герт хотна улс цуглрҗ ирв. Цаһан Нуурас һарсн артистнрин тускар ирсн гиичнр келҗ өгв. Гиичнр гиҗ үгин аюд келгдв. Ирсн улсин ик зунь эн селәнд өсч-боссн улс болҗана. Төрскн һазрин тууҗар соньмсч, мартгдсн кесг нердиг эдн сергәҗәнә. Келн-улсин библиотекин көдләч Елена Шорваева харһлтыг секв. Эн библиотекин әңгин һардач Лариса Бадышева цуглрсн улст эн харһлтын учр-утхин тускар келҗ өгв. Давсн сезондан Басңга Баатрин нертә Келн-улсин драматическ театр түрүн артистнртан нерәдсн билә.
Цаһан Нур селәнәс зурһан күн Хальмг театрин эклц улынь тәвсмн. Хальмг театрин түрүн директорнь Хальмг улсин шүлгч Калян Санҗ бәәсинь цугтан меднә. Зөргтә партизан Белоруссин һазрт залу-зөргәрн нер туурсн баатр, бичәч болн олна үүлдәч Хоньна Михаил чигн түрүн артистнрин зергләнд йовсинь, хөөннь театриг һардҗ йовсиг чигн әмтн меднә. Хоньна Михаилын ахнь Лиҗ Хонинов бас артист бәәсинь, дәәнд мордад, тенд зөргтәһәр дәәлдәд әмнәсн хаһцсна тускар эн асхн келгдв. Калян Санҗин, ах-дү Хониновихнә тускар Цаһан Нуура школын музейин һардач Ольга Санджиева келҗ өгв.
Артист Лиҗин Кичгин ач күүкнь Людмила Намыровна Цереноваг селәнә әмтн сән меднә. Ода эн Элстд бәәнә, көвүн Валераг болн күүкн Цаһаниг дахулад эн харһлтд орлцхар ирв. Күүкнь Цаһан Лиҗин Кичгин артистическ үүлдврин тускар, дәәнд тер ямаран кевәр орлцсинь үзүлҗ, зургудар болн архивин документсәр бәрмт кеҗ, цуглрсн улст келҗ өгв. Артист Лиҗин Кичг дәәнд офицер болҗ орад, залу-зөрмг үүлдвр һарһад, дәәч медаляр ачлгдсн бәәҗ.
Театрин тууҗар соньмсдг әмтн зурач болн артист Лиҗ Очировин тускар меднә. Эн билгтин тускар газетд барлгдсн билә, театрин туск дегтрт чигн бичгдсн бәәнә. Артист кесг нааднд орлцсмн. Зургуд зурдг билгтә болад, Хальмгин зурачнрин Ниицә бүрдәлһнд, түрүн һәәхүл секлһнд шунҗ орлцсмн. Дүрслүлгч искусствин түрүн галерейин директор болҗ үүлдҗәсмн. Тиим седвәртә болн билгтә күн бәәсмн. Эн күн бас Цаһан Нур селәнд төрсн күн. Южная нертә уульнцар медәт Гарян Санҗ гиһәд билә. Терүнә эмгн Гарян Өлзәтин садн бәәснә тускар хальмг келнә багш Валентина Овьянова келҗ өгв.
Түрүн артистнр дунд Аршанов Хазг бас йовсмн. Бас Цаһан Нуура күн, зуг энүнә тускар сәәнәр медҗ авхин төлә ода хәәвр кегдҗәнә.
Театрин тууҗд орсн зурһан күүнә тускар келвидн. Дәкн хойр күүнә тускар келлго бәәҗ болшго. Тернь хойр сәәхлә, билгтә хойр артистк. Тернь - Нүүдлә Бамбышева, Хоньна Михаилын түрүн гергн. Театрин түрүн нааддт һол дүрмүд бүрдәҗ йовсн билгтә артистк бәәсмн. Кичгә Лиҗин гергнь бас артистк Монти бәәҗ. Эдн хамдан ГИТИС-т сурч йовсмн. Монти билгтә күн бәәсинь, оютнр дунд шулун-шудрмгарн ончрҗ йовсна, хальмг багин комсорг болн сталинск стипендиат бәәснә тускар Лариса Бадышева келҗ өгв.
Соньн эн харһлтд орлцсн Хальмг улсин артист Сергей Мучиряев тодлврарн хувалцҗ, Монтин тускар ах үйин артистнр келҗ йовсинь, гастрольд Алцнһудт ирхдән тер Монтиг үзснәннь тускар келв. 1963 җилд Ленинградск театральн институт төгсәһәд ирсн артистнр җилд хойр дәкҗ райодар болн селәдәр йовҗ нааддан тәвдг бәәсиг тодлад, театрин ветеран Цаһан Нуурт ирәд, дөчн җил болҗахин тускар, Хатуевихнә өрк-бүллә таньлдсан, Сеня болн Болха хойриг болн күүкд-көвүдинь меддг болсна тускар келв. Хальмгин авъясар күндтә гиичд, нертә артистд өмскүл өмскв. Цаһан Нур селәнә ахлач Галина Эняева болн Анатолий Менкнасунов Сергей Гучиновичд захта хувц, киилг, өмскв.
Таңһчин сойлын тууҗд зөвтә тәвцән орулсн Цаһан Нуура билгтнрин нериг сергәсн эн өдр баһчуд билг-эрдмән үзүлв. Элстәс ирсн этношколын сурһульч Артем Мулаев, элстин искусствин колледжин оютнр Амулң Дюдишева, Алсу Мергенова, Делгр Бадма-Халгаева билгин эрдмән үзүлв. Артистк Деля Канкаева бас сергмҗ үүдәв.
Цаһан Нуурт сойлыг цааранднь делгрүлх бичкдүд өсчәхинь бичкн биичнр болн домбрчнрин оркестр медүлв. Медәтә улсин байр иигәд Цаһан Нуурт сәәнәр давв. үйнр хоорндк залһлдан тасрлго бәәхиг эн харһлт медүлв.
Товчлад келхлә, Хальмгт театрин профессиональн искусствин улынь тәвсн артистнрин неринь илдклһәр, теднә тускар олн хәләһәчнрт келҗ өглһәр баһ биш көдлмш кегдв. Эн үүлдвртнь Келн-улсин библиотек бас орлцв. Əәдрхнә искусствин техникум төгсәһәд ирсн, театрин түрүн нааднд орлцҗ йовсн баһчудын дүр тодлсн нег зург бәәнә. Терүнд тодлгдсн артистнрин кесгиннь нериг күн медхш. Хальмгудын җирһлд кесг күчр-күнд тоот учрад, зовлң ик болад, олн тоот геедрсмн. Дән, туувр\u2026 әмтнә тууҗиг мартулсн күчр тоотынь зааһад керг уга. Тегәд театрин литературн-художественн әңгин залач Людмила Турченко болн Келн-улсин библиотекин әңгин һардач Лариса Бадышева хойр хәәврин көдлмш кеһәд, кесг дегтриг хәләһәд, олн улсла харһад, зәрм артистнрин неринь илдкҗ, элгн-садынь олв.
Галина ХЕЙЧИЕВА