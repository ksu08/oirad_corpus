Эрүл-мендән цаглань шинҗлх кергтә
03-02-2018, 10:25 
Гүлгн гемәс хөрлһнә өдрин өмн өргнд бидн Хальмг Таңһчин эрүл-менд харлһна министерствин штатн биш специалист-онколог, Э.С.Тимошкаеван нертә таңһчин онкологическ диспансерин ах эмч Юлия Катаевала харһҗ күүндвидн. Юлия Лаврентьевна маднд һардҗах эмнлһнә учрежденя көдлмшин тускар келҗ өгв.
2017 җилин декабрь сарин чилгчәр кесн то-дигәр, таңһчин онкологическ диспансерин тоод 4338 гемтә күн (2016 җилд - 4228) авгдсн бәәнә. Эднәс Элстин әмтн - 49,98 процент (2168 күн), селәнә әмтн - 50,02 процент (2170 күн). 2017 җилд түрүн болҗ гемтсн 810 күн илдкгдв. Залу улс икнкдән хоолын мөөрснә, бронхин, оошгин гүлгн гемәр гемтнә. Тедн дунд ик зуудан 60-64-тә улс. Эннь тәмк татлһна уршг болҗахнь мөн. Күүкд улс хамгин түрүнд көкнә, арсна, хоолын мөөрснә болн бронхин гүлгн гемәр олар гемтнә.
Сүл һурвн җил гүлгн гемәр гемтлһн болн эн гемәс көлтә хорлһн өсчәнә, болв әрәсән болн Өмн үзгин федеральн үзмҗәс өөдән биш.
Таңһчин эрүл-менд харлһна министерств гүлгн гемәс көлтә хорлһиг баһрулхин төләд иим керг-үүлдврмүд давулна. Медицинск кадрмудар тетклһиг ясрулна. Эмчнр кесг шишлң эрдмәр медрл авч, мергҗлтән өөдлүлсмн. Өдгә цагт радиолог болн онколог эмчнр тооһарн күцц теткгдсн бәәнә. Медицинск колледжин ул деер йисн медицинск сестра курсмудт сурч, медрлән гүүдүлв.
Баһ Дөрвдә района цутхлң больницд райодын хоорндк онкологическ кабинет бүрдәгдсмн. Таңһчин ар үзгин дөрвн района әмтн энд шишлң медицинск дөң авна. Онкологическ диспансерин эмчнр "Онкопатруль Калмыкии" акцин йовудт гүлгн гемәр гемтх әәмшг учрх багин улсин дунд анкетировань кеһәд, теднә эрүл-мендинь шинҗлнә. Давсн җилд эмчнр таңһчин райодар йовад, тер мет Элст балһсна поликлиникд чигн одад, 1500 кү хәләсмн. Темдглхд, давсн җилин эргцд эмчнр-онкологуд таңһчин райод шунмһаһар эргәд, олн улсин эрүл-мендинь шинҗләд, гүлгн гемәр гемтлһнә 141 йовдл илдкв, эннь 19,2 процент тогтаҗана (2016 җилд 78 йовдл - 11 процент). Эртәр гүлгн гемиг илдкхин төләд диспансерин ул деер дунд медицинск персоналын болн эмчнрин төлә эн төрәр сурһулин семинар даңгин бүрдәгднә.
Таңһчин онкологическ диспансерин эмчнр әмтиг гүлгн гемәс гетлүллһнә туст темдгтә көдлмш күцәҗәнә. Эмчнр-онкологуд оньдин эн төрәр газетмүдт материалмуд барлна, телеүзләр болн радиоһар соңсхврмудт орлцҗ, гемәс хөрлһнә төрәр цәәлһвр өгч, олнд зәңглнә. Хойр җил дарандан сар болһн хойр дәкҗ бембә өдр онкологическ диспансер "Дни открытых дверей" гидг керг-үүлдвр давулна. Урдаснь бичгдлго күүкд улст маммографийин шинҗллт кенә. Гүлгн гемтә улст медицинск дөң күрглһнә чинринь өөдлүлх, бүрдәмҗин-методическ болн консультативн дөң күрглһиг ясрулх күслтәһәр таңһчин онкологическ диспансерин болн эмнлһнә учрежденьсин хоорндк залһлдаг батрулҗ, хамцу көдлмшиг шунмһадулҗана.
Болв таңһчин онкологическ диспансерин көдлмшт боомтг учраҗах берк төр бәәнә. Диспансер Элстин Сусеевин уульнцар хуучн, сән таал уга герт бәәршлнә. Месллһнә эв-арһар эмндг әңгинь таңһчин больницд бәәнә. Тегәд эннь эмчнрин көдлмшт, гемтә улст чигн саалтг учрана, диспансерин цуг әңгүд нег ормд бәәхлә сән болхмн. Тегәд онкологическ диспансерин төлә өдгә цагин некврлә ирлцҗәх, таалмҗта, сән кец-таалта шин онц гер тосхх кергтә.

Маргарита АРЗАЕВА