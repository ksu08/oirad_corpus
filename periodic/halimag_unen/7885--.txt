Бамб цецгүдин фестивальд орлцтн!
21-04-2018, 09:37 
Эндр болн маңһдур хойр өдртән Целинн района Деед Яшкуль селәнә өөр "Бамб цецгүдин" фестиваль болхмн. Эн керг-үүлдврин чинрин, һол күслин болн программин тускар Хальмг Таңһчин сойлын болн туризмин министрин дарук Николай Санджиев журналистнрт келҗ өгв.
- Апрель сарин 15-с авн мана таңһчд туризмин Долан хонг болҗана. Бамб цецгүдин фестиваль эн долан хонгин һоллгч керг-үүлдвр болҗана. Түрүн болҗ эн фестиваль 1996 җилд Деед Яшкуль селәнә өөр болсмн, терүнә йовудт энд хар өңгтә бамб цецгүд олсмн. Хар бамб цецг хөв-кишгин темдг болна, тегәд эн җил тенд фестиваль давулхар шиидсмн. Мана фестиваль экологическ чинртә, эргндк йиртмҗ болн ховр урһмлмудыг харлһна төрт һол оньг өгхин төлә давулгдна. Тер мет фестиваль мана таңһчин тускар олнд әмтнд медүлҗ туризм делгрүлх күслтә,- гиҗ Николай Джамбулович темдглв.
Фестивальд орлцачнрин төлә соньн программ белдгдв, спортивн марһас, һарин эрдмин мастер-класс болхмн, әмтн мөр болн темә унҗ амрч чадх, келн-улсин наадд наадх, олн зүсн шимтә хот-хол амсх. Этнохотнд хөрн ишкә гер тәвгдхмн, гиичнр хальмг улсин авъяс-заңшалла, сойлла таньлдҗ чадҗана. "Моя планета" гидг федеральн каналын болн хам-хоша бәәдг Ростовск, Əәдрхнә телеканалын көдләчнр фестивалин тускар соңсхвр белдхәр ирхмн. Бәәрн билгтнрлә зерглҗ Əәдрхнә, Саратовск областьсас артистнр ирҗ билг-эрдмән үзүлхмн. Эн керг-үүлдврин йовудт экологическ харулын 25 элч ИКИАТ-ын, таңһчин йиртмҗ харлһна министерствин көдләчнрлә олн әмтн дунд цәәлһврин көдлмш давулҗ, бамб цецгүд таслхас саглулх. Келхд, фестиваль давулгдҗах һазр шалзас эд-бод кегдв.