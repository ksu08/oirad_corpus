Моңһлын фестивальд орлцҗана
03-10-2018, 11:02 
"Калмыкия" РИА-д болсн пресс-конференцд "Бамб цецг" академическ государственн ду-бииһин ансамблин художественн һардач Валерий Эрдниев болн ансамблин дууч Диана Босхомджиева ирв. Моңһлд болҗах телевизионн нарт-делкән фестивальд Диана Босхомджиева орлцҗана. Эн йовдлын тускар күүндвр болв.
Билг-эрдмин фестивальмудт болн марһаст орлцлһн артистнрин өслтд, дамшлт хоршаҗ авлһнд туслдгин тускар ансамблин һардач Валерий Эрдниев келв. Коллектив Дианан шиидвриг дөңнәд, фестивальд орлцхднь туслсмн. Бииһин болн дууна халхар төлҗхд артистнртан коллектив даңгин килмҗән өгнә.
Диана эн марһана тускар урднь соңссн билә. Болв терүнд орлцх седкл үүдхлә, шүүврин цагнь март сард давҗ одсн болв. Тегәд Диана зөргләд, марһана хайгар орлцх седклән медүлҗ бичв. Видео өгүлтн гисн хәрү ирв. Тиигәд тер цагас авн Диана белдв. Артисткин седвәриг Валерий Борисович дөңнәд, Диана Моңһлур һарч йовад, фестивальд орлцв. Ода фестивалин хойр девсңгнь давв. Хальмг келнд орчулхла, "Моңһлын билгтнр" гиҗ тер телемарһан нерәдгднә. Моңһлын телеүзләр үзүлгднә, тегәд марһана йовудла олн улс таньлдна. Хальмг дууч әрәсән нерн деерәс эн марһанд орҗана. Түрүн девсңгд Диана "үснә гилгр" гидг олн-әмтнә ду дуулсн билә. һольшг сәәхн күүкнә туск серглң дун жюрин чигн, олн хәләһәчнрин чигн оньгиг авлв.
Эн дун яһҗ дуучин репертуарт орсм гихлә иим болҗ һарв. Валерий Эрдниевин келсәр, олн-әмтнә эн дууг Валентина Гаряева баһ цагтан дуулҗ йовсмн. Цаг давад, Валерий терүгинь тодлад, дууна үгмүдиг хәәһәд бичҗ авад, тиигхд ансамбльд көдлҗәсн Эрвена Оргаевад дуултха гиҗ өгсн бәәҗ. Дууг Эрвена дуулҗ йовла. Ода ансамблин хор эн дууг дуулна. Нарт-делкән телевизионн марһана дөңгәр дун ода Моңһлд чигн темдгтә болв.
Иигәрән Диана түрүн болҗ Гнесинәхнә нертә институтд сурчахдан одсн билә. Өрәл җилдән талдан һазрт сурх шишлң программ институтд бәәсмн. Диана Моңһлд одад, тиигәд өрәл җилдән көгҗминь, дууһинь, нег үлү ут дууһинь дассн билә. Тер саамдан Моңһлд дуран өгсмн. Цаг давад, дәкәд тиигәрән одхлань энүг үүрмүднь тосч авв. Хотл балһсн йир сән кевәр өңгән сольсиг Диана үзв. Сойлын җирһл энд буслад бәәнә. Олн концертмүд болна, соньн олн улсла харһх таал учрна. Билгтә көгҗмчнрин билг-эрдмлә таньлдҗ, теднә студьмудт одад, ямаран сән оборудовань тедн олзлдгинь, ямаранчн дууг болн бииг тедн профессиональн өөдән кемҗәнд бичҗ, олна оньгт тусхадгнь өврмҗтә.
Ода Диана телемарһана дәкн хойр девсңднь орлцхар белдҗәнә. Моңһл көгҗмчин ду дуулхмн. Дәкәд болхла шин җиллә ирлцх ду белдх даалһвр марһана бүрдәһәчнр өгв. Шин җилин туск дууна үгмүд бичхин тускар дууч Хальмг улсин шүлгч Вера Шуграевала күүндсн бәәнә.
Пресс-конференцин товчлгчднь Валерий Эрдниев ансамблин зуран тускар келв. Хальмгудыг Сиврүр туулһсна 75 җилин өөнд нерәдәд, "Прерванный вальс" гидг программан шинәс сергәхәр бәәнә. Шин программ белдгдҗәнә. Коллектив Минеральные Воды балһснд концертан үзүлх. Москвад, Ростовд чигн күрх зурата бәәнә.

Галина ХЕЙЧИЕВА