Медәтнр сергмҗтәһәр амрна
09-09-2014, 22:21 | Таңһчин зәңгс
Кесг җилин туршарт Элстд әмтнд социальн туслмҗ күргдг Цутхлң үүлдҗәнә. Ачта амрлһнд бәәх медәтнр нааран ирҗ, сул цаган соньн кевәр давулна. Энд үүлддг күч-көлснә болн ветеранмудын «Ретро» хориг Хальмг Таңһчин ачта көдләч Г. Месхишвили, «Надежда» гидг литературн-шүлгләни клубиг Хальмг Таңһчин сойлын ачта көдләч В. Хулхачиева күцәмҗтәһәр һардна. Цутхлңд медәтнр юм өлгнә, хувц уйна, әмтәхн хот чанна, нань чигн соньн керг бийдән олна. Одахн энд келн-улсин сойлын өдрмүд давв. Нер туурсн билгтә улсла харһлтс, Көглтин Даван болн Саңһҗин Босян үүдәлтд нерәдгдсн шүлгләнә асхн болв. «Ретро» хор Элстд, таңһчин райодт концертән тәвнә. Иим нег харһлт одахн «Элистинский дом-интернат для престарелых и инвалидов» гидг социальн цутхлңд болв. Дәкәд болхла «Реабилитационный центр для детей с ограниченными возможностями» гидг учрежденьд эдн одв. Соньн концертмүдән медәтнр Городовиковск балһснд, Троицкое, Максимовка селәдт үзүлв.
Давсн җилин октябрь сарас авн эн цутхлңд медәтнр компьютер олзлдг дасчана. Ут тоодан 200 шаху күн компьютерн курс төгсәсмн.
- Ачта амрлһнд һарсн медәтнр гертән һанцарн бәәхин ормд нааран ирҗ, соньн кевәр цаган давулҗ, шин үүрмүдтә болна. Эднә төлә цутхлңд цуг таал бүрдәгдсн бәәнә. Тегәд нааран ирхитн күләҗәнәвидн, - гиҗ эн цутхлңгин һардач Светлана Роман келнә.