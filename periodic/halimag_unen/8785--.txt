Номин үүлдврән яһҗ өргҗүлхин тускар
25-09-2018, 11:13 
Хальмг университетд номин шинҗллтд, терүг өдгә цагин некврлә ирлцәтәһәр күцәлһнд һол оньган өгнә. Таңһчин һоллгч вузин номтнр әрәсән хамгин нертә номин саңгудын (фондмудын) марһанд орлцҗ, номин шинҗллтән өөдән кемҗәнд бичҗ әрәсән фундаментальн шинҗллтин (РФФИ)болн кесг нань чигн саңгудла өргәр нөкцлтнә.
үлгүрнь, давсн җил физикин, математикин болн зәңгллһнә технологийсин факультетин профессор, физико-математическ номин доктор Бадм Михаляев астрофизикин халхар соньн шинҗллт кеҗ, әрәсән саңгас 20 сай арслң мөрә авла. Тегәд номин шинҗллтән күцәсн деерән тер мөңгнәс зәрм хүвнь университетин шин обсерваторий тосхлһнд орулгдла.
Тер мет биологин халхар Хальмг ГУ-н номтнрин күцәсн шинҗллт әрәсәд болн һазадын ордудт ик оньг авлна, тегәд чигн талдан вузмудас оютнр педагогическ сурһуль-эрдмин болн биологин факультетин магистратурт сурхар баһ бишәр ирнә. Одахн Хальмг университетд әрәсәд ик чинр зүүҗәх фундаментальн шинҗллтин саңгин эксперт, экономикин номин доктор, Өмн үзгин федеральн университетин профессор Виктор Овчинников болн экономикин номин доктор, профессор Н.П.Кетова ирҗ номин шинҗллтән әрәсән кемҗәнд цааранднь яһҗ өргҗүлхин, саңгин марһанд улм күцәмҗтәһәр яһҗ орлцхин тускар Хальмг ГУ-н багшнрла болн аспирантмудла, баһ наста номтнрла болн оютнрла кесг харһлтд тодрхаһар келҗ өгв.
РФФИ-н грантмуд (мөрә) авхин төлә болдг марһаст орцлһна эрлһиг яһҗ чикәр бичхин тускар эдн келҗ өгв. Дәкәд "Аспирантмудын, номин цол зүүхәр бәәх улсин, докторантнрин номин-шинҗлгч көдлмшиг яһҗ бүрдәхин болн тер үүлдврин методологин туск" төрәр болсн мастер-классмудт Хальмг ГУ-н специалистнр орлцв.
Эднлә болсн күүндврин, өгсн сурврин, дамшлтарн хувалцлһна тускар эврәннь тоолвран профессор Виктор Овчинников медүлв. "Хальмг университетд көдлҗәх үүрмүдтәһән күүндснә хөөн тедн номин, сурһуль-эрдмин олн зүсн халхар чинртә үүлдвр күцәҗәхинь медүв.
Номин кандидатнрин болн доктормудын диссертац белдлһнә тускар профессор Овчинников кесг селвгән өгв, тернь хальмг номтнрт икәр таасгдв. Тер мет ода дамшлтла, өдгә цагин бәәдл-җирһллә залһлдата болн фундаментальн, ода эрк биш кергтә болҗах шинҗллтс ямаран төрәр кегднә гиҗ специалистнр энүнәс сурв, тернь гиичд бас таасгдв. Баһ наста номтнр, олн җилдән көдлҗәх профессормуд чигн тиим сурвр өгчәсмн, тегәд номин делгрлтин төрәр өгсн олн сурвр, тодрха күүндвр күн болһнд туста болҗ, көдлмшин шин эв-арһ үүдәҗ, терүнә дамшлтынь байҗулснь лавта гиҗ күндтә гиич темдглв. Тиим кевәр үүрмүдин хоорндк сән залһлдан тогтна. Күндтә гиичнр көдлмшч программан күцәсн деерән Элстин кесг сәәхн тоотла таньлдсмн, музейд, Бурхн-Багшин Алтн сүмд одсмн.
Хальмг ГУ-н номтнр чигн тоолвран медүлв. Тиим күүндвр кех таал тогтаснд эдн Хальмг ГУ-н һардврт ханлтан өргв. ВАК-д көдлсн дамшлтарн гиичнр эднлә хувалцсн тоот ик чинртә болв. Диссертац белдлһнә кемд ямаран онц тоот чинртә болдгинь эдн келҗ өгв. Тиигчкәд терүнә һол төрнь, кев-янзнь, грантын учр-утхнь ямаран болх зөвтәһин тускар гиичнр келснь вузин багшнрт таасгдв.
Ода кесг номин, олн халхин специалистнр негдәд нег төриг хәләҗәхлә, тиим көдлмшиг РФФИ өөдәнәр үнлҗ грантан өгнә. Тиим кевәр мана университетин багшнр болн аспирантнр чигн талдан халхин специалистнрлә көдлҗ шинҗллтән кех.
ТүРВәН һуна