һанц уласн моднд күрвидн
21-04-2018, 09:34 
Одахн клубд орлцачнр һанц уласн модн урһҗах әрүн һазрт күрв. Тер өдр тенд һал тәкҗ. Тегәд эдн һал тәклһнә авъясин тускар медҗ авв. һал тәксн цагт әмтн һурвн цаһан, һурвн әмтәхн, һурвн шар юм авч ирдгчн. һанц уласн модна эргнд бодь суврһд босхгдсн бәәнә. Иим һазрт дән болхш, дәәсн орхш гинә. Тиим йорта, тиим күчтә юмн.
Мадн бодь суврһд эргәд, бурхн-номд зальврҗ, әрүн һазрт мөргвидн. Шүлгч Николай Хатуев болн хальмг кел тархагч Виктор Манджиев һанц уласн модна туск соньн тууҗ келҗ өгв. Зун җил хооран Пурдаш багш Төвдәс модна экиг авч ирәд, эн һазрт тәрсмн. Тиигәд эн модн урһснь тер.
Тер өдр мадн бодь суврһта сән-сәәхн һазриг һәәхҗ, теегин урһмлын үнрәр каңкнсн аһар киилҗ, цаган сәәнәр давулвидн. Хальмг улсин тууҗиг меддг улсас кесг тууҗ-түүкс медҗ авч, төрскн келәрн күүндҗ, седклән сергәввидн.
ДОРҖИН Санл