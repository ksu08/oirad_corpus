үвлдән гермүдт дулан болх зөвтә
19-09-2018, 12:05 
Сар давад, дулалһна кем эклхмн. Намрин-үвлин кемд мана гермүдт дулан болхин төлә таңһчин жилищн-коммунальн эдл-ахун предприятьмүд хаврар шин дулалһна кемд белдвр эклнә. үвлин теңгрт иткл уга гиҗ хальмг улс келдг. Тегәд дулалһна сетьмүдиг ясҗ, хуучрсн турвасиг сольҗ, котельньмудт бәәдг оборудованиг шинҗлҗ намрин-үвлин кемд цугнь дигтә-даратаһар давхин төлә белдврин көдлмш зуни дуусн күцәгднә. Таңһчин муниципальн бүрдәцсин коммунальн организацс эртәснь кех-күцәх көдлмшин зура батлна.
Таңһчин жилищн-коммунальн эдл-ахун болн энергетикин министерствин барин цергллтин зәңглсәр, дулаһар тетклһнә "Энергосервис" гидг акционерн ниицән Элст балһсна котельньсин болн дулалһна сетьмүдин белдвриг шинҗллһнә керг-үүлдвриг төгсәв. Эн организац 2018-2019 җилин дулалһна кемд белн бәәхин туск паспорт авад, терүг министерствд орулв. Хотл балһснд бәәдг 29 котельн намрин-үвлин кемд сән белдвр кев. Эн җил 3292 метр дулалһна сетьмүдин, халун усар тетклһнә 983 метр турвас сольгдв. Дулалһна сетьмүд бүклдән шинҗлгдҗ ясгдв. Шин дулалһна кемд белдвр кесн кемд "Энергосервис" ниицән ус халулдг шишлң оборудовань хулдҗ авв. Терүг "М.Горький" болн "Г.Молоканов" котельньст углҗ тәвв.
Дулалһна сетьмүдиг болн котельньсиг намрин-үвлин кемд белдсн деерән олн давхр гермүдин гер дотркин системиг бас ясх кергтә. Тегәд акционерн ниицән ода залврин компаньсла хамдан олн давхр гермүдин дулаллһна системиг белдҗәнә. Удл уга эн көдлмш төгсхмн гиҗ зуралгдҗана. Мана таңһчд 15 залврин компаня теткврт 472 олн давхр гер бәәнә. Эн җил 69 олн давхр герт то-дигин прибормудыг шинҗлх кергтә. Сентябрь сарин 10-д кесн то-дигәр цуг прибормуд шинҗллтд йовулгдсн билә.
Хотл балһсна 7,8, болн 9-ч микрорайодыг дулаһар теткдг 6-ч тойгта участкин һардач Лариса Савинан келсәр, эдн шин дулаллһна кемд эртәснь белдвр кесн деерән котельнд ясвр кев. Эн зунар энд хуучн терзмүднь сольгдв, цугинь шинәс ширдәд, көдлмшч орм сән таалта болхин төлә ясвр кегдв. Эн котельн һурвн микрорайонд бәәдг олн давхр гермүдиг болн социальн учрежденьсиг дулаһар болн халун усар теткнә. Эдн 105 объектд дула өгнә, 96 объектиг халун усар теткнә. Тегәд намрин-үвлин кемд цугнь дигтә-даратаһар давхин төлә эдн хаврин-зуни кемд ясврин болн белдврин көдлмшиг күцәв. Эн участкд дөч шаху күн көдлнә, цуһар эдн байн дамшлтта болн өөдән мергҗлттә көдләчнр. Цуһар эдн көдлмшән даавртаһар күцәдг төләд эднә медлд бәәдг гермүдт болн учрежденьст үвлин кемд дулан болна.
Хальмг Таңһчин гер-бүүрин инспекцин специалистнр залврин компаньсин үүлдвриг шинҗлҗ, әмтнә эрлһсәр тедниг бүрткнә. Тер мет таңһчин ЖКХ-н министерствд 3-36-50 тойгар җиңнүләд, жилищн-коммунальн эдл-ахун халхар учрдг йовдлмудын тускар зәңглҗ болҗана.
Наталья ДАВАЕВА