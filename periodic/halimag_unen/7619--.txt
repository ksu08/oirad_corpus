Хальмг сойл өргәр делгртхә!
24-03-2018, 09:46 
Дәкәд таңһчин Толһач Алексей Орлов ирсн ветеранмудыг болн Элстин, райодын сойлын учрежденьсин көдләчнриг эднә байрла йөрәҗ, күцәмҗ дурдв. Сойл гидг юмн күн болһнд бичкнәснь авн өөрхн, терүнә сурһмҗд, шагшавдт туслна, көгҗмин, литературин үүдәврмүдин учр-утхинь яһҗ медҗ авдгинь дасхна, гиҗ Алексей Маратович темдглв.
\u201cТадн одахн тәәз деер Троицк селәнә билг-эрдмин школын оркестр үзвт, сурһульчнр цугтан хальмг келн-улсин шин костюмта, хальмг улсин зевсгүднь чигн һал шин. Эндр селәдин сойлын Гермүд, таңһчин филармоня Гер ясгдҗана, талдан чигн ик зурас бәәдл-җирһлд тохрагдх. Ода баһчуд ветеранмудын үлгүрәр сойлд церглҗ терүг цааранднь делгрүлҗ йовна.
Мана таңһчд сойл, литератур, амн үгин зөөр, көгҗм делгрҗ йовна, сойлын элчнр бахмҗ болна. Цуг ветеранмудыг, цуг көдләчнриг байрин өдрләтн йөрәҗ, улм ик күцәмҗ бәрҗ йовтн гиҗ дурдҗанав\u201d, - гиҗ Алексей Орлов келсн үгән товчлв.
Дәкәд таңһчин Толһач сойлын көдләчнрин ик багд ачлвринь бәрүлҗ өгв. Келн-улсин драматическ театрин олнд темдгтә артистк Любовь Лазаревад әрәсән ачта артисткин күндтә нер зүүлһҗәх иткл цаасинь болн багла цецгүд бәрүлв.
Тер мет түрүн болҗ "Хальмг Таңһчин олн улсин җаңһрч" гидг күндтә нерн Лаганя района ДК-н көдләч Андрей Очир-Гаряевд зүүлһгдв. "Тиим өөдән нер нанд зүүлһснд ик ханлтан таңһчин һардврт өргҗәнәв. Тертн нанд ик гидг байр болҗана, дотркм бульглад, цань уга өөдән ачлвр зүүсндән ик бахта бәәнәв. Аав-ээҗин зөөриг гүүдүлҗ, баһчудт уха зааҗ цааранднь чигн үүлднәв",- гиҗ ачта җаңһрч келв.
"Хальмг Таңһчин сойлын ачта көдләч" гидг өөдән нер зүүлһҗәх иткл цаасиг "Хальмг үнн" газетин ах редактор Мөңк Конеевд, Городовиковск района сойлын әңгин көдләч Тамара Гавришт, Лаганя бичкдүдин билг-эрдмин школын багш Николай Уладжиевд болн нань чигн көдләчнрт таңһчин Толһач Алексей Орлов бәрүлҗ өгв.
Тер мет Хальмг Таңһчин ачта артистин" өөдән нериг Келн-улсин оркестрин артистнр Лариса Антонова болн Владимир Тюлюмджиев зүүҗ иткл цаасиг таңһчин Толһачин һарас авв.
Тер мет райодын болн Элст балһсна бичкдүдин билг-эрдмин школмудын ик баг сурһульчнриг Алексей Маратович таңһчин Толһачин мөрәһәр ачлв. Тер тоод Виктор Очиров (үстин район), Илья Баранов (Яшалта), Алтана Бембеева (Садовое селән) болн кесг нань чигн сурһульчнр ачлгдв.
Цааранднь сойлын көдләчнриг эднә эрдмин Өдрлә таңһчин Улсин Хуралын (Парламентин) Ахлач Анатолий Козачко йөрәҗ, Парламентин ачлвриг бәрүлҗ өгв. Тер тоод Улсин Хуралын күндтә дипломар таңһчин сойлын министрин дарук Галина Бадаева ачлгдв. Селәдин болн райодын ДК-син көдләчнр кесг миңһн арслңга сертификатмудар ачлгдв, тер тоод библиотекин көдләч Евгения Денисенко Городовиковск районас, Ик Буурла района сойлын цутхлңгин директор Нина Аджадыкова, Лаганя района Улан Хол селәнә ДК-н көдләч Любовь Менкеева болн нань чигн көдләчнр.
Дәкәд йөрәлин үгән хальмгаһар правительствин Ахлачин дарук Боова Бадмаев келв. Сойлын цуг көдләчнр келн-улсин авъясиг, сойлыг хадһллһар ик көдлмш күцәҗәнә, баһчудт сән үлгүр болҗана гиҗ заав. Дарунь Боова Васильевич правительствин Күндллһнә һашгудыг "Тюльпанчик" ансамблин көдләч Дельгир Цереновад, Баһ Дөрвдә района администрацин көдләч Нина Лиджиевад болн ач-туста нань чигн улст бәрүлҗ өгв. Тер правительствин Ханлтын һашгар таңһчин симфоническ оркестрин көдләчнр Павел Кравцов, Ксения Хабибулина болн нань чигн көдләчнр ачлгдв.
- 2017 җил сойлын салврин көдләчнрин төлә сән ашта болв. Эн кергт мадниг таңһчин Толһач Алексей Орлов, Улсин Хурал болн правительств цуг халхар дөңнҗ йовсмн. Эн җил чигн бидн баһ биш көдлмш күцәх зөвтәвидн. Түрүн болҗ мана таңһчд "Өөрд түмн" гидг фестиваль болхмн, сентябрь сарла Аркадий Манджиевин шин опер үзүлгдх, хальмг улсиг Сиврүр туулһна, иньгллтин төрмүдт эн нерәдгдҗәнә - гиҗ келсн үгдән таңһчин сойлын болн туризмин министр Хонгр Эльбиков келв. \u201cОлн улсин үүдәлтин ачта коллектив" гидг күндтә нериг Хар һазра района "Цецг" ансамбльд зүүлһснә иткл цаасинь өгв, тер мет "үлгүр болгч художественн коллектив" гидг нериг "Сар Герл" ансамбль зүүв, иткл цаасинь эднд бас министр бәрүлв.
Тиигҗ байрин хург төгсв, сойлын көдләчнр шин зураһан темдглҗ тедниг күцәхәр арһ-чидлән агсх.

ТүРВәН һуна