Социальн хорһдлд ясвр кегдв
28-07-2018, 08:55 
Алексей Маратович ясвр кегдсн корпусин хорас хәләһәд, ямаран оборудовань углҗ тәвгдхиг соньмсв. О.Ташнинован келсәр, 2001 җилд учрежденьд спортивн тренажер белглсн билә, тегәд терүг энд дәкн углҗ тәвх санан бәәнә. Болв спортивн хорад болн медицинск кабинетд шин оборудовань тәвх кергтә гиҗ толһач келв. "Нааран хуучн оборудовань бичә тәвтн, бидн арһ олад, шин тренажермуд болн медицинск аппаратмуд хулдҗ авхд дөң болхвидн",- гиҗ Алексей Маратович келв.
Дарунь ясврин көдлмш төгсснд байрин керг-үүлдвр болв, социальн хорһдлын директор О.Ташнинова Н.Ляшкод, А.Орловд болн тосхлтын компанин элчнрт Ханлтын бичгүд бәрүлҗ өгв. Бичкдүд билг-эрдмән үзүләд, гиичнрт байр үүдәв.
Н.Ляшко ясврин көдлмшиг өөдәнәр үнләд, бичкдүдт иим сән таал тогтаснд байрта бәәхән медүлв. "Хальмг Таңһчла батлсн бооцанас иштә эн ясвр кегдснд би байрлҗанав. Энтн мана дарани хамцу төсв болҗана. Җирһлин күнд бәәдлд туссн бичкдүд ода сән таалд бәәҗ, билг-эрдмән делгрүлҗ, сурһуль сурч чадх. Бидн цааранднь чигн социальн халхар дөң-тусан күргҗ хамцу үүлдхвидн",- гиҗ Николай Николаевич келв.
Алексей Маратович күндтә гиичин келснлә зөвшәрәд, "ЛУКОЙЛ" таңһчин бюджетин оруһин әңг икдүллһнд ик тәвцән орулҗ, алвна мөңгән орулҗах һоллгч компань болҗана гив. Эн компань таңһчин социальн болн эрүл-менд харлһна төрмүд хаһллһнд шунмһаһар орлцҗана гиҗ А.Орлов темдглв.
- Одахн би "ЛУКОЙЛ" компаня һардач Вагит Алекперовла харһҗ күүндләв. Мана таңһч болн компань хоорнд батлгдсн бооцан күцәмҗтәһәр тохрагдҗана, тегәд бидн эн җил немр керг-үүлдврмүд күцәхин тускар үгцвидн. Эн учрежденьд немр шин бәәрн кергтә болҗана, эн төриг хаһлхин төлә бидн шишлң федеральн программд орлцхвидн,- гиҗ Алексей Маратович келв.
Ясврин көдлмш күцәлһнд дөң күргсн деерән нефтин компань социальн учрежденьд белг белглснь темдгтә. Тиигәд, эдн хот-хол киитрүлдг оборудовань болн кир уһадг хойр машинк белглв. Ода эн учрежденьд бәәдг зурһан күүкн-көвүнд эдн онц белг белдснь бичкдүдт ик байр үүдәв. Школд ордг күүкн-көвүн хойр шин телефота болв, бичкдүдт наадһас күртв.

Наталья ДАВАЕВА