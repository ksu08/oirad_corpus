Оббан нег өдр
04-04-2018, 09:56 
Киитнд әмтн дулан хувцан өмсәд, һазаран һархларн адһмтаһар йовцхана. Школын хөөн бичкдүд цасар хайлдад, шууглдад, селәнә дунд бәәсн өөдм деерәс цанар дошлдад наадна.
Обба эрт босад, хашад бәәсн үкрән сааһад, терүндән өвс, һахадан, такадан буудя өгәд, үсән авад герүрн орҗ ирв. Цәәһән чанчкад, бичкн күүкн Манцаһан серүләд, школурнь йовулв.
Герин эзн Бадм-Хаалһ бас эрт босна. Юңгад гихлә киитнд машитәһән кесгтән оралдна. Эндр бас эрт босад һарч одла. Ода шиңкән орҗ ирв. "Киитн догшрҗана. Асхндан көдлмшәсн ирхләрн үкрин девскр эврән сольнав",- гиҗ авальдан келв. Өрүни цәәһән уулдад, ю-бис күүндәд, цуһар көдлмшүрн адһцхав.
Обба селәнә захд бәәдг өдмг болһдг цехд көдлнә. Көдлмшүрн өөрдәд ирхләнь шиңкән болһсн өдмгин үнр каңкнна. Өдмг болһдг уулын күн Ашурла Оббаг үзчкәд, мендинь сурад, цехт орулв. Орҗ ирн, Обба цехиг сәвүрдв. Дәкәд һаза бәәсн худгас хойр суулһ ус авч ирәд, киитн усар пол уһав. Пол уһаһад, цехин һаза-дотркинь ахулад бәәтл үд болв. Обба хувцан өмсәд хәрхәр седҗәхлә, Ашурла бешәс шиңкн һарһсн халун өдмг күүкд күүнд өгв.
Хәрҗ йовад Обба Манца күүкән школын хөөн наадҗ йовсинь үзчкәд дуудад, селәнә лавкур дахулад орв. Лавкд кергтә тоотан хулдҗ авад эн хойр хәрв. Хәрҗ йовад:
- Манца, эндр ямаран темдг аввч?- гиҗ күүкнәсн сурв.
- Эндр би хойр "4" авув. Шүлгән сәәнәр дассн угав. Невчк мартад тетнсндм багш "4" тәвв. Маңһдур орс келәр диктант бичхвидн. Ода орс келнә зокалыг давтх кергтә, - гиҗ күүкн келв.
Обба күүкән буульв. Герүрн ирәд, үдин хотан халулад, өрк-бүләрн ширә эргәд сууцхав.
үдин хөөн Обба хәрү көдлмштән һарв. Ода болхла лавкин пол уһах кергтә. Көдлмштән ирхләнь лавкч бер Оббаг тосад:
- Таниг күләҗәһәд, һурвн суулһ уситн халулад бел кечкүв, - гив. Хар көдлмш кедг Оббаг бер даңгин бүлән нүдәр хәләнә. Киитнд улаһад хурняслсн һаринь үзхләрн: "Эн крем махмуд җөөлрүлнә, түрктн, һартн амрх",- гиһәд сана зовна.
Пол уһах усинь халулад белдснд Обба байрлад, берд ханлтан өргв. Тер хоорнд өрүн эртәс авн орсн цасн лавкур татсн цувг хаалһиг дарчкҗ. Обба күрз авад, цас хаяд, хаалһ татв. Тиигәд цас цеврләд бәәтл асхн болв, күүкд күн герүрн адһв.
Герин эзн көдлмшәсн ирәд уга бәәҗ. Көөрк, бас кеер муулян эдлҗ йовх, ирхләрн эн цаснла оралдх гиһәд Обба залуһан хармнад, күрз авад, герин эргндкиг цаснас цеврлв. Цас хаяд бәәҗ көйрәд, муурад, гертән орв. Зуг күүкд күүнд амрдг цол уга. үкрән сааһад, мал-шовудтан хот өгх кергтә. Күүкд күн һаза кех көдлмшән дуусчкад, худгас ус татад хойр суулһ ус герт орулн, бешт түлх түләһән зөөв. Тиигәд йовтлнь нарн суув. Обба бештән өр өгәд, хотан нерв. Хотан буслтл кир-нуһудан уһачкв. Халун бешин уурас гернь дулалад, нерсн хотнь чигн болв.
Эднәхн өрк-бүләрн асхн цуглрад, хотан ууһад, үзсн-соңссарн хувалцад суухдан дурта. Бадм-Хаалһ эндр кесг малын хошмудт күрч, хәрүдтән муулян эдлҗ. Деер цаһан, дора цаһан. Хаалһ цасар даргдҗ. Энүнә хөвәр тракторар хошт ус күргсн көвүн харһад, Бадм-Хаалһд дөң болҗ. Ю-бис күүндәд бәәтл, ааһ-саван уһаһад унтх цаг болв.
Тиигәд Оббан нег өдр төгсв. Маңһдур хәрү өдрин дуусн көдлх кергтә. Амрлһна өдр болхла ууһн күүкнь ирәд, экдән нөкд болад, герән ахулх. Тиигәд өдр болһн Обба цогцан әрвллго күнд көдлмш кенә. Энтн эгл күүкд күүнә негхн өдр. Мадниг өскәд-босххин төлә мана экнр кедү зовлң эдлнә. Терүгинь санхла, седкл урсна.


НүүДЛЧИН Галина