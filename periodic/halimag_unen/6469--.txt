Эрүл-менд харлһна көдләчнрин төрмүд хаһлгдв
14-10-2017, 10:14 
Түрүләд Элстин гүлгн гем эдгәдг диспансерин көдләч Лидия Доржиева орҗ ирәд һундлан келв. Эн медучрежденя урдк һардвр болн бухгалтерь энүнд җалвинь
күцц биш өгчәсмн, МРОТ-ын кемҗән күртл күртҗәдго мөңгинь өгчәсн уга. Болв ода диспансерин һардвр сольгдв, бухгалтерьт талдан көдләчнр көдлмшт орулгдв.
Тегәд ода Лидия Андреевна жалван күцц кемҗәтәһәр авна, эс өгчәсн мөңгнь чигн даңцагдв гиҗ эрүл-менд харлһна министрин дарук Галина Динкиева цәәлһвр өгв. Аштнь Лидия Доржиеван цуг төрнь хаһлгдв, иргч җилд Элстин медицинск колледжд эн орхар бәәнә.
Дарунь таңһчин больницин медсестра Алина Манджиева орҗ ирв. Эн бас эврәннь некврән орн-нутгин Президент В. Путинд медүлсмн. Учрнь юундв гихлә
медсестран җалвнь бичкн, Алина Манджиева болхла одахн хойрдгч үрән һарһв, тегәд өрк-бүлнь өсәд, һарунь чигн икдв. Тиигчкәд ода Алина Владимировна
декретн отпускд бәәнә. Болв ик җалв авхин төлә өдр-сө уга көдлх кергтә болх, зуг ода хойр үртә болсн деерән эн тиигҗ көдлҗ чадшго гиҗ һундлан келв.
- Көдлмштән һархла, та 17800 арслң җалв авхт, шин 2018 җилд эн кемҗән дәкнәс өөдлх, - гиҗ министрин дарук Г.Динкиева цәәлһв. Алина Владимировна харһлтын йовудт дәкәд нег төрән келв. Ик көвүнь ода тавта, болв мууһар келнә, тегәд логопед көдлдг садикд орулхла сән болх билә гиҗ эн сурвран таңһчин Толһачд келв.
Онц логопедиг дуудад, терүнә көдлмшиг даңцах арһ энүнә өрк-бүлд уга гиҗ медсестра темдглв. "Тана төр күцәгдх, көвүнтн кергтә садикд орулгдх, медсестрасин җалв иргч җилд өөдлүлгдх, йирдән медицинск көдләчнрин социальн төрмүдт бидн һол оньган өгчәнәвидн, цааранднь чигн өггдх", - гиҗ Алексей Маратович келв.
- Мини төриг дигтә-даратаһар хаһлсндтн ик ханлтан өргҗәнәв, ик байрта бәәнәв,- гиҗ Алина Манджиева харһлтын чилгчәр келв. Харһлтд таңһчин правительствин Ахлач Игорь Зотов болн таңһчин Толһачин администрацин һардач Артур Дорджиев орлцв.

ТүРВәН һуна