ХУУЧИГ ШИНЛә ЗАЛһЛДУЛҗАДГ ТОД БИЧГ
22-01-2020, 09:54 | Таңһчин зәңгс » Сойл
һундл төрхд, өдгә цагт тод үзгәр соньмсдг, терүг сәәнәр меддг улс ховр. Теднә негнь «Хамдан» телеүзлин шишлң зәңгч 31-тә Геннадий КОРНЕЕВ мөн. Терүнлә мана зәңгч күүндҗәнә.
- Геннадий, альк цагас авн та тод үзгәр соньмсдг болвт?
- Яшалта селәнә школд сурхдан мадн эврә тод бичгтәвидн гисн зәңг соңсад, энүгәр соньмсад хәәһәд йовлав. Тер цагт, 1995-1998-ч җилмүдт, «Хальмг үнн» газетд тод бичгин үзгүд барлад һарһдг билә. Би тендәс материалмуд шүүһәд, тод үзгт сурлав. Терүнәс цааран улм седклин зөрлһтә болад, тод бичгиг сәәнәр сурх, медх, умшх күсл өмнән тәвәд, өдрин даранд зав һархла, тод бичгиг сурдг болув. Сурад йовҗ, 2006-ч җилд Элстд школан чиләһәд, университетд орхд улм эврәннь медсн медрлән гүүдүләд, тод бичгтә болув.
Келхд, эн туст нег шогта йовдлын тускар келхәр бәәнәв. Би селәндән гем уга хальмг келән меддг биләв. Тегәд 90-ч җилмүдт «Сарин герл» гидг Бадмин Андра багшин дегтр һарла. Тер дегтриг мини нег нәәҗ нанд авч ирв. Цуг юмн хальмг келәр бичәтә бәәсн бийнь, бичсн юмна утх-чинр медгдхш. Тегәд терүг үзснә хөөн хар күүндәни келнәс талдан, утх-зокъялын келн бәәдгинь медүв. Тер цагас эн келиг сурад авх сана зүүҗ йовлав.
- Тод бичгин тууҗар бас соньмсдг биләт?
- Мел чик. Нер алдршсн мана багш Зая-Пандит орсин тооһар үзхлә, 1648 җилд, Авла хаана үвлзсн һазрт Цаһан Сарин алднд тод бичгиг зокасмн. Эн үзгәр мана эрт цагин олн ном-судр, зурха, эмнллһнә дегтр, тууҗ-түүк мет олн дегтр бичәтә бәәҗ. Тер цагас авн ода күртл тод бичг мана хуучиг шинлә залһлдулад йовҗ бәәнә. Эврә уңган медхәр седхлә, советин йосна утх-зокъялар ханлго, эрт цагин дегтр умшхла – үлү сән болх юмн. «Хуучнд худл уга гисн нег цецн үг бәәдг биший? Тегәд эн тод бичгән эс медхлә, эс сурхла, мадн кезәңк йовдлын эндүг эс медәд, хөөтндән энүг шинәс сергәһәд, бүтәһәд йовсн цагт бидн эндүрсән медх арһ уга болхвидн.
- Бичкндән би «үзг-маань уга күн» гидг үгмүд соңслав. Эн үгмүд тод үзглә залһлдатай?
- Мел тиим. Муңхг-харңһу саната, харңһу чееҗтә күүг «үзг-маань уга күн» гиҗ келдг бәәсмн. Тегәд «үзг-маань» гисн юмб гихлә, үзг гидгнь – үзг-бичг, тод бичгән эс меддг күн үзг-маань уга күн. Маань гисн юн үгв гихлә, «Ом маань падме хум» гидг мана тәрн, шаҗна һол болдг юмн. Тегәд бурхна чигн юмн уга, эрдмин чигн юмн уга, харңһу седклтә дуту юмн болхгов. Тиим учрар тод бичгин тускар келхлә, ода юуһан нуухв, мана хамгин ик зөөр болҗана.
Бас мана тод бичгин омг болҗах нег керг: арвн нәәмдгч зун җилд мана келн, мана үзг-бичг Төв Азийин улс төрин хәрлцәнә келн-бичг бәәҗ. Хасгин Аблай хан хар китдин богд хаанд мана келн-бичгәр заквр йовулдгинь номтнр меднә. Хәрү болхла, Богд хан әдләр бичәд илгәдгин туск герчллһн бас бәәнә. Терүг медсн Америкин номт Бенджамин Леви «тод бичг арвн нәәмдгч зун җилд Төв Азийин улс төрин lingua franca (олн улсин хәрлцәнә келн) бәәҗ» - гиҗ темдглв.
- Келхд, Зая-Пандит мана хальмг теегүр ирснә тускар оютни цагт умшлав. Юн учрар алдр багш нааран ирлә?
- Зая-Пандит хойр дәкҗ мана өвкнрлә харһла. 1645 җил түрүн болҗ Иҗл-Зәәһин хоорнд нүүһәд йовҗасн хальмгудур залҗ ирәд, мана хаанла харһад күүндәд, номан әәлдәд, медсн номарн хувалцад, бурхна-шаҗнд орулв.
Дарунь 1655 җилд Худай Шүүкр-Дәәчин хаана үрврәр Хальмгт ирәд, эврәннь үзг-бичгән нааран авч ирәд энд үзүллә.
Тер цагас авн мадн, улан залатнр, эрмәл орс - дөрвхн келн-әмтн эн үзг бичгтә бәәлә. Ода СССР тарад одсна хөөн хойрхн улс бәәнә, орсмуд болн хальмгуд эврәннь үзг-бичгтә. Тер учрас тод бичгәр эс сурхла, эс бичхлә, мадн бийән күцц хальмг гиҗ келх арһ уга болҗанавидн.
- Шидрхн, Геннадий, тод үзг медхәр бәәдг соңсачнрт кичәлмүд давулсиг Интернетәс медүв. Энүнә тускар нег хойр амн үг келҗ өглт.
- Ода болхла тод бичг меддг улс ховр. Тер учрас мана Демч лам Йодн гелңгин зәрлгәр эн җил Бурхн Багшин Алтн Сүмд хальмг келнә болн, тод бичгин курс секгдәд, би эн тод үзгин курсин багш болад соңсачнрт Цаһан толһаг заалав.
Тегәд Цаһан толһаг зааҗ өгәд, Тод бичгәр умшх арһ өгхин кергт теднд Ик делгр Тод бичгин зурһан-нәәмн үзгиг зааһад өгләв. Тегәд мини соңсачнр одахн тод бичгәр шүүврән өгәд, сурсн медрлән үзүләд, сән кевәр даалһвран күцәв.
Василий ШАКУЕВ