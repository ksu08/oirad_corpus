Эрүл бәәлһнә Өдрт нерәдв
12-09-2018, 10:54 
Өцклдүр мана орн-нутгт эрүл бәәлһнә Өдр темдглгдв. Эн өдрт нерәдгдәд, мана таңһчд сентябрь сарин 6-с авн олн зүсн керг-үүлдвр болв. Чик авг-бәрцин төрәр харһлтс, зургудын болн плакатмудын марһас таңһчин эмнлһнә учрежденьст эн өдрмүдт давулгдв. Тер тоод Элстд Т.Хахлынован нертә медицинск колледжин һаза эрүл-чик авг бәрцин керг-үүлдвр бүрдәгдсмн. Терүг Хальмг Таңһчин эрүл-менд харлһна министерств, шишлң медицинск дөң күрглһнә "Сулда" болн "Эрүл-менд" гидг цутхлңгуд, наркологическ диспансер болн таңһчин баһчудын Цутхлң бүрдәҗ давулв.
Керг-үүлдврин йовудт әмтн цусна дарлтан шинҗлв, цогц-махмудын чиңнүр, судцна бәәдлиг болн нань чигн тоот медҗ авв. Эмчнр әмтнд чик авг-бәрцин туст сүв-селвгүд өгәд, тәмк татлһн болн әрк-чаһр эдллһн күүнә эрүл-мендд ямаран харшлт күргдгин тускар цәәлһвр өгв. Тер мет энд му даслтын туск фильм олна оньгт тусхагдв.
- Эндр мана таңһчин цуг райодар болн эмнлһнә учрежденьсәр иим керг-үүлдврмүд давулгдҗана. Авъяст тохрсар эрүл-менд харлһна өдрмүдт бидн иим керг-үүлдврмүд бүрдәҗ, әмтн дунд чик авг-бәрц батруллһна туст көдлмш күцәнәвидн. Эндр эн керг-үүлдврин йовудт нег көгшән цусна дарлт зөвәр өөдлснь илдкгдв, терүнд дарунь түргн дөң күрггдв. Харм төрхд, зәрм улс эврәннь эрүл-мендин бәәдлд оньган өгхш. Тегәд "Эрүл-менд" болн "Сулда" цутхлңгудын специалистнр әмтнлә күүндәд, ямаран эмчд одх кергтәһинь зааҗ өгнә. Эн керг-үүлдврт медколледжин оютнр шунмһаһар орлцдгиг темдглх кергтә,- гиҗ медицинск профилактикин әңгин һардач Галина Очирова келв.
Тер өдрин бийднь үдин хөөн "Хальмг үнн" газетин редакцд эрүл бәәлһнә Өдрт нерәдгдсн "төгрг ширән" сүүр болв. Терүнд таңһчин эрүл-менд харлһна, сурһуль-эрдмин, дотр-дундын кергүдин министерствсин элчнр, таңһчин наркологическ диспансерин эмчнр орлцв. Харһлтд орлцачнр дорас өсч йовх баһчуд дунд эрүл-чик авг-бәрц батруллһна, әркд авлгдсн улс дунд профилактическ керг-үүлдврмүд давуллһна, наркологическ диспансерин үүлдврин тускар күүндҗ, хәләгдсн төрәр ухан-тоолврарн хувалцв.
Мана зәңгч
ЗУРГТ: әмтн эрүл-мендән шинҗлв
И.Музраеван цоксн зург