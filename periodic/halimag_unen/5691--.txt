Балг селәнәс Төрскән харсхар йовла
05-05-2017, 17:35 
1941 җилд фашистск деермчнр мана орн-нутгур дәврәд, төвкнүн җирһл эвдв. Нег агчмд олн улсин бәәдл-җирһл хүврв. Зовлң, өвдкүр, аюл нег күүнд биш бүкл орн-нутгин әмтнд үзгдв. Советин орна цуг улс фашистск өшәтнрәс Төрскән харсхар хортна өмнәс дегц босв.
Тер мет Хальмгин хәәртә үрд аһу ик, күчтә орн-нутгиннь төлә ааһ цусан асхҗ, һалзу хортыг күүчәд, хамх цокад, диилвр делдв. Приютна улусин үлдчнә әәмгә улс бас дәәнә көлд орад, әмән әрвллго дәәлдв. 300 шаху
күн Төрскән харсгч Алдр дәәнд орлцсн болдг. Олн күн хөвтә җирһл үзлго дәәнә һалвд әмнәсн хаһцв.
Хальмгудыг Сиврүр туулһхин өмн Приютна улусин 2-ч үлдчнә селәнә Советд Балг хотн гиһәд бәәсмн. Энтн өдгә цагин Приютна района Нарта селәнә өөр-шидрк һазр мөн. Ода болхла тер хотн бәәсн һазриг олхд күчр, шавр гермүд бәәсиг медүлҗәх өөдм ормс энд-тенд үлдҗ.
Балг хотнд кесг өрк-бүл бәәлә, бәәрн әмтн Ленинә нертә колхозд көдлҗәлә. Колхозин ахлач болҗ борахн арвна күн Будуш Онкоров бәәсмн. Ленинә нертә колхоз тиигхд бәәхтәд тоолгддг бәәҗ. Олн мал өскҗ, тәрә тәрҗ, темс урһаҗ, темдглсн зураһан давулҗ, нүүрт йовсмн. Энд эклц школ үүлдҗәсмн. Школын һардачар хәр һазрас ирсн Лиджиев Кюльмин Лиджиевич үүлдҗәсмн. Эврәннь түрүн багшан энүнә сурһульчнрнь, өдгә цагт ик нас зүүҗәх медәтнр, тер тоод Элстд бәәдг найн нәәмтә Борис Бамбаевич Лиджиев даңгин бүлән үгәр тодлҗ, санлынь тевчнә.
әмтн көлд орҗ, седклән тәвҗ көдлҗ, санамр бәәсмн. Болв генткн дән экләд, эднә җирһлд харшлт болв. 1941 җилин июнь сарас авн Балг селәнәс олн күн, ик зуудан баһчуд, орн-нутган харсхар һарч йовла. Тер цергчнр дундас 1943 җилин декабрь сарин 28 күртл кесг офицер һарсмн. Тегәд би Төрскән харсгч Алдр дәәнд диилвр бәрсн, Төрскән харсачнрин нерд зааҗ, олнд медүлхәр седҗәнәв.
Будуш Пюрвеевич Онкоров (1910-1943 җҗ.) дән эклсн түрүн җилд Приютна района военкоматас һарч йовла, цергә школд орад сержантин цол зүүв. Офицер болсна хөөн эн кесг дәәлдәнд зөрмг кевәр орлцҗ йовла. 67-ч гвардейск стрелков дивизин ханьд церглҗ йовҗ, 1943 җилин сентябрь сард Ленинградын өөр-шидр болсн дәәлдәнд әмнәсн хаһцсмн. Колхозин ахлач болҗ көдлҗәсн күн эврә сән дурар цергт мордсиг темдглх кергтә. Арднь Раиса Очировна авальнь болн хойр бичкн үрнь үлдсн билә. Энүнә ор һанц көвүнь Борис Онкоров Сиврәс ирҗ, төрскн һазртан бәәхдән 60-ч җилмүдт әәрмд мордад, орн-нутгин меҗә хардг цергт церглҗәсмн. Мана орн-нутгин меҗәг зөв угаһар һатлсн хортн баахн цергчин әмнднь күрсмн. Тиигәд эвин цагт Борис көвүнь Төрскнәннь төлә әмән өгсн болдг.
Балг селәнә школын һардач Кюльмин Лиджиевич Лиджиев (1909-1942 җҗ.) дән эклсн түрүн өдрмүдт гилтә бас эврә сән дурар цергт мордла. Арднь орс гергнь болн ор һанцхн Санан көвүнь үлдсмн. Альдас Кюльмин Лиджиевич Балг селәнд көдлхәр ирснь, гергнь болн көвүнь 2-ч үлдчнәс ямаран һазр тал нүүҗ одснь, дәәнә җилмүдт әмд-менд үлдсн угаһинь күн медхш. Политрук Кюльмин Лиджиев 1942 җилин сентябрь сарин 23-д Сталинградск областин Клетск района Распопинск станицин өөр-шидр болсн дәәлдәнд орлцҗ, әмнәсн хаһцв. Хәәртә түрүн багш Кюльмин Лиджиевичиг сурһульчнрнь икәр күндлдг бәәҗ, тер мет мини эк, Бябя Чульчаевна, оньдин энүг бүлән үгәр тодлдг билә, тиигәд энүнә нер-уснь мини сананд хадһлгдв.
Бас борахн арвна күн офицер цолта Роман Пюрвеевич Онкоров (1912-1946 җҗ.) дәәнд орлцҗ, залу-зөрмгән үзүлсмн. Болв 1944 җилд цергәс буулһгдҗ, цааҗла харһв. 1946 җилд Тюменск областин Кондинск районд өңгрсмн.
Ашхуд арвна күн Обуш Бовгушевич Санджиев дәәнә өмн өрк-бүләрн Балг хотнд бәәсмн. Дәәнд мордхлань арднь һанц күүкнь Киштән үлдсмн. Обуш Бовгушевич фашистск деермчнрлә зөргтәһәр дәәлдҗ, әмнәсн хаһцв. Салдс Обуш Санджиев Украинск ССР-д, Харьковск областин, Велико-Бурлуцк района һазрт оршагдсмн гиҗ ОБД мемориал гидг сайтд бичәтә.
Дәәнә өмн Сарң Французов (Картузов) бас Балг хотнд бәәҗ, Ленинә нертә колхозд көдлҗ йовсмн. Олмһа, хурц келтә, "Җаңһр" дуулдг, шүлгүд бичдг, ду һарһдг билгтә бәәҗ. һазр болһнд эврә дуд бәәдг. Дәәнә өмн баһ цагтан Корсга Оти гидг күн Чонын Белг гидг күүкнд дуран өгсмн. Болв Белг күүкн энүнә санаһинь дахсн уга бәәҗ. Тегәд тер йовдлын тускар Сарң Французов "Чонын Белг" гидг ду һарһҗ. Сиврт йовсн цагт баахн күүкд эн дууг дуулҗ йовла гиҗ Элстд бәәдг Мария Ченкарикова тодлна. Харм төрхд, эн дун мартгдҗ йовна. "Чонын Белг" гидг дууна нег бадгинь бичҗ авув.

Күрәлдәд һарсн күүкд дунд
Чонын Белгнь ончта,
Цувлдад һарсн күүкд дунд
Чонын Белгнь ончта.

Борахн арвна, заяни билгтә Сарң Французов баһ насндан дәәни көлд орҗ, зәңг-зә уга геедрв. Энүнә элгн-садн Сиврәс ирхләрн Приютна района үкрәхн, Буһу болн Манц хотнд ирҗ бәәршлв. Нернь темдгтә дизайнер Султанна Французован экнь энүнә ач күүкнь болдмн.
Сарң Французовин төрлә күн Лиджи Пюрвеев (1924-1942 җҗ.) бас Балг хотнд бәәҗ, бәәрн колхозд тоочар көдлҗ йовла. 1942 җилд цергт мордҗ, зәңг-зә уга геедрв. Эцкнь, Шовкан Онкорович Пюрвеев, энүг хәәһәд, кесг бичг бичәд бәәсн болвчн зәңг авсн уга. Сүл җилмүдт ОБД-н мемориал гидг сайтд мана орн-нутгин харслтын министерствин нуувчин документс олнд тархагдҗана. Тегәд терүнд Лиджи Пюрвеев бүслврт тусад, бәрәнд авгдад, һазадын орнур туугдсна туск зәңг бәәнә. Хөөннь яһснь медгдҗәхш.
Бас 2-ч үлдчнә күн, Бембя Богзыков (1914-1942 җҗ.), дәәнд зәңг-зә угаһар геедрсмн. Фронтас илгәсн энүнә бичгин харинь Приютна района музейд хадһлгдҗана.
Эн статьядан би Балг селәнәс дәәнд һарад йовсн зәрм улсин тускар бичүв. Эдн дәәнәс хәрҗ ирсн уга, эк-эцкән,үрн-садан үзх хөв эднд учрсн уга. Төрскнәннь, олн әмтнәннь, өрк-бүлиннь, һулмтыннь төлә, орчлң деер учрх ачнр-зеенриннь төлә иим хәәртә наснасн хольҗсн болҗана. Эднә нилчәр мадн эвин таалд бәәнәвидн, эднә нерднь мөңкинд мана тодлврт үлдх.

Маргарита АРЗАЕВА
\u041d\u0430 \u0441\u043d\u0438\u043c\u043a\u0435: \u0420.\u041f. \u041e\u043d\u043a\u043e\u0440\u043e\u0432