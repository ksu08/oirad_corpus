Элст балһсн цецгәрәд йовтха!
25-04-2017, 12:13 
Шидр Элстд бичкдүдин үүдәлтин Бәәшңд хотл балһснд бәәрн залвр тогтагдсна 20 җилин өөнд нерәдгдсн байрин сүүр болв. Энүнд хотл балһсна делгрлтин төлә гүҗрәд көдлсн һардачнр, ветеранмуд болн өдгә цагт үүлдҗәх улс цуглрв.
РК-н Улсин Хуралд (Парламентд) таңһчин Толһачин элч Юрий Сидоренко А. Орловин даалһвр күцәһәд, Йөрәлин бичгинь олнд умшҗ өгв. "Хотл балһсна бәәрн залвр олн әмтнә
төлә ик көдлмш күцәҗәнә, тегәд чигн Элст җил ирвәс цецгәрәд йовна", - гиҗ Йөрәлин бичгтнь келгдҗәнә.
Дарунь таңһчин вице-премьер Боова Бадмаев цугтаһинь хальмгаһар йөрәв. Дәкәд правительствин Ахлач Игорь Зотовин Йөрәлин бичг умшад, олнд медүлв. Таңһчин һардвр болн правительств Элст балһсна бәәрн залврин өргҗлтд сән нилчән күргҗәнә. Хотл балһснд региональн программсар күцәмҗтә үүлдвр кегдҗәнә.
Тер өдр сүүрт Элст балһсна Администрацин толһачин негдгч дарук Денис Ишкеев бәәрн залврин үүлдврин тускар тооца кев. Докладчикин келсәр, әрәсән Президент Владимир Путин 2012 җилд шишлң зәрлг һарһад, апрель сарин 21-д бәәрн залврин Өдр батлла. Эндр эн байран темдглҗәнәвидн. Элстд хөрн җил хооран хотл балһсна толһач болн ЭГС-ин депутатнр суңһгдла. Эн цагин туршарт олн халхар ик көдлмш күцәгдлә. Тегәд чигн бәәрн улсин бәәдл-җирһл ясрад йовсмн. әрәсән Президент Владимир Путин болн премьер-министр Дмитрий Медведев мана таңһчд кергәр ирәд, Элстд нәрн төрмүдәр өргн күүндвр
бүрдәлә. Теднә болн таңһчин ахлачнрин дөңгәр хотл балһснд чинртә керг-үүлдврмүд
күцәгдв. Хуучн гермүдт бәәсн өрк-бүлмүд шин бүүрт орцхав. Дәкәд шишлң льготта улст, тер тоод дәәнд орлцачнрт, олн үртә, эрмдгтә бичкдүдтә өрк-бүлмүдт эврә бәәрән тосххин төлә һазрин участкуд йилһҗ өггдлә. Элстд "Багшнрин гер" гидг төсв бәәдл-җирһлд тохрагдла. Эн
төсвәс иштә сурһуль-эрдмин көдләчнр бас эврә патьрта болцхав.
Тер өдр таңһчин, хотл балһсна һардачнр, ЭГС-ин депутатнр сәәнәр көдлҗәх специалистнрт Элстин Администрацин толһачин, бәәрн залврин Күндллһнә һашгуд, Ханлтын бичгүд байрин бәәдлд бәрүлҗ өгв. Ачлвр авсн улс дала болв. Теднә тоод баһчуд олн бәәснь икәр байрлулв. Ачлгдсн улс дунд Елена Артаева, Илона Манжикова, Саглр Наранова, Александр Шалхаков, Бадм Манджиев, Евгений Бадмаев, Кермн Босхомджиева, Анна Бадакова, Людмила Сергиенко, Юрий Очиров, Наталья Натырова, Гиляна Полякова болн нань чигн улс йовна.
Эн сүүрт таңһчин вице-премьер Боова Бадмаев Элст балһсна Администрацин финансин залврин бюджетн әңгин ахлач Байрта Дженгуровад "Финансин хамгин сән көдләч" гидг цолын темдгинь өрчднь зүүһәд, энүг халунар йөрәв.
ЭГС-ин ахлачин дарук Сергей Сухинин болн күч-көлснә ветеран Иван Уляев болн нань чигн улс бас дамшлтта болн баахн специалистнриг йөрәһәд, эднд ик күцәмҗ болн амулң сәәхн җирһл дурдв.
Эн сүүрин чилгчәр "Элст болн элстихн" гидг байрин нәр-наадн болв. Билгтә бәәрн улс дуулад, бииләд, олна седкл авлв.

БОСХМҖИН Валентина