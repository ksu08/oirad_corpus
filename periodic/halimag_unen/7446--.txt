Көдлмшч эрдмин чинринь өөдлүлх күслтәһәр
28-02-2018, 10:05 
Ода нарт-делкәд шимтә-шүүстә хот-хол кеҗ чаддг замчнр, үс ясдг парикмахермүд, әмтәхн хот кедг кондитермүд, сурвлҗиг түргәр болн өөдән чинртәһәр залһдг һаннач, дизайнер, болн әмтнд туста кесг нань чигн эрдмтә көдлмшч улс кергтә. Тедниг мана таңһчд колледжмүдт болн Хальмг ГУ-н СПО-н (дундын профессиональн сурһулин) факультетд сурһна, эрдм өгнә. Тегәд эн җил ""World skills Russia" Цугәрәсән марһанд нефтин болн газин Хальмг государственн колледжин, Элстин политехническ, багшин, хулд-гүүлгәнә - технологическ колледжин, Хальмг медицинск колледжин, Хальмг ГУ-н СПО-н болн райодын колледжин оютнр эрдминнь олн зүсн нәрн эв-арһиг яһҗ меддгән, яһҗ олзлдган үзүлх.
Февралин 27-д эдн цугтан багшнрлаһан хамдан Элстд, правительствин Герин сүүрин залд Цугәрәсән дөрлдәнә таңһчин девсңгиг байрин бәәдлд секлһнә керг-үүлдврт цуглрв. 18 номинацар эдн дөрлдх, нам нег колледжин оютнр хоорндан мейәркдг кесг йовдл учрхнь лавта.
Эднә мергҗлтинь, билг-эрдминь "Баһ наста профессионалмуд" гидг дөрлдәнә 17 һоллгч эксперт болн специалист, тер тоод колледжмүдин багшнр үнлх, тер мет "World skills Russia" ниицәнәс Москваһас, Московск областяс, Ростовас болн Красноярскас үрврәр ирсн 5 эксперт зарһчнр болхмн. Элстд болх марһана дииләчнр Хальмг Таңһчин хамцу командын ханьд орад, цааранднь Цугәрәсән марһаст орлцх, тедн кесг балһсдт олн зүсн эрдмәр апрель - май сард болхмн. Финалистнр болхла август сард Сахалинск областьд товчлгч марһанд чидлән болн хоршасн билг-эрдмән сөрх.
Байрин хургиг секәд, таңһчин Толһач Алексей Орлов эдниг йөрәв. Мана таңһчд чигн өөдән мергҗлттә, парикмахерин, маши ясачин, һаңначин, малын эмчин, компьютерин операторин, замчин болн олнд кергтә нань чигн эрдм дассн сән белдвртә улс эрк биш кергтә. Тана дөңгәр кесг предприятьмүд көдлҗәнә, ховр, җаңһрта көдлмшиг чигн тадн күцәҗ чадҗанат, иргчдән тиим улс эрк биш кергтә болх, тегәд ода марһанд орлцад, мергҗлтән үзүләд, цааранднь эрдмән сурад йоста специалистнр тадн болхит, тиим улсиг альд болв чигн көдлмшт авх.
Тана белдвриг ясрулхин төлә таңһчин һардвр цугинь кеҗәнә, цааранднь чигн эн төрт һол оньган өгәд бәәх, яһад гихлә көдлмшч улс кезә чигн кергтә болх, нег үлү хальмг улсин кезәңк урчин кергиг цааранднь делгрүлх билгтә улс болҗ хальмг сойлан цааранднь делгрүлх зөвтәт гиҗ Алексей Маратович темдглв.
Цааранднь ах федеральн инспектор Александр Беляев, әрәсән Орн-нутгин Хүүвин депутат Марина Мукабенова, таңһчин сурһуль-эрдмин болн номин министр Николай Манцаев үг келәд, урн һарта баһчудыг йөрәҗ, эднд күцәмҗ дурдв. Казаньд 2019 җилд болх делкән чемпионатд Хальмг Таңһчин элчнр чигн орлцҗ, мана республикин нер дуудултха. Колледжмүдин оютнр марһана йовудт мергжлтән өөдлүлнә, йилһән сән ашт күрсн баһчудыг предприятьмүдин элчнр дарунь көдлмшт авна, тегәд медрлән гүүдүлҗ сурһулян сәәнәр дастн, йоста урчнр болтн. Тана багшнрт ик ханлтан өргҗәнәвидн гиҗ эдн темдглв.
- Бидн Хальмг Таңһчин баһчудыг йөрәҗәнәвидн, җил ирвәс эднә мергҗлтнь, урн-эрдмчин дамшлтнь өсәд йовна, тегәд удл уга эдн Цугәрәсән марһаст чигн йилһрәд бәәх, марһанд үзүлсн эднә көдлмшинь үнн-чик кевәр үнлх андһар өгчәнәвидн, - гиҗ Москваһас ирсн гиичнр - экспертмүд Екатерина Макарова болн Артем Зимин келсн үгдән темдглв.
Таңһчин Улсин Хуралын (Парламентин) Ахлач Анатолий Козачко, министрмүд байрин хургт бас орлцв. "Бумбин орн" болн "Җаңһр" ансамбльмуд баһчудыг болн теднә багшнриг, күндтә гиичнриг билг-эрдмәрн байрлулв.
ТүРВәН һуна