Хальмг дуд соңстн!
22-08-2017, 15:10 
Одахн "Калмыкия" гидг РИА-н талвңд болсн брифингд it - специалист, шинҗләч Арслан Мучкаев орлцв. Арслан Юрьевич "Мана дун" гидг өвәрц приложень үүдәсн күн. Нанд эн баахн күүнлә харһад күүндх арһ учрв.

- Арслан Юрьевич, эврә төсвин тускар умшачнрт келәд өглт.
- "Мана дун" гидг мобильн телефона приложениг өдгә цагин (андроидта ) смартфонта улс олзлҗ чадх. Энд 500 дун хоршагдсмн. Энтн улсин, өдгә цагин дуд, бииһин айсмуд. Эдниг он-лайн таалд соңсҗ болхмн. Эн җилин ноябрь сард приложеньд бәәх соньн хальмг дууг телефондан орулҗ болҗана.
- Иим седвәр татхд танд юн туслв?
- Бичкнәсн авн хальмг дуд соңсҗ йовлав. Наһц аавм Анатолий Очир- Горяевич Цебеков олн җилин туршарт Хальмг Таңһчин Государственн хор һардҗ йовла. Би даңгин концертднь оддг биләв. Наһц аавин болн талдан чигн ачта артистнрин дуулсн дууг икәр таасдг биләв. Айсмуднь йир сәәхн. Кезәңк хальмг дуд соңсхла, мана өвкнрин нүүдл җирһл медгднә. Эднд байрлх, һундх саам учрдг бәәсмн. Хальмг дуд седклим авлна. "Мана дун" гидг приложень
үүдәхд наһц аавм сән нилчән күргв гиҗ келҗ болхмн. Эн төсвән наһц аавиннь санлд нерәдҗәнәв.
Төрскнч седклтә наһц аавм эңкр таңһчан, сойлан делгрүлхәр зүткҗ йовсмн. Энүнә сурһульчнрнь, өдгә цагт нертә артистнр - Анна Очкаева, Эдуард Бурлаков, Эрвена Оргаева болн нань чигн улс кергинь цааранднь күцәҗәнә. Эднә дуд приложеньд бас бәәнә. Көгҗм
күүнә өргҗлтд ик нилчән күргнә. Тегәд сәәхн хальмг дуд олн әмтнд туста болх гиҗ санҗанав.
- Өдгә цагт ямаран төрмүдт һол оньган өгх кергтә гиҗ санҗанат?
- Глобализац болҗах цагт бидн төрскн келән, сойлан хадһлх арһ хәәх зөвтәвидн. Би Хальмг Таңһчдан йир дуртав. Мана өвәрц сойлыг олн халхар дөңнх кергтә. Тиим күцлтәһәр орс-хальмг толь үүдәләв. Энтн Интернетд бәәнә. Бидн, баһчуд, эврә келән сәәнәр дасч авх
зөвтәвидн.
Делкәд өдгә цагин технологий сән делгрлт авсмн. Бидн теднә хамгин сәәнинь олзлад, мана сойлын байн зөөриг хадһлх зөвтәвидн. Олн келн-әмтнә үүдәлт делкән бәәдл-җирһлиг соньн кенә. "Мана дун" гидг приложень "EvoPlace " гидг төсвин халхд бәәдл-җирһлд тохрагдла. Бидн Хальмг Таңһчд "EvoPlace Коворкинг и Лекториум" гидг интеллектуальн Цутхлң секхәр седләвидн. То-дигин экономик делгрҗәх цагт мана дорас өсчәх үйнриг it-технологийәр соньмсулх санан бәәнә. Ода деерән эн керг күцәгдәд уга. Болв сансн санан күцх гисн иткл бәәнә.
- Та баһчудт ямаран селвг өгх биләт?
- Өдгә цагт күн болһн седклдән тааста эрдм шүүҗ авх зөвтә. Тиигхлә кергнь уралан йовх, җирһлнь сәәхн болх. Ода делкәд болҗах хүврлтсиг һол оньгтан авх кергтә. Шин технологийс эднд туслхнь лавта. Күүкд-көвүд эндрк бәәдл-җирһлиг улм ясрулх арһ хәәхлә, сән болх. Эндрк күнд цагт нег-негән муутххмн биш. Нег-негндән нөкд болх кергтә. Тиигхлә цуг келн-әмтн ниитәһәр бәәх.
- Арслан Юрьевич, мини сурврмудт тодрха хәрү өгсндтн ханҗанав. Цааранднь кех-күцәх
үүлдвртн күцәмҗтә болтха!

БОСХМҖИН Валентина