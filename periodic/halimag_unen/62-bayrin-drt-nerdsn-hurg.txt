Байрин өдрт нерәдсн хург
12-08-2014, 16:30 | Таңһчин зәңгс
Августын 8-д Элстд физкультурникин өдрт нерәдсн байрин хург болв. Энүнд спортын ветеранмуд, федерацсин, спортивн обществсин һардачнр, нер туурсн спортсменмүд орлцв. Хальмг Таңһчин правительствин Ахлачин дарук Лариса Васильева цуглрсн улсиг таңһчин һардачнрин нерн деерәс халунар йөрәв. Спортын халхд олн җилдән үүлдәд, баһ наста кесг спортсмен белдлһнд ач-тусан күргсн төләднь Хальмг таңһчин физкультурин болн спортын ачта көдләч гисн неринь иткүлгч темдгинь, правительствин Ханлтын бичгүд эн бәрүлҗ өгв.
Хальмг Таңһчин спортын, туризмин болн баһчудын политикин министр Александр Гедерим доклад кеһәд, Хальмгин спортсменмүдин күцәмҗсин тускар келв, сүл җилмүдт спортын халхар ончрсн баһчудын нерд заав.