Сурһулин җилд цугнь белн
04-09-2018, 09:47 
Сарпан района сурһуль-эрдмин заведеньс яһҗ шин сурһулин җилд белдснә тускар сурһулин шин җилин өмн өргнд района сурһуль-эрдмин заллтын һардач Галина Алексеевна БОЙКО келҗ өгсн билә. Эн күүндвриг тана оньгт тусхаҗанавидн.
- Капитальн ясврин ик кемҗәтә көдлмш Кировск дундын школд кегдв, энүнә йовудыг одахн таңһчин Толһач Алексей Орлов района болн селәнә һардврла хамдан ирҗ хәләв. Тер мет Уманцевск школд спортзалын капитальн ясвр күцәгдҗәнә. Аршан Зельмнә селәнә школд шин ора кегдҗәнә. Талдан школмудт йирин ясвр, тер мет района бичкдүдин делгрлтин Цутхлңд капитальн ясвр күцәгдв. Цуг школмудт ода дулан туалетмүд, душ тосхгдх.
Садовое селәнә 1-ч тойгта школд бәәдг немр гер шинрүлгдхмн. болхмн. Ода мана районд сурһульчнрин то өсчәнә, эдн талдан һазрас чигн нүүҗ ирҗәнә. Бичкдүдин садмудт бас ясвр кегдҗәнә, энд болхла ода деерән чеерүд уга. Шарнут селәнә садикд школд белдлһнә онц баг бәәнә.
-Тана сурһульчнр ямаран күцәмҗәрн ончрна?
- Района болн таңһчин олимпиадмудт мана сурһульчнр җил болһн орлцҗ, нүүрлгч орм эзлнә. Тер мет Москвад болдг Кутафинск олимпиадт (зөв-йосна төрәр) мана сурһульчнр бас җил болһн орлцна. "Би - әрәсән иргн" гидг Цугәрәсән марһанд бидн сән ашт күрләвидн, таңһчин марһанд мана сурһульчнр диилвр бәрлә, ода Москвад болх финалын девсңд эдн медрлән үзүлх. "Мини бичкн Төрскн" гидг марһана ашар бидн бас Москвад болсн товчлгч кемд орлцлавидн.
Тер мет 1812 җилин Төрскән харсгч дәәнә реконструкцд Шарнут селәнә сурһульчнр Бородинод болсн ик керг-үүлдврт цергә сән белдврән үзүлв. Тер мет "Би Хальмг Таңһчин иргнв" гидг марһанд мана района школмудын элчнр дөрлдлә. "Номин хаалһд кесн түрүн ишкдл" гидг марһанд мана сурһульчнр ик күцәмҗ бәрәд, Москвад болсн товчлгч девсңд орлцла.
- Спортын халхар эдн ямаран үзмҗд күрв?
- Манад уйн наста спортсменмүд бас баһ биш. Боксермүд әрәсән марһанд орлцҗ ончрна. үлгүрнь, мана сурһульч Данила Скворцов ЮФО-н дөрлдәнд 2-ч орм эзлв, ода энүг әрәсән хамцу командын ханьд орулҗ авв, яһад гихлә одахн Тюмень балһснд болсн әрәсән чемпионатд 2-ч орм эзлв. Энүнә дамшулачнь - Василий Владимирович Скворцов. Шарнут селәнд нумар харвачнр өсчәнә, энд шишлң клуб бәәнә, бәәрн күүкд-көвүд энд саадгар мергнәр хадг дасчана.
-Тана сурһульчнр таңһчин олимпиадт яһҗ орлцна?
- Орс келнә олимпиадт Шарнута селәнә школын болн Садовое селәнә 2-ч тойгта школын элчнр йилһрнә. Физкультурин олимпиадт Садовое селәнә 1-ч тойгта СОШ-ин 10-ч классин сурһульчнр өөдән ашт күрнә.
- Зуна цагт бичкдүд болн арвтнр яһҗ амрна?
- Одахн "Астраханские зори" лагерьт 22 күн һарч йовла. Нальчик балһснд бәәх санаторьт 1 сурһульч амрчана. Кесг күүкд олнд темдгтә "Артек" болн "Орленок" лагерьмүдт амрна, тиигәрән йовх зөв эдн эврән авна, потртфолиоһан, эврәннь күцәмҗән үзүләд, талдан күүкдлә мейәркҗ, эднә хоорнд болдг дөрлдәнд диилвр бәрәд, Хар теңгсин көвәд одна. Тиигҗ эдн дөрлдәнд орлцдгиг, эврәннь билг-эрдмән үзүлдгиг бичкнәсн авн дасна. Багшнр эднд бас дөң болна.
Тана сурһульчнрт болн багшнрт сурһулин шин җилд улм өөдән күцәмҗ олн халхар бәрҗ йовтха гиҗ дурдҗанавидн.
ТүРВәН һуна