Базрт темсн үнтәрв
03-10-2018, 10:58 
Намрин кемд өрк-бүл болһн үвлдән идх боднцг, мәңгрс, шар луувң белднә, хавстиг давслҗ авна. Иим авъяс советск йосна цагас авн батрв гиҗ келҗ болҗана. Тер цагт ик машид селәдәр йовад, боднцг хулддг бәәсиг тодлнав. Дәкәд экмдн зун киил хавст хулдҗ авад, бидн терүг давслад шилд кеһәд, үвлин дуусн иддг биләвидн. үвлд мана пөөгрт боднцг, мәңгрсн, шар болн цаһан тосн, хәәлсн хорһн, давста саал элвг болдг билә. Ода болхла базрт үвләр ямаран чигн темс, зер-земш хулдҗ авч болхмн, тегәд кесгнь урдк цагла әдләр дала темс эртәснь хулдҗ авхш. Болв ах үйин улс дассарн намрин цагт үвлд цугинь белднә. Одахн бидн Элстин ар захд бәәдг базрт одад, темснә үн шинҗләд, әмтнлә күүндвидн.
Мадниг нааран ирхд базрт дала күн уга билә. Урднь амрлһна өдрмүдт әмтн чикән харһулад, һар дүүрң дорвата йовхиг үзгддг билә, хулд-гүүлгән шуугатаһар давдг бәәсмн. Базрт олн җилдән темс хулдҗах күүкд күүнә келсәр, сүл цагт әмтнә олз-ору унснь медгднә. әмтн ода цөөкн-цөөкнәр кергтә темс, зер-земш хулдҗ авдг болв.
- Нидн эн цагла адамч 8-10 арслңгар хулдгддг бәәсн болхла, эн җил 20-25 арслң тогтана. Яршгар авхла, 15 арслңгар өгнәв. Базрт хулдгдҗах адамч Яшкулин района Гашунский, Хар Толһа селәдин крестьянск-фермерск эдл-ахуст урһагдсмн. Эн зунар темс урһадг фермермүд һаруд унв. Кесгнь темс тәрхин, минеральн ясвр хулдҗ авхин төлә кредит авсмн. Дәкәд эн җил царцаха ик харшлтан күргәд, тәрсн темсиг үрәв. Эн зун царцаха темс үрәв, тегәд һарудын эргндк һазриг эд-бод кехин төлә самолет олзлх кергтә болв. Тер мет зунын кемд һаң халун болад кесгнь сән урһц авч чадсн уга. Тер төләд эдн маднд темсиг үнтәһәр хулдна, бидн деерәснь бас немнәвидн. Эн җил улан луувң, бурш бас мууһар урһв. Эн өдрмүдт хавст авч ирв. үвлд давслад белддг хавстна нег киилнь 25 арслң күрнә, - гиҗ күүкд күн хувалцв.
Мадниг күүндҗәхлә адамчин үнәр соньмсад нег медәт өөрдҗ ирв. Ольга Ивановна ачтаһан базрт ирәд, үвлдән идх темс хулдҗ авхар ирсән келв. Ээҗ намр болһн адамч эд-бод кеҗ, аджик, томат кенә, бүклднь чигн шилд давслна. Арвн киил адамч хулдҗ авад, деерәснь бурш, шар луувң, мәңгрс, сермсг авх кергтә гив. Эн җил болһн октябрь сарин дунд хавст бас давслна. Медәтин темдглсәр, хавстн үвлд йир туста, эн олн зүсн гемәс саглулна, эрүл-мендиг батрулна.
Бидн базр эргәд, боднцг кедү күрдгиг медхәр йовад хәләввидн. Келхд, боднцг базрт дала. Астраханск областәс, Липецкәс, Воронежас, Тамбовас чигн авч ирсн боднцг бәәнә. Эйвоз Тимуров долан җилдән мана базрт боднцг хулдҗана. Эн бийнь кесг һазр эргәд, сән чинртә боднцг шүүҗ авна. Тамбовас авч ирсн боднцг улан, дарунь болна, амтнь чигн сән, шарх уга, удан хадһлҗ болхмн гиҗ эн буульв. Эн боднцгиг мишгәрнь авхла нег киилнь 15 арслң болна, нег пакетар авхла 20 арслң тогтана. Липецкас авч ирсн боднцг 18 арслң, Астраханск областин Харабали селәнәс авч ирсн боднцг - 20 арслң болна. Яшкулин районд урһсн мәңгрсн 12-13 арслң күрнә, нег сетк 35 киил татна. Тегәд үвлд хойр-һурвн сетк мәңгрс авхла, күсдундур миңһн арслң кергтә болна.
Элстин базрт темсн болн зер-земш дала, үннь чигн әдл биш. Далаһар авхла, хулдачнр невчкн кимдәр хулдна. Ниднәк үнлә дүңцүлхлә, зер-земш болн темсн үнтәрв. Болв тер бийнь энүнә үн ик биш гиҗ сангдна.
Наталья ДАВАЕВА
И.Музраеван цоксн зург