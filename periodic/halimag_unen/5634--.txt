Хөв-кишгин моднь өврмҗтә
27-04-2017, 15:39 
Городовиковск балһснд бәәдг Людмила Яковлевна Бершацкая сурһуль-эрдмин халхд хөр шаху җилдән көдлҗ йовна. Бәәрн әмтн дунд тоомсрта күн болна. Урднь эн олн җилдән бичкдүдин садт, сурһульчнрин
үүдәлтин Герт көдлҗ йовла, сүл җилмүдт болхла Людмила Яковлевна Городовиковск олн профильта колледжд немр сурһулин багшар үүлдҗәнә.
Л.Бершацкаян һардврт оютнр олн зүсн кегдлмүд кеҗ, һарин эрдмин һәәхүлмүдт болн марһаст орлцна. Сурһулин хөөн баһчуд цаган тустаһар давулҗ, "Художественн
үүдәлт" гидг кружокд орна. Людмила Яковлевна эднлә олн зүсн кегдлмүд кесн деерән чик авг-бәрцин төрмүдәр күүндврмүд давулна, ямр нег төрәр сүв-селвгән өгнә. Эн кружокд общежитьд бәәдг баһчуд орна, тегәд гертәсн хол бәәх оютнрт күүндх-хувалцх төрмүд олн болна. Кесг җилдән сурһуль-эрдмин халхд көдлҗ йовх төләдән багш района болн таңһчин тууҗин, төрскн һазрин нертә улсин туск байн материал цуглулв. Тиигәд, эн нойн Гахаевин, таңһчин алдр үрд Ока болн Басан Городовиковихнә тускар баһчудт келҗ өгнә.
Өдгә цагт интернет олзлад, олн зүсн эв-арһ олзлҗ ке-сәәхн болн өвәрц кегдлмүд кеҗ болхмн. Тегәд Людмила Яковлевна тасм, цаас, эд, ноос, арс, үүрмг сувс, буудя болн талдан материалмуд олзлҗ баһчудла кесг кегдл кев. Орс чонҗ келһнд эдн хойр миңһн шаху, хун шовуг келһнд 3 миңһн шаху деталь белдв. Колледжин өөнд болхла эдн үүрмг сувсар хөв-кишгин мод келһнә мастер-класс давулв.
- Өөнин байрт ирсн гиичнр терүнд орлцад, күн болһн эврә бүчр кев, хөөннь цугтаһинь негдүләд, нег мод кеввидн. Колледжин оютнр, энд урднь сурч йовсн улс, күндтә гиичнр болн дааврта һардачнр цуһар эн кергт орлцад, олна күчәр сәәхн модн болснд байрлв,- гиҗ Людмила Яковлевна келв.
Хальмг хурл, орс чонҗ, ишкә гер, олн зүсн наадһас, өлгмр хувц-хунр, түңгрцг болн нань чигн кегдлмүд Л.Бершацкаян кабинетиг сәәхрүлҗ, олн гиичнриг соньмсулна.

\u041d\u0430\u0442\u0430\u043b\u044c\u044f \u0414\u0410\u0412\u0410\u0415\u0412\u0410