Элстихн байран темдглв
30-09-2014, 09:39 | Таңһчин зәңгс
өдгә цагт Элст сурһуль-эрдмин, номин, сойлын цутхлң болҗахнь мөн. Эндр өдр федеральн болн муниципальн программс күцәлһнә йовудт балһснд өдгә цагин некврлә ирлцҗәх гер-бүүр, бичкдүдин садмуд тосхгдҗана, школмуд шинрүлгдҗәнә, хаалһс ясгдҗана. өдгә цагт Элст өвәрц, кецү сәәхн балһсн мөн. Энд олн келн-улс хоорндан ниитәһәр бәәҗ, эврәннь келән, авъясмудан әрүнәр хадһлҗ, сойлан, заңшалмудан делгрүлнә. Болв балһсна эркн зөөрнь болҗахнь энтн бәәрн әмтн. Седвәртә, шунмһа, билгтә элстихн таңһчин социальн-экономическ, олна, сойлын, болн спортивн бәәдл-җирһлд шунмһаһар орлцҗ, эврәннь ончта күцәмҗәрн таңһчин нер дуудулҗ, таңһчин делгрлтд болн цецгәрлтд нилчән күргнә.
Давсн бембә өдр элстихн төрскн балһснаннь өдрән темдглв. Балһсна өдр элстихнә хамгин дурта байр. Эн байр цугтаһинь негдүлҗ ниицүлнә, бахмҗ үүдәнә. Олн әмтн эврә күч-көлсәрн, билгәрн, шунлтарн ончрад, Элстин неринь туурулҗ, энүнә делгрлтд тәвцән орулҗ йовна. Намрин чилгр, нарта өдрлә элстихн өрк-бүләрн «Иньгллт» паркд, Диилврин талвңд ирв. Энд Элст үүдснә өдрт нерәдгдсн байрин керг-үүлдврмүд давв. Балһсна дундын школмудын болн бичкдүдин садмудын урн һарин эрдмин һәәхүл олна оньг авлв. әмтн һәәхүл эргәд, һартан өөтә эрдмчнрин ончта сәәхн кегдлмүд һәәхҗ икәр соньмсв.
Сергмҗтә көгҗм күңкнәд бәәв. «Хәдрис» ансамбль болн «Тюльпанчик» ансамбльмуд хальмг би бииләд, керг-үүлдвр эклв. Элст балһсна толһач, Элст балһсна Хургин депутатнрин ахлач Вячеслав Намруев, Элст балһсна администрацин толһачин үүлиг дав зуур дааҗах Артур Дорджиев цугрлсн улсиг йөрәҗ, хотл балһсиг тосхсн, тууврин хөөн шинәс сергәҗ босхсн ах үйин улсин ач-тусинь темдглҗ, эднд ханлтан өргв. җил ирвәс Элст улм сәәхрәд, шинрәд бәәнә. Шин гермүд, бичкдүдин садмуд эдлврт орулгдҗана, хаалһс ясгдҗана. Болв хаһлх төрмүд ода чигн бәәнә. Зуг цуһар чидлән негдүлҗ, хамцу үүлдхлә балһсна төлә цугинь кехмн. Иргчдән мана балһсн орн-нутгтан биш орчлңд хамгин сән-сәәхн болтха. Элстд цаһан саната, делгү седклтә улс бәәнә. Цуһар эрүл-менд, байрта-бахта, төвкнүн, эвин бәәдлд бәәхиг дурдв.
Элстд күч-көлсәрн, керг-үүләрн ончрсн онц улс бәәнә. Эдн дунд багшнр болн эмчнр, спортсменмүд болн олна үүлдәчнр, селәнә эдл-ахун болн сойлын, коммунальн туслмҗин болн көлгн-күчнә халхин көдләчнр балһсна делгрлтд болн цецгәрлтд аһу ик тәвцән орулсмн. Элст балһсна күндтә иргнмүдин цол зүүҗәх тоомсрта медәтнриг тәәз деер дуудулад һарһҗ, эдниг олна чирәд йөрәҗ, белгүд бәрүлҗ өгв. Сурһуль-эрдмин халхин делгрлтд тәвцән орулҗах болн баһчудт цергә-патриотическ сурһмҗ өгчәх төләднь Төрскән харсгч Алдр дәәнә ветеран Вера Петровна Ивановад Элст балһсна күндтә иргнә цол зүүлһгдв.
Сән авъяст тохрсар Элст үүдснә өдр баһчуд өргмҗтә бәәдлд өркән өндәлһҗ, иткл цаасан авна. Эн өдр чигн баахн улс олна нүүрт нег-негндән дурта, нег-негндән итклтә болдган иткүлҗ, хөвән ниицүлҗ ханьцад, җирһлән залһв. Балһсна һардачнр эдниг йөрәҗ, наснаннь туршарт тиим сәәхн бәәдлән, дуран хадһлҗ, нег-негнләрн җирһҗ, өлзәтә өрк-бүл болтха гиҗ дурдв. Дарунь Хальмг цутхлң хурлын лам шинкән гер-бүл болсн баһчудыг йөрәҗ, өлзә-кишг дурдҗ, ном умшв.
Элстин болн Хальмгин архиепископ Юстиниан Муромск әрүн Петрин болн Феврониян тууҗ тодлулҗ келәд, эднә үлгүрәр бәәҗ, тиим кевәр нег-негндән итклтә болн дурта болхиг дурдҗ, белгән нерәдв. Тер мет һучн җилдән хамдан бәәх Михаил болн Ольга Лапшинәхнә өрк-бүл баһчудыг йөрәҗ, җирһлин хаалһд харһх күчр-күндиг хамдан дааһад, ниитә, бат өрк-бүл болтха гиҗ дурдв. Элстихн йөрәлднь багтад, шин өрк-бүлән тогтасн баахн улсин байринь хувалцв. Шинкән гер-бүл болсн баһчуд түрүн бииһән биилҗ, әмтнә седклд нар урһав.
Элстд олн келн-улсин элчнр хоорндан таартаһар, ниитәһәр бәәнә. Байрин йовудт хасг, дагестанск, чеченск, азербайджанск, нань чигн келн-улсин олна ниицәсин ахлачнр бас цуглрсн улсиг байрла йөрәҗ, хөв-кишг, амулң менд, төвкнүн җирһл дурдв.
үлгүр-үзмҗ болгч ансамбль «Тюльпанчик», «Карусель» бичкдүдин студь, «Теегин айс» бичкдүдин вокальн студь, «Веснушки» бичкдүдин ансамбль, «Теңгрин ки» бичкдүдин студь билг-эрдмән үзүлҗ, цугтаднь байр үүдәв. Тер мет күүкд-көвүдин төлә соньн, сергмҗтә наадд, марһас бүрдәгдв. Балһсна болн таңһчин үүдәгч коллективс, тер дотр ду-бииһин «Бамб цецг», «Торһа», «Степняночка» ансамбльмуд билг-эрдмән үзүлҗ, әмтнә седкл авлв.
Элстихн болн хотл балһсна гиичнр ик-баһ уга сергмҗтәһәр цаган давулв. Байрин чилгчәр сәәхн фейерверк болв, деер теңгрт зүсн-зүүл өңгтә һал падрҗ өврмҗ үүдәв.