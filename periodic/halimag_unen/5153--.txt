Хальмг келн - мана келн
17-02-2017, 15:25 
Элстин олн халхин гимназьд хальмг келнд нерәдҗ кесг керг-үүлвдр күцәгдҗәнә. Февраль сарин 21-д төрскн келнә нарт-делкән Өдр темдглгднә. Тегәд тер учрар хотл балһсна эн школд тиим керг-үүлдврмүд
бүрдәгдҗәнә. Терүг бүрдәһәчнрин келсәр, эн өдрмүдт кесг соньн харһлт, нәр-наадн болхмн.
Нертә олн улс, тер тоод хальмг улсин җаңһрч Владимир Каруев школд ирҗ, сурһульчнрла харһҗана. Төрскн келндән насн-җирһлән нерәдҗәх улсла болҗах харһлтс сурһульчнрт тодлгдҗ, эврә келндән оньган өгхд туслх гиҗ эн керг-үүлдвриг белдҗ һардҗ давулҗах школын хальмг келнә багшнрин методическ ниицәнә зүүцүләч Валентина Анджушева тоолҗана.
Нарта орчлң деер ЮНЕСКО-н кесн то-дигәр зурһан миңһн келн бәәнә. Тиим олн келн бәәвчн, зуг терүнә өрәлнь әмтнә хәрлцәнд олзлгдна. Кесг келн геедрҗ буйсх бәәдлд бәәнә. Нег үлү баһ келн-улсин келн мартгдх гисн әәмшг учрҗана. Җил болһн арвн шаху келн уга болдг һундлта то-диг бәәнә. Моһлцг һазр деер олн келн-әмтн дунд эврә келтә болн эврә бичлттә бәәх хальмг келән мартх зөв угавидн. Эврә келтә болн эврә сойлта болад, әмтн өвәрц болн соньн болна. Тер учрар келән медхд туслх керг-үүлдврмүд бүрдәҗәх кергтә. Цагин йовуд түргн болад, делкәд шин олн тоот һарч ирәд, әмтн хоорндан өөрхн харһлдад, кен-негнәннь сойлд, келнд авлгдад, ик-ик балһсдар, талдан һазрар әмтн йовад, төрскн келнәсн, сойласн хольҗна. Эн болн нань чигн учрар баһ келн-улсин келн буйсхдан өөрдәд йовна. Тиим йовдл бичә учртха гиһәд хальмг келнә багшнр күчн-чидлән холвҗана.
Тегәд нарт-делкән эн өдриг төрскн келән босхҗ авлһнд, бичкдүдиг, баһчудыг төрскн келәрн
күүнддгиг дасхлһнд килмҗән өгхәр багшнр керг-үүлдврмүд күцәнә.
"Хальмг келн - мана келн, хальмг келн - хааҗ болшго нарн" гидг Тачин Анҗан шүлгин сәәхн үгмүдәр эн харһлт эклв. Төрскн келнә багшнр Валентина Сергеевна Анджушева болн Бадма Басанович Белькеев терүг һардҗ давулв. Мана таңһчд хойр келн, орс болн хальмг келн, государственн келн болдгин тускар, төрскн келән делгрүллһәр кегдҗәх көдлмшин тускар келгдв. Олн келн- улс ни-негн өрк-бүләр бәәх орн-нутгин нег хүвнь болҗах Хальмгт далн тавн келн-улсин элчнр бәәнә. Эн гимназьд чигн кесг келн-улсин үрд сурчана.
Дарани нег харһлтд негдгч, һурвдгч болн дөрвдгч "а" классмудын сурһульчнр шунмһа кевәр орлцв. Шинҗәнд өсҗ-боссн, тендән ах сурһуль төгсәсн, ода болхла Хальмгт бәәх номт болн шүлгч Осорин Утнасн сурһульчнрла эн өдр харһв. Өөрд улсин тууҗ, келн болн сойл йир байн болн өвәрц болҗахин тускар номт келв. Өвкнрин заясн келнә күчн ямаран ик болҗахинь эн медүлв. Нарта орчлңд бәәх олн келн дунд зуг хойр келн җөөлн болдгин тускар келәд, тернь хальмг болн корейск келн болҗахинь номт темдглв. Өөрд келн кезәнә цагас авн эврә бичгтә бәәсинь, Зая-Пандита ик номт урн үгин өвкнрин чееҗдән хадһлҗ йовсн кесг үүдәврмүдиг тод үзгт буулһад, зөөр кеҗ хадһлсинь зааһад, чинринь Осорин Утнасн темдглв.
Күүнә толһан уханд, компьютерт мет көндәгдәд уга олн тоот судцн, олзлгдад уга ухани медән бәәхиг, терүг көндәһәд, сергәһәд, шин медрл авч болхин тускар келснь сурһульчнриг соньмсулв. Немш нег номтын тоолвриг сурһульчнрт Осорин Утнасн келҗ өгв. Иигәд, күн болһн нег биш дөчн келиг дасҗ чадх арһ бәәхинь тер номт шинҗлҗ медҗ. Тиим ик арһ маднд бәәхлә, төрскн, орс, англь келиг дассн деерән талдан нань чигн кел дасх көрң күүнә уханд бәәдг болҗана гиҗ Утнасн келснь соньн болв.
Эн харһлтд сурһульчнр сәәнәр белдҗ. Эдн хальмг ду дуулв, шүлгүд умшв. Вадим Манджиев, Аня Андратова, Дарина Дорджиева, Энкира Очкаева төрскн келнә туск шүлгүд умшснь тааста болв. Ду дуулсн сурһульчнрт немр сурһуль өгдг багш Галина Григорьевна Мешкилова
көгҗминь татҗ өгв. "Җаңһрин" тасрха чигн эн өдр соңсгдв. Терүгинь ОБЖ предмет заадг багш Дорджи Сергеевич Дольцаев дуулв. Хальмг келнә багш Владимир Борисович Меяев дуулсн хошуда күүкн Цаһана туск дун чигн цуглрсн сурһульчнрт тааста болв. Гимназьд миңһн һурвн зууһас үлү сурһульчнр сурна. Зун дөрвн багшас арвн һурвн багш хальмг кел болн литературиг заана. Талдан предмет заадг багшнр чигн хальмг келән сәәнәр меднә. Иигәд Зинаида Мутуловна Цутаева, Эдита Батаевна Нандышева хальмг келәрн сәәхн күүнднә.
Эн җил "Хальмг үнн" газет 100 җилин өөнән темдглхмн. Тегәд хальмг келәр һардг газетд олн җил көдлҗ йовсн билгтә журналист болн көгҗмч Эрднин Андрейин бичсн "Экин заясн келн" гидг шүлгиг сурһульчнр умшснь йир чинртә болв. Хальмг улсин сойлын болн келнә зөөр байн болҗахиг сурһульчнр эн харһлтын йовудт дәкн нег бийдән темдглҗ авв. Осорин Утнасн умшсн "Дөрвн өөрд" гидг шүлг цугтад ик омгта болҗ медгдв.

Галина ХЕЙЧИЕВА