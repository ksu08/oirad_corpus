Тыван баһчуд авъясан сәәнәр меднә
11-01-2018, 10:21 
Тыван госуниверситетин доцент, тууҗин номин кандидат Елена Валерьевна АЙЫЖИ одахн Элстүр нарт-делкән конференцд ирлә. Өдгә цагт мана хойр вузин нөкцлт цааранднь яһҗ делгрҗәхин, ямаран онц төсв күцәгдҗәхин, ода хамцу ямаран шинҗллт кеҗәхин, Тыван баһчуд болн оютнр эндр яһҗ бәәхин тускар номт тодрхаһар келҗ өгв.
- Би хальмг баһчудла хамдан Ломоносовин нертә МГУ-д аспирантурт сурчалав, тегәд терүг төгсәснә хөөн бидн залһлдаһан геелго, хамдан номин төсв күцәҗ көдлҗәнәвидн. Иигәд, Тыван, Алтай Республикин, Бурятин, Хальмг Таңһчин номтнр академическ мобильностин болн номин-шинҗллтин хамцу көдлмшин төсвд орлцҗана. Хальмг университетлә мана Тыван госуниверситет Элстд болсн востоковеденя конференцд бооца батлв. Терүгәр Тыван оютнр 3-ч курсас авн һазадын орна регионоведень даслһна әңгд орҗ сурх.
- Та номин ямаран төрәр соньмсҗанат?
- Тувинцнр өдр-бүрин җирһлдән ямаран авъяс, йор, авг-бәрц Тывад, Моңһлд, Китд орн-нутгт яһҗ күцәдгин тускар би номин шинҗллт күцәләв. Мана келн-улс, өөрд улс мет, Моңһлд болн Китд орн-нутгт бәәнә. Бидн Тывад Азин цутхлңд бәәнәвидн, келән, авъясан сәәнәр хадһлҗанавидн, тувинцнр цугтан төрскн келәр келнә, орс кел мууһар меднә, нег үлү селән һазрт.
Танад болхла бәәдл төрүц оңдан, төрскн келән геесн темдг альд болв чигн үзҗ болхмн. Би нам Элстд автобуст сууҗ йовад нег най һарсн эмгиг үзләв. Эн күүкд күн хальмг келән сәәнәр меддг, хальмгаһар күүнддг болх гиҗ санув. Болв генткн нег күн җиңнүлхлә, дарунь орсаһар күүндәд бәәв.
Тегәд би авъястан итклтә боллһна нег соньн төсв мана хальмг номтнрт селвглхәр седләв. Тернь мана хойр вузин сетевой нөкцлтин сән үлгүр болх билә. Тернь юн гидг юмн болҗана гихлә би келн-улсин хувц-хунр уйлһна эв-арһарн, олн зүсн сувенир келһнә дамшлтарн хувалцад, тана номтнриг болн специалистнриг соньмсулхар седләв. Тиим кевәр мана сетевой нөкцлт авъясан, келн-улсин онц янзан хадһлх арһ өгхнь лавта.
Тана таңһчд ода нам өдгә цагин хувц-хунр келн-улсин эв-арһ олзлад уйҗана, тернь йир соньн, онц зег танад бәәнә, терүг өргәр олзлҗ болҗана. Хальмг Таңһчла хам-хоша кесг келн-улс бәәнә, эдн бас өдгә цагин сойлд нилчән күргҗәнә, тиим кевәр Тыван ах-дү сойлын элчнр болн номтнр таднла үүрлҗ хальмг сойлын делгрлтд ик тәвцән орулх гиҗ бат ицгтә бәәнәв.
- Ода ямаран грантын төрәр хальмг номтнрла хамдан үүлдҗәнт?
- Энтн Цутхлң Азьд бәәдг келн-улсин туск социосойлын, этногенетикин, этноантропологин шинҗллт келһн болҗана. Хальмг номтнр терүнд бас өргәр орлцҗана, тер тоод РАН-а Хальмг номин цутхлңгас Татьяна Шараева, келн-улсин архивәс Бем Шантаев, генетик Наталья Полинова, РАН-а кел шинҗллһнә институтын номин көдләч Вячеслав Хонинов маднла хамдан көдлҗәнә. һурвн җилин эргцд бидн Моңһлд, Тывад, Алтайд, Китдин Шинҗәнд эн төрәр шинҗллт кехвидн. Тегәд көдлмш ода чигн баһ биш.
- Яһҗ тувинцнр төрскн келән тиигҗ сәәнәр хадһлсмб?
- Бидн орн-нутгин захд бәәнәвидн, мана һазрин ик аһуг ө-шуһу модн эзлнә, мана тал күрхд амр биш билә, тегәд бидн талдан келн-улсла ик залһлда бәрлго бийән медәд бәәләвидн. Тиигчкәд бидн Советск Союзин ханьд зуг 1944-ч җилд орлавидн.
Тегәд цугтан төрскн келән меднә, терүгәр күүнднә, тана таңһчд чигн 1970-ч җилмүд күртл әмтн келән сәәнәр медҗәлә, келн-улсин школмуд үүлдҗәлә, ода тер бәәдлиг шинәс тогтах кергтә. Мана баһчуд кезәңк нүүдг герән өрәл часин кемд шулу-дулун, шамдһа кевәр цуглулад авчкна. Тер эв-арһан хальмг баһчудт үзүлҗ чадҗана, тегәд эдн үүрлхлә ик туста болх бәәсмн гиҗ санҗанав. Тиим кевәр номтнр, баһчуд, нань чигн улс мана хойр республик хоорнд нөкцлтән, батрулхла йир сән болхнь лавта.
Мана келн түрг (тюркский) үндстә, тиим болв чигн түрг келн-улс өөрд, моңһл улсла кезәнә ик залһлдата бәәсмн, тегәд чигн бидн бас Бурхн Багшин номд шүтнәвидн, нам хамцу өрк-бүл өндәлһнәвидн. Тегәд мана хойр келн-улсин залһлдаг дигтәһәр шинҗлх кергтә, тиим күсл бидн, номтнр, тәвҗәнәвидн.

ТүРВәН һуна
ЗУРГТ: Елена Айыжи барун таласнь хойрдгчнь
Э.Бюрчиевин цоксн зург