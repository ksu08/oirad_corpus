Билгтә специалистнрин тоог икдүлхәр
13-08-2014, 19:06 | Таңһчин зәңгс
Таңһчин сурһуль - эрдмин министерствин шиидврәр математикин багшнрин II республиканск «Куб» гидг олимпиад бүрдәгдҗәнә. Багшин тоомсринь өөдлүлхин, эднә нүүрлгч дамшлтыг йилһҗ авхин болн дөңнхин, теднә үүдәгч күчинь болн профессиональн өслтинь делгрүлхин төлә эн керг – үүлдвриг цааранднь кеҗәнә. Август сарин 20- д Элстд Хальмг госуниверситетин һурвдгч корпуст эн болхмн. Олимпиадт 20 һар багш орлцх.
Давсн җил дииләчнь Элстин классическ гимназин математикин багш Александр Шардаевич Дорджиев болв. Олимпиад бүрдәлһнд тер мет Хальмг госуниверситет, таңһчин багшнрин мергҗлт өөдлүллһнә институт (КРИПКРО)орлцҗана. Эн ик керг - үүлдврин бүрдәмҗин – технологическ белдвринь сурһуль - эрдмин чинринь үнлһнә цутхлң теткҗәнә.
Таңһчин школмудт РАО-н академик Пүрвә Эрдниевин үүдәсн УДЕ технологиг өргәр олзлхин, билгтә болн гүн медрлтә багшнриг номин - шинҗллтин үүлдврт орлцулхин төлә олимпиад күцәгдҗәнә.
Тиим кевәр математикин багшнрин үүдәгч үүлдврнь шунмһадулгдх. Тер мет педагогическ дамшлтын хамгин туста эв -арһиг улм өргәр тархаҗ болхмн. Математикәр олн зүсн кемҗәнә олимпиадын, ЕГЭ - н даалһвриг түргәр болн дигтәһәр күцәдг багшнрин билг- эрдминь делгрүллһнә күцл бас тәвгдҗәнә.
Дииләчнриг болн призермудыг шишлң жюри йилһҗ авх. Цуг тоот ашлгч таблицд орулгдх. Олимпиадын ашнь сентябрь сард диглгдх.