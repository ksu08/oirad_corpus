Өлзәтә сән үрд болҗ өстхә!
31-05-2018, 09:50 
Сүл җилмүдт бичкдүдин зөв харслһна керг улм ик чинр зүүҗәнә. Бичкдүд мана обществин иргнмүд болна, тегәд эднд сурһуль сурх, эрүл-мендән батрулх болн нань чигн зөв өггднә. Цуг эн керг күцәлһнд "әрәсән бичкдүд" гидг программ туслна. Мана таңһчд ирлцңгү программар кесг керг-үүлдвр күцәгднә. Тиигәд, күүкд гүн медрл авна, амрлһна лагерьмүдт амрна, санаторьт эрүл-мендән батрулна. әрәсән Президент В.Путинә зәрлгәс иштә мана орн-нутгт өөрхн арвн җилин эргцд бичкдүдин төрмүдт һол оньг өггдхмн. "Десятилетие детства" гидг шишлң программ батлгдсн бәәнә, терүгәр күцәгдх керг-үүлдврмүдин һол зөрүллтсиг әрәсән правительств диглж авв. Дорас өсч йовх үйин эрүл-менд батруллһна, эднә төлә бичкдүдин садмудт болн школмудт немр орм тогталһна, бичкдүдин билг-эрдм делгрүллһнә төрмүд эрк чинртә болхмн гиҗ орн-нутгин һардач Федеральн Хургт кесн Дуудвртан онц темдглсн билә. Баһ үйд килмҗән өгхләрн, дөң-нөкд болхларн бидн обществин улынь белдҗәнәвидн, гиҗ Владимир Путин келсмн.
Июнь сарин 1-д мана таңһчин хотл балһснд болн райодт бичкдүдт нерәдгдсн кесг керг-үүлдвр бүрдәгдҗәнә. Эн өдр бичкдүдин төлә таңһчин билгтнр концерт, наадд тәвхмн, марһас давулхмн. Элст балһсна администрацд маднд зәңглсәр, июнь сарин 1-д "Бичкндк цагин солң" гидг фестиваль болхмн. Терүнд балһсна школмудын эклц классмудын болн бичкдүдин садмудын күүкд-көвүд билг-эрдмән үзүлхмн. Тер мет эн өдр "Бичкндк цаг - хамгин хөвтә цаг" гидг марһан уйн наста шүлгчнр, бичкн зурачнр дунд "Зуни кемин ке-сәәхн өңгүд" гидг зургудын марһан бүрдәгдҗәнә. Эн өдр бичкдүдин зөв харслһнд ик оньг өггдх зөвтә, тегәд гемтә-шалтгта улст сән таал тогталһна төрт нерәдгдҗ "Бичкндк цагин сәәхн делкә" гидг акц давулгдхмн. Харм төрхд, зәрм эк-эцкнр эврәннь үрдтән килмҗән тусхалго әрк-чаһрт авлгдҗ аля бәәдл-җирһләр бәәнә. Элст балһсна насни дигт күрәд уга бичкдүдин комиссин гешүд эн өдр баһ тетквртә болн җирһлин күнд таалд туссн өрк-бүлмүдт одҗ, рейд бүрдәхәр зуралҗана. Цуг эн керг-үүлдврмүд хамгин түрүнд бичкдүдин билг-эрдм делгрүллһнә, эднә зөв харслһна, эднд сән таал тогталһна кергт тусхагдҗана.
Эк-эцк болһн үрнь эднәс сәәхн болн кишгтә җирһл үзтхә гиҗ шунна. Мана бичкдүдин иргч хөвтә, сәәхн җирһлтә болхин төлә бидн арһ-чидлән нөөлго үүлдх зөвтәвидн гиҗ сангдна. Дорас өсч йовх бичкдүд хөвтә, сурһульта, билгтә, седвәртә болҗ, төрскн һазр-усндан өлзәтә сән үрд болҗ өстхә!

Наталья ДАВАЕВА