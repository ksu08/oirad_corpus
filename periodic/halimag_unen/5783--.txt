әмтнә неквриг күцц кевәр күцәхәр
19-05-2017, 18:01 
Май сарин 18-д Элстд, правительствин Герт Хальмг Таңһчин Толһач Алексей Орлов әмтнә неквриг соңсҗ тедниг күцәлһнә йовудын тускар ямта улсла күүндв. Элстд бәәдг тылын ветеран Борис Анкаевич Абушиновин патьрт ясвр кесмн: терзмүдинь, деевринь сольсмн. Дәкәд хуучрсн дулалдг батареймүд болн турвасинь керчҗ авад, дулаллһна системинь сольх бәәсмн.
Зуг тер көдлмш ода күртл төгсәд уга, тегәд шин систем кезә тәвгдхмб гиҗ медәт
үүмҗәнә. Тер санаһинь Санал көвүнь таңһчин Толһачд медүлв. Эн сурврт "Госжилнадзор" инспекцин һардач Наталья Кензеева хәрү өгәд, июнь сарин 7 күртл дулаллһна систем ветерана патьрт белн болхмн гиҗ темдглв. Кемр эн туст сурвр эс гиҗ саалтг һархла мини приемнур җиңнүлтн, эн төриг эврә бүртклһндән авчанав гиҗ Алексей Маратович келв.
Дарунь бас нег ветеран Борис Очирович Мучкаевин эрлһн хәләгдв. Элстин цутхлң рынкүр
күргдг хаалһсин, хамгин түрүнд Алексей Балакаевин нертә уульнцар бәәдг хаалһин ясвринь кезә кехмб гиҗ ветеран сурвран таңһчин Толһачин приемнур йовулсмн. Эн сурврт Элст балһсна администрацин толһач Окон Нохашкиев хәрү өгв. Балакаевин нертә уульнцд хаалһ яслһна көдлмш июль сарин нег шин күртл зураһар төгсәгдх зөвтә. Болв балһсна хаалһ тосхлһна организацс терүг май сарин чилгчәр төгсәхәр зуралҗана.
Базр тал күргдг уульнцар машид дару-дарунь йовлдна, тегәд өдрәр ясврин көдлмш кедг арһ уга болна. Аштнь хаалһ ясачнр көдлмшән 8 часас 10 час күртл кехәр шиидв, тиим диг-дараһар эдн эндр өдр көдлҗәнә гиҗ Окон Нохашкиев цәәлһвр өгв. Ут-турштан эн ясвр хойр долан хонгин эргцд төгсәгдх зөвтә.
Эн көдлмш келһнә кемд әмтнә җирһлин диг-даран эвдгдх зөв уга гиҗ таңһчин Толһач некврән келв. Тиим кевәр медәтнрин некврмүднь цаглань күцәгдҗ, олн әмтнд тусан күргх, балһсна уульнцин сән бәәдлиг ясруллһнд нилчән күргх.

ТүРВәН һуна