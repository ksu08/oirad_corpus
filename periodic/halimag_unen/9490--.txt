Аюка хан
13-12-2018, 09:31 
Аюка хаана үүлдврт Петр I йос залҗасн цаг ончта бәәсмн. һучн җилин эргцд Аюка хан энүнд итклтәһәр цергллә. Цергнь крымск маңһдын дәврлтиг чадмгар хәрү цокдг бәәҗ. Орс хаана Азовск йовлһнд кесг миңһ кү илгәсмн. Аюка хан Таганрог балһснд шин шивә ул тәвлһнә кергт орлцла. Петр I хальмгудын зөрмг болн баатр йовдлмудыг шишлң темдгллә.
Петр I Голландий орн-нутгар зуульчлсн цагтан Аюка хаанд әрәсән өмн болн дорд үзгүдин меҗәсиг харлһиг иткҗ даалһсмн.
Хөөннь хальмг цергүд әрәсән барун үзгт бүрдәгдсн бәрлдәнд орлцҗ, шведмүдиг кесг дәкҗ дииллә. Хальмг мөрн цергин залу-зөрг, бат үндсн ачта тууурмҗ делдсмн. әрәсән нег күслтә улс дунд чигн эдн ончрсмн.
Польшин король Август II орс хаанд "8 мөртә цергин полк болн 4000 хальмгудыг илгәтн" гисн зәңгтә бичг элчтәһән йовулсмн.
1708 җилин сентябрь сарин 22-т Берлин балһснас хол биш шведмүдлә болсн дәәлдәнд хальмг цергчнр дәкн баатр йовдлмуд үзүлсмн.
Аюка хан 45 җилин туршарт шунмһа государственн үүлдвр күцәҗ йовла. Петр I персидск йовлһна цагт хойр дәкҗ Аюка хаанла харһсмн. 1722 җилин май сарин 13-д Петр I Москваһас Əәдрхн балһс орсмн, тенд цергчнр хол зуульчлһнд белдҗәсмн. Июнь сарин 20-д орс хан зууран Саратов балһснд зогссмн, юнгад гихлә эн мана хаанла харһҗ күүндхәр седлә.
Тиигхд Аюка хан Иҗл һолын зүн көвәһәр нүүдләд бәәршлсмн. Июнь сарин 23-д Петр I Аюка хаанла харһла. Энтн ик тууҗлгч йовдл болсмн. Хальмг зурачнр О. Кикеев, М. Мошулдаев эн ончта йовдлыг үүдәврмүдтән мөңкрүлсмн. Тиигхд Петр I Аюка хаанас 10 миңһн кү сурсмн. Мана хан Персидск йовлһнд (поход) 5 миңһн хальмг орлцх, юнгад гихлә зөрмг цергчнр хортыг күүчҗ чадх гив.
Император энүнд итклтәһәр церглҗәх хаанд ик ханлтан өргәд, терүнд болн өрк-бүлднь үнтә белгүд нерәдсмн. Петр I Аюка хаанд алтн үлд белгллә. "Эн үлд болн хадгуд әрәсән хортныг дәәлхдән оньдин белн бәәнә", - гиҗ Аюка хан императорт келсмн.
Мана хальмг хаана цергә-политическ үүлдвр төрскн һазрин меҗә һатц темдгтә билә. Тегәд чигн дорд үзгин орн-нутгудын толһачнр хааныг тевчдг бәәсмн. 1690 җилд Дала лам Аюкад хаана йосна темдгүд - һашг болн бар илгәсмн. Эн хан цергә туурмҗарн делкәд ончрсмн.
Аюка хан 84 настадан 1724 җилд сәәһән хәәсмн. Цогцинь шатасмн, үмсинь Төвд орн-нутгт авч одла. Туурмҗта Аюка хааныг күндләд, тенд суврһ босхсмн.