Көдлмшәс ах юмн уга билә
11-07-2017, 19:30 
"Хальмг үнн" гидг ууһн газет кесг улсин
үүдәлтднь, җирһлднь тәвцән орулв, дамшлт өгв. Мана таңһчин нертә бичәчнр, шүлгчнр энүнд эклҗ көдләд, үүдәлтин хаалһан олсмн. Кесгнь ачта амрлһндан һартлан арһ-чидлән
нөөлго көдлҗ, олн дунд тоомср зүүсмн. Теднә негнь Цаһан Гавировна Шараева бәәсмн.
Цуг хальмг улсла әдл Цаһан Шараева (күүкн цагтан Павлова) дәәнә болн Сиврин тууврин цагт кесг күчр-күндиг дааҗ һарсмн. Əәдрхнә областин Долбанск района Малый Ниицән гидг селәнд өсәд-босад, долан класс төгсәчкәд, цааранднь Əәдрхнә педагогическ училищд сурһуль сурхар йовв. Нег җилдән сурһуль сурчкад, цааранднь Төрскән харсгч Алдр дән эклсн учрар заочн сурв. Кесгнь орн-нутган хортнас сулдххар дәәнд одв. Селәдт көдлх багшнр уга болад бәәв. Тегәд эн сурһуль сурчах баахн күүкиг "Шар луузң" гидг совхозур йовулсмн.
Күүкдиг сурһсн деерән Цаһан Шараева бәәрн һазра баһчудла сойлын халхар олн зүсн
керг-үүлдвр күцәдг бәәсмн. Дәкәд болхла күч-көлсчнрт шин ирсн газет умшад, орн-нутгт юн болҗахинь цәәлһҗ өгх зөвтә билә.
Хальмг улсиг цааҗла харһулх нег өдрин өмн Цаһан Гавировна амрлһнд һарчах күүкдин табель белдсн билә, Маңһдуртнь декабрь сарин 28-д, хальмгудыг Сиврүр авад һарв. Цаһан Шараева Омск областин Калачинск района \u201cАрхангелька\u201d гидг колхозд тусв. Түрүн өдрәс авн энтн колхозин тәрәнә бригадт учетчикәр көдлв. Көдлмш күнд болсн бийнь эн баахн күүкн тесәд, дааһад йовсмн. Сиврт эн хөвән чигн олв. Очр-һәрә Шараевд хәрд һарад, күүкдтә болв. Бүкл җирн негн җилдән эдн ни-негн бәәв.
1957 җилин хаврар Шараевихнә өрк-бүл Сиврәс Элстүр нүүҗ ирв. Тер цагт Элстд дәәнә хөөн зуг эвдрсн гермүд зогсҗасмн. Эврә бүүр уга төләдән эдн өрк-бүлтәһән күүнә герт орад бәәв. Маңһдуртнь болхла ардаснь хамг хувц-хунринь авч ирв, болв терүгинь орулдг бәәрн уга болад һазань овалчкв. Зуг герин төрәс урд көдлмш хәәх кергтә бәәсмн. Цаһан Шараевад
көдлмш хәәлһнд энүнә үр күүкд күн Цаһан Мукукеновнан авальнь, бичәч Алексей Гучинович Балакаев, нөкд болв. Сиврин хөөн шинәс һарчасн газетд машинистк кергтә бәәсмн.
Тер цагт редакц эзлҗәх бәәрнь бичкн бәәсмн. Цуг редакциг багтадг ут өрән тал дунднь беш билә. Көдләчнр нег-негн деерән гилтә суудг билә. Тер бийнь эдн ни-негн, хамцу, мел шоглад-инәлдәд бәәдг билә. Хөөннь эдниг Улан герт орулв. Нег талднь хальмг келәр һардг газет, наадк хораднь орсаһар һардг газетин редакц бәәршлв. Тиигәд көдләд бәәтл хойр редакциг негдүлчкәд, хөөннь хәрү салһсмн. Цаһан Шараева орчулачин әңгд орв. Көдлмштән цуһар йир шунмһа билә. Хонад-түнәд чигн көдлн йовҗ эдн цугтан байрта бәәдг билә. Юңгад гихлә Сиврин хөөн "Хальмг үнн" шинәс барас һархлань олн әмтн байрта бәәсмн. Бүкл арвн һурвн җилдән тууврт бәәсн хальмгудт эн йовдл темдгтә билә.
80-ч җилмүдт Ленинә уульнциг барин шин Гер кеерүлв. Тер кемд газет барлһна цуг көдләчнр урмд авч, көдлмшән улм сәәнәр кехәр зүткв. "Улан" герәс нааран ирсн төрскн келәр һардг газетин журналистнр малчнрин, тосхачнрин, багшнрин болн талдан эрдмтә улсин тускар бичәд, таңһчин делгрлтд орулҗасн тәвцинь темдглҗәсмн. Эднә бичсн материалмудыг умшачнр үзҗ умшхин төләд газетд олн көдләчнр күчән негдүлҗ үүлдх зөвтә бәәсмн. Тер цагт барин көдләчнр ни-негн көдлҗ, нег өрк-бүл мет бәәдг бәәсмн. Эднд көдлмшәс ах юмн уга билә. Цаһан Гавировна ут цагин туршарт төрскн келәр һардг газетд көдләд, хальмг кел, сойл хадһлҗ делгрүллһнд хүв тәвцән орулҗ йовсмн. "Хальмг үнн" газетд олн җилдән сәәнәр
көдлсн төләднь Цаһан Шараеваг "Күндллһнә Темдг" орденәр ачлгдсмн. Харм төрхд, Цаган Гавировна ода мадн дунд уга. Болв хамдан көдлҗ йовсн улс даңгин энүг бүләнәр тодлна.

Маргарита АРЗАЕВА
ЗУРГТ: Антонина Лакаева болн Цаһан Шараева. 1970 җил