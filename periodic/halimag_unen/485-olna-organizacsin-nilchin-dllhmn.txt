Олна организацсин нилчинь өөдлүлхмн
01-10-2014, 13:39 | Таңһчин зәңгс
Бичкдүдин, арвтнрин зөвиг харслһн - мана бәәдл -җирһлин хамгин хурц төрмүдин негнь. Бичкдүд бөдүн күүнәс, нам ахнрасн, эк-эцкәсн бийән харсҗ чадшго, тегәд терүнә зөвинь орн- нутг, олна организацс харсх зөвтә. Кемр өрк - бүлднь бичкн көвүг, күүкиг мууһар хәләһәд гүвдәд бәәдг болхла, терүг шаң дарунь эк- эцкәснь булаҗ авад социальн приютд эс гиҗ өнчн бичкдүдин герт өгнә. һазадын орнд тиим йовдл дару-дарунь һарна. Манад болхла тиим юмн өрк-бүлд учрдг болв чигн бәәдл сольгдхш. Бичкдүдин зөв харслһнд олна организацс яһҗ дөң болҗ чадхин тускар сентябрин 30 - д болсн таңһчин конференцд тодрха күүндвр болв.
Сүүриг Хальмг Таңһчд бичкдүдин зөвинь харсдг күцц зөвтә элч Ольга Умгаева секәд эн төрт эндр ик чинр зүүлһҗәхин тускар келв. үлгүрнь, бичкдүдин сурһмҗиг улм дигтә-даратаһар бүрдәхин төлә федеральн болн таңһчин кесг грантмуд өгнә. Терүг олзлҗ сурһмҗин көдлмшиг улм соньнар болн тустаһар кеҗ болҗана . үлгүрнь бичкдүдин зөв харсдг элчин сайтд тиим грант өгдг кесг тоот умшҗ, организацсин болн саңгудын хайгинь олҗ авч марһанд орлцҗ эс гиҗ элчин дөңгәр тиим грант авч болҗана.
Федеральн ик грант авад бичкдүдин болн арвтнрин төлә каратэ даслһна семинар болн Көк-теңгсин көвәд лагерь бүрдәснә тускар Сикиокусинкай каратэн таңһчин федерацин региональн олна организацин директор Марина Анфимова тордрхаһар келҗ өгв.
Бичкдүд каратэд эс гиҗ дәәч бәәр бәрлдәнә талдан чигн эв - арһд цань уга дурта, тегәд мана лагерьт олар ирв, тедн дунд экнь эс гиҗ эцкнь уга, баһ тетквртә өрк - бүлд бәәдг көвүд - күүкд каратэ дасхар седв. Эдн дунд азд-әср арвтнр бас бәәсмн, болв ахр цагин болзгт эдн ах күүг күндлдг, әср юм һарһдго, дигтә-тагта, үгтә- күүртә арвтнр болв. Лагерьт долан хонгтан бәәснә хөөн эдн сән сурһмҗ авад, авг-бәрцән сольҗ, талдан әмтн болв. Терүгә теднә эк- эцкнрнь чигн темдглв гиҗ олна организацин һардач заавт.
Тиим кевәр улм ик то спортивн организациг эн кергт орлцулҗ бичкдүдт сән сурһмҗ өгч болҗана гиҗ сангдна. Тиим лагерьмүд каникулын цагт бүрдәхлә ик туста болхнь лавта. Зуг грантс авдг дамшлтд эдниг олна организацс, министерствс болн ведомстсв дасхх зөвтә, тиим сән дамшлтыг мартх зөв угавидн.
Тер мет конференцд бичкдүдин организацсин «Хамдан» гидг негдлтин үүлдврин тускар спортын, туризмин болн баһчудын политикин министрин дарук Дмитрий Халхинов келҗ өгәд сурврт хәрү өгв. Кесг миңһн көвүд- күүкд 15 организацд орҗ эн «Хамдан» ассоциацд негдүлгдсн бәәнә. җил ирвәс энүнә тоомсрнь өсәд йовна, сурһмҗин ик көдлмш энд күцәгднә. «Солдатский конверт», « От серцда к сердцу», «Карамельная страна» гидг болн кесг нань чигн керг- үүлдвр энд бүрдәгднә. Элстин болн райодын кесг арвад организацин бичкдүд негдлтин ханьд хоорндан үүрлҗ бәәнә.
Сүл 17-ч фестиваль Хар теңгсин көвәд Евпатория балһснд бүрдәгдлә, терүнә йовудт «Хадман» негдлтин бичкдүд төрскн келән, хальмг улсин авъясан дасҗ авв, теңгсин көвәд амрч эрүл-мендән батрулв. Конференцин йовудт Элстд бәәдг арвт Урубжур Бамбышев эн фестивалин, негдлтд күцәдг экологическ акцин тускар келҗ өгв.
Эн җилин ноябрин 20-д бичкдүдт зөв- йосна халхар дөң күрглһнә өдр бүрдәгдх, терүнә тускар таңһчар бәәх РФ - н юстицин министерствин заллтын начальникин дарук Виктор Амхаев келҗ өгв. Иим өдрин йовудт бачм олн төр хаһлҗ болхмн. үлгүрнь, Элст балһсна зәрм гермүдин подвалд арвад өрк-бүл бәәнә, тедн бас коммунальн туслмҗин төлә мөңгән өгнә. Инвалид күүнә эк- эцкнь болзгаснь урд пенсьт һарч чадҗана, терүнә тускар чигн әмтн медхш цуг тер тоодыг цәәлһҗ өгх кергтә. Тегәд тиим керг- үүлдврт орлцхин төлә олна организацс эврәннь юристнрән орлцулхла сән болх гиҗ заллтын һардач Алексей Надбитов селвгән орулв.
Конференцд таңһчин правительствин Ахлачин дарукин үүл дааҗах Лариса Васильева, министрмүд, олна организацсин элчнр чигн эн күүндврт орлцҗ бичкдүдиг сурһмҗллһнд улм ик оньган өгхмн гиҗ ашлҗ келв.