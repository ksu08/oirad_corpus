Элстин лицей нерән туурулв
21-03-2018, 08:53 
Аштнь олимпиадын жюри цуг эсв болн даалһвр яһҗ күцәгдсинь хәләһәд, 9 дииләчиг болн 21 призериг йилһв. Тиигчкәд шишлң комиссь 3 апелляц хәләв, эднәс хойр неквр күцәгдв. Олимпиадын нүүрләчнриг ачллһна байрин хург апрель сард таңһчин билгтә бичкдүдин форумин йовудт болхмн.
Онц дииләчнрин тускар келхлә, 4-ч классмудын дунд хойр дииләч йилһгдв - тернь Элстин олн профильтә гимназин сурһульч Федор Гришкин (багшнь Галина Цереновна Заруцкая) болн Элстин 18-ч тойгта дундын школын элч Дмитрий Дубров ( багшнь Надежда Ильинична Филимонова). Тер мет призер болҗ 17-ч болн 4-ч тойгта школмудын сурһульчнр йилһгдв.
Тавдгч классмудын дунд Целинн района Партизанск дундын школын сурһульч Тамара Базырова (багшнь Елена Владимировна Молчанова) дииләчин өөдән нер зүүв. Призермудын тоод Элстин 17-ч школын, Элстин олн профильтә, Элстин этносойлын гимназин элчнр орв. Тер мет чинвртә дөрлдән зурһадгч классмудын сурһульчнр дунд болв. Тиим болв чигн эднә тооһас зуг нег дииләч йилһгдв. Тернь Городовиковск балһсна 1-ч тойгта школын сурһульч Анастасия Маркеева (багшнь Лариса Георгиевна Челбасова) болв. Призермудын тоод Элстин 21-ч тойгта школын хойр сурһульч болн Элстин олн профильтә гимназин элч орв.
Доладгч классмудын билгтә математикүд дунд болсн марһанд Элстин 3-ч тойгта школын элч Бадма Гогаев (багшнь Галина Николаевна Короваева) диилвр бәрв. Лаганя 3-ч тойгта школын болн Элстин 4-ч тойгта школын элчнр призермудын күндтә нер зүүв. Нәәмдгч классмудын марһан улм нәрн болв, яһад гихлә эн дөрлдәнд Элстин лицейин сурһульчнр орлцв. Тегәд эднә элчнр дииләчин өөдән нер зүүһәд, хойр призерин тоод чигн орв. 1-ч ормиг Менкубушаев Виктор (багшнь Нина Очировна Лиджиева) эзлв. Тер мет призерин тоод Элстин олн профильтә гимназин элч орв.
Элстин лицейин элчнр 9-ч классин сурһульчнрин марһанд бас гүн медрлән үзүлҗ олимпиадын дииләчин болн хойр призерин нер зүүв. Тер тоод Муджиков Владислав (багшнь Байрта Ильинична Дорджиева) 1-ч ормд һарв. Эднлә зуг Лаганя 1-ч тойгта школын элч дөрлдҗ чадв. Йирин ах классмудын марһанд Элстин лицейин сурһульчнр мел нүүрт һарад бәәв. Тегәд талдан школмудын сурһульчнрт болн багшнрт дамшлһан икдүлҗ, белдврән ясрулҗ, нүүрлгч орм эзлхин төлә цуг арһ-чидлән өгх кергтә гиҗ сангдна. Тегәд 10-ч классмудын олимпиадт Элстин лицейин элчнр дәкнәс дииләчнь болн 3 призернь болв. 1-ч өөдән ормиг Сангаджи-Гаряева Айса (багшнь Елена Михайловна Волкова) эзлв. Бас нег призерин өөдән нериг Элстин классическ гимназин элч зүүв.
Аш сүүлднь 11-ч классин сурһульчнрин то-дигинь хәләхлә энд бас Элстин лицейин элчнр йилһрв. Дииләчин нериг Кекеев Дольган (багшнь Нина Очировна Лиджиева) зүүв. Нег призернь бас лицейин элч болв. Тиигҗ эн җилин марһан төгсв. Цуг орлцачнрт бидн улм өөдән күцәмҗ дурдҗанавидн.
ҖААХАН һуна