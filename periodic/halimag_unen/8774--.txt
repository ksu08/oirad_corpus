Ке-сәәхн наадһас уйна
24-09-2018, 11:34 
Таңһчин әмтнә социальн теткврин комплексн цутхлңд өдр болһн медәтнр цуглрҗ, олн зүсн керг күцәнә. Өрүһәр орҗ ирхлә эдн цогц-махмудан тинилһҗәхиг, өдртнь болхла эдн үүл бәрҗ ке-сәәхн кегдлмүд кеҗәхиг, ду-би дасчахиг үзҗ болхмн. Эдн шоглад, ю-бис күүндәд, инәлдҗ шуугата-наадтаһар цаган давулна. Эн цутхлңгин сергмҗин керг-үүлдврмүд бүрдәлһнә әңгин һардач Галина Дмитриевна Трухина цуг эн медәтнриг хамцулдг күн болҗана.
Бийнь Галина Дмитриевна Ростовск областьд өсәд-боссн күн, 1975 җиләс авн Хальмг Таңһчд бәәнә. Урднь эн эрүл-менд харлһна халхд көдлҗ йовсмн, ода арвн һурвн җилдән эн комплексн цутхлңд үүлдҗәнә. Келхд, Г.Трухина психологин эрдмтә, тегәд медәтнрлә көдлхд энүнд амр болна. Көгшд энүнд бәәдл-җирһлиннь тускар келҗ өгнә, олн зүсн төрмүд учрхла сүв-селвг өгхинь сурна. Галина Дмитриевна күн болһна заңгинь медҗ, олн төрәр күүндвр тогтаҗ, ухан-тоолврарнь соньмсҗ, кен-негнднь омг өгнә.
Цөөкн җил хооран Г.Трухина Ростов-на-Дону балһснд Цигун гимнастик давуллһна туст мергҗллт өөдлүләд, медәтнрлә кииһән чикәр авлһна занятьс давулдг болв. Долан хонгт хойр дәкҗ эн "Эрүл-менд" гидг багин медәтнрлә Цигун гимнастик кеҗ, скандинавск йовлһар соньмсна. Дәкәд Галина Дмитриевна ээҗнрлә фитнесин, инәднә йогин (смехотерапия), медитацин занятьс давулна, хурһдын массаж, нүднә гимнастик кенә.
- Эн цутхлңд мана медәтнр цогц-махмудан батрулҗ, чик авг-бәрц батрулсн деерән билг-эрдмән делгрүлнә. Цуһар эдн насн-җирһлиннь туршарт көдләд, ода ачта амрлһнд бәәнә. Эдн күүкдән асрад, кү кеһәд, эндр ачнр-зеенрән хәләҗәнә. Нааран ирхләрн эдн өдр-бүрин төрмүдән мартна, шарх-шавнь зовадган уурна. Би эднә күүкдлә насарн әдл болҗанав, тегәд эдн нанд эк кевтә эңкр улс болв. Энд бидн байр-зовлңган әдл хувалцҗ, нег-негнәннь төрт орлцнавидн. Мини көдлмш мини дурта керг болв,- гиҗ Галина Дмитриевна келнә.
Школд сурчасн цагтан бичкн Галя юм уйдг дасв. һарин эрдмин кружокд күүкд наадһасан кеерүлдг билә, хөөннь бийдән чигн майг, бүшмүд, талдан хувц-хунр уйдг болв. Бичкндк цагтан дассн эрдм Галина Дмитриевнад керглгдв. Сул цаг учрхла, эн олн-зүсн эдин кизәрәр наадһас, дорва, театральн студин нааддт кергтә хувц уйна. Эн цутхлңд һарин эрдмин кружокд күүкд күн макраме кедг, олн-зүсн кегдлмүд өлгдг дасв. Сән өдрмүдин өмн өргнд эн ээҗ болһнд бичкн белг белднә. Келхд, ода эн медәтнрин нарт-делкән Өдрт ээҗнрт дорвас уйҗана. Интернетд эс гиҗ журналмудт олн-зүсн кегдлмүд яһҗ кедгиг хәләһәд, ке-сәәхн наадһас, дерин һадрмуд уйна.
- Мана Галина Дмитриевна цаһан седклтә күүкд күн. Делкә мини гисн седклтә, күн болһнд бүлән үг олҗ, килмҗән тусхана. Мана цутхлңд һуч шаху күн тааслтарн олн зүсн кружокд орна, ветеранмудын хорт дуулна, бииһин студьд орлцна. Цуһар бидн нааран адһҗ, нег-негән үзхәр ирдгнь мана Галина Дмитриевнан нилч бәәнә. Цогц-махмудан батрулсна хөөн бидн фито-цә ууҗ амрхдан дуртавидн. Ах үйин улст иим харһлтс чидл урһаҗ, өдр-бүрин төрмүдиг мартҗ сергмҗтәһәр амрхднь туслна. Харм төрхд, зәрм медәтнр ода һанцарн бәәнә. Эднә күүкднь өсәд-босад салу эс гиҗ талдан балһсдт бәәнә. Галина Дмитриевна маднд гейүрх, гемдән даргдҗ зовх арһ өгхш,- гиҗ Валентина Владимировна Улюмджиева хувалцв.

Наталья ДАВАЕВА
ЗУРГТ: Галина Трухина уйсн кегдлмүдән үзүлҗәнә
Авторин цоксн зург