Хальмг боксермуд эв-дован үзүлв
03-10-2014, 11:44 | Таңһчин зәңгс
Давсн амрлһна өдрмүдт әрәсән болн Таджикистана ачта тренер, РФ-н физическ сойлын болн спортын ачта көдләч, Хальмг Таңһчин Күндтә иргн Церн Балзановин санлд нерәдсн цугәрәсән 9-ч турнир Элстд болв. Эн марһанд ЮФО-н, СКФО-н, Таджикистана болн өмн үзгин Осетин регионмудын уйн наста боксермуд орлцв. Финальн 23 марһанас Хальмгин спортсменмүд арвнднь орлцад, дөрвнднь диилвр бәрв. 2000 – 2001 җилмүдт түрҗ һарсн баһчудын багд чиңнүрин 44,5 килограмм категорьт Арлтан Абушинов Ростовин элч Денис Воробьевиг диилв. Тер мет эн багд Сарпан района спортсмен Мухамед Абдуллаев болн Элстин боксер Алтан Хочинов алтн медаль шүүҗ авв. Эдн ирлцңгүһәр Ростовск областәс ирсн Дмитрий Нортенког болн әәдрхнә областин элч Олег Кимиг диилцхәв.
Ах багин марһанд мана команд нег алтн медаль шүүҗ авв. Эннь Элстин боксер Богдан Шишкин. Ростовин спортсмен Евгений Воробеьвиг диилв. Товчлгч дөрлдәнә ашт Хальмгин спортсменмүд Никита Сагарь болн Али Алиев цаһан мөңгн медальмуд шүүв.
Эн марһаг хәләхәр ирсн Раимкуль Малахбековин келсәр, нер туурсн тренерин санлд нерәдсн турнир авъяст тохрсн бәәнә. Иргчдән өөнин, 10-ч марһан болхмн. Энүнд олн спортсменмүд ирҗ орлцх гисн ицлән Р.Махахбеков медүлв.