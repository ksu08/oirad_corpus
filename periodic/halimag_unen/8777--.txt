Эврә келән дасхар седҗәхлә...
24-09-2018, 11:48 
Давсн җилд нертә IT-специалист болн астроном Олег Бартунов Хальмг государственн университетд IT-технологин туск лекц умшсн билә. Өдгә цагт IT-технологий ямаран болв чигн кергт туста болхмн гиҗ тоолад, О.Бартунов эн халхиг Хальмгт делгрүлх саната.
"Хальмг университетд лекц умшснас авн җил давсн бийнь эн төр цаарандан эс хаһлгдснь һундлта йовдл", - гиҗ О.Бартунов темдглнә. Номтын келсәр, һанцхн Бадм Онтаев эн технологийәр икәр соньмссмн. Тер учрар Олег Бартунов зунын чилгчәр шинәс Элстд ирәд, ухалсн кергән күцәхин төлә кесг олн-әмтнлә харһад күүндв.
"IT-технологийин олн кергт олзлҗ болна. Негнь - хальмг кел хадһлҗ делгрүллһнә халхар. Өдгә цагт әмтнә ик зунь дегтр умшхш. Цөөкн әмтн зуг электронн дегтрмүд умшна. Болв хальмг келәр бичсн юмн интернетд уга, - гиҗ Олег Сергеевич харм төрнә. - Би хальмг келән сәәнәр медхшв. Бичкндән соңссн болв чигн, школан төгсәснә хөөн Москвад одад, эндр күртл тенд көдлнәв. Зуг эврә таңһчдан туста болх, төрскн келән хадһллһнд тәвцән орулх санатав". Олег Бартунов болн Бадм Онтаев хоюрн күүндәд, хальмг келнә хәәврин систем (полнотекстовый поиск на калмыцком языке) кех шиидвр авв.
Ода деерән интернетд бәәдг хальмгаһар бичсн цөөкн медәг хәәһәд олҗ авхнь йир күнд. Яһад гихлә һазадын номтнрин үүдәсн программс хальмг келиг медхш. Тегәд интернетд хальмг кел олзлхин төлә иим программст эрк биш хальмг кел орулх кергтә.
әрәсән Правительствин зәрлгәр һазадын орн-нутгт кегдсн тоотыг әрәсәд кегдсн юмар сольлһна комиссь бүрдәгдсмн. Энүнә һол күслнь - өөрхн иргчд һазадын эд-тавриг, хот-хоолыг, программсиг чигн сольлһн. Компьютерин программсин ормд О.Бартуновин болн терүнлә хамдан көдлҗәх әмтнә үүдәсн программсиг орулад олзлх зура бәәнә. "Хальмг келәр бичгдсн текстмүдиг хәәврин программиг удл угаһар үүдәхлә, энүг хамдан көдлдг улстан өгәд орулхинь сурнав. Зуг эн көдлмшиг эрк биш шулуһар кех кергтә", - гиҗ О.Бартунов келнә.
"Хәәврин программ үүдәхин төлә энүнд хальмг толь болн грамматик олзлх кергтә. үг болһна уңгинь болн эн үг яһҗ хүврҗ чаддгинь орулх кергтә, олн текст бас олзлх кергтә. Эн көдлмш аһу ик болдг мөн. Тегәд чигн хальмг келиг, IT-технологийиг сәәнәр меддг болн төрскнч седклтә цуг әмтн энүнд орлцтн", - гиҗ Бадм Онтаев "Вконтакте" сайтд эврә халхдан дуудвр бичсмн.
Эн көдлмшин тускар Олег Бартунов номтнрла, хальмг келнә багшнрла, олна үүлдәчнрлә болн нань чигн олн улсла харһад күүндсмн. О.Бартуновин келсәр, таңһчд хальмг кел делгрүлхәр седдг олн күн бәәнә, хоорндан залһлда бәрхш, ода эдн эрк биш негдх зөвтә.

МАНҖИН Санл