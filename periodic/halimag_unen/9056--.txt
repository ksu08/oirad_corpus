\u201cБайруш\u201d ансамблин күцәмҗ
25-10-2018, 12:56 
Одахн Көтчнрә района бичкдүдин искусствин школын "Байруш" ансамбль Аһш балһснд болсн "Ореол славы" гидг нарт-делкән үүдәлтин фестивальд орлцад ирв. Эн фестивалиг "Планета звезд" гидг бичкдүдин үүдәгч делгрлтин Цутхлң әрәсән сойлын министерствин дөңгәр бүрдәҗ давулна. Көтчнрә бичкдүд түрүн болҗ эн фестивальд орлцсн бийнь билг-эрдмәрн олна оньг авлҗ, диилвр бәрснь эднд ик байр үүдәв.
Ансамблин һардач Гиляна Тикееван келсәр, арвн долан уйн наста домбрч Аһш орв. Келхәс, эн фестивальд мана таңһчас талдан коллективс орлцсн билә, тегәд йилһән сәәнәр айсинь һарһҗ билг-эрдмән үзүлх кергтә болв. Аштнь "Байруш" ансамбль фестивалин 2-ч девсңгин лауреатнрин нер зүүһәд, Күндллһнә һашгар болн дипломар ачлгдв. Кермен Учаева, Алтана Кандуева, Лена Учаева, Батнасн Тикеев болн Валя Черняева салу номинацд орлцад, 1-ч девсңгин лауреатнр болв. Тер мет сольн марһанд Айса Баркуева болн Деля Найминова 1-ч, Булһн Семенова 2-ч болн Иляна Дорджиева 3-ч орм эзлв.
Эн фестивальд күцәмҗтәһәр орлцад, билг-эрдмәрн жюрин гешүдиг авлсн төләднь "Байруш" ансамбльд ирх җилд Сочи балһснд болх нарт-делкән марһанд орлцх үрвр кегдв. Эн өдрмүдт бичкн домбрчнр Владимир балһснд "Содружество" гидг марһанд орлцхар белдҗәнә. Айса Баркуева, Алтана Борлыкова, Кема Дертеева, Алтана Кандуева, Лена Учаева, Баира Талтаева болн Валя Черняева багшнр Г.А.Тикееван болн Н.Н.Кунгаринован һардврт Цаһан Сарин байр темдгллһнә авъяс үзүлҗ, домбр цокад, хальмг ду дуулад, соньн программ үзүлх.
Көтчнрә билгтә бичкдүд хальмг улсин сойл тархаҗ, әрәсән кесг һазрт билг-эрдмән үзүлҗ йовна. Эднә үүдәгч хаалһнь цаһан болтха!