Багшин селвг урмд өгнә
30-10-2018, 10:13 
Күн болһна җирһлд гүн медрл болн чик сурһмҗ өгсн, сүв-селвгәрн урмд өгдг дурта багшнр бәәнә. Мини җирһлд бас тиим улс бәәнә, эннь эн җил 70 җилин өөнән темдглсн Людмила Гучиновна Шеркешева болн 80 нас күрсн Зоя Убушаевна Багликова болна.
Л.Шеркешева өнр-өсклң өрк-бүлд өсәд-боссмн. Гучин Омашевич болн Софья Бурумбаевна Тостаевихн арвн хойр үртә бәәсмн. Эк-эцкнь цаһан саната, өр-өвч седклтә улс билә, эдн күүкдтән чик сурһмҗ өгч, сән үрд өсксмн. Эднә өрк-бүл ни-негн, йир ниитә болдмн, эднә герт гиичнрт йир дурта болдг билә, хальмг үлгүрәр хотын сәәнинь орҗ ирсн улст өгдг бәәсмн.
Людмила Гучиновна Элстд педагогическ училищ төгсәснә дару 1967 җилд мана школд ирҗ көдлсмн. Бидн баахн багшин түрүн сурһульчнр болҗанавидн, тегәд чигн мадн хоорнд олн җилин туршарт иньгллтин залһлдан батрснь лавта. Болв мана селәнә школд эн удан көдлсн уга, Людмила Гучиновнаг Хар һазра района цутхлң селәнд комсомолын халхар көдлмшт авв. һурвн җилдән эн школын әңгиг һардҗ көдлснә дару баахн специалистиг Элстд хувц-хунр өлгдг фабрикин комсомолын сегләтрин үүлд батлв.
1973 җилд Артезиан селәнд "Байр" бичкдүдин сад секгдхлә, Л.Шеркешевад сурһмҗлачар көдлх үрвр кегдв. Хөөннь Людмила Гучиновна олн җилдән эн учреждениг чадмг кевәр һардад, ачта амрлһнд һартлан 2007 җил күртл көдлв. Арв шаху җилдән амрлһндан бәәдг болв чигн бичкдүдин садт болдг керг-үүлдврмүдт энүг дуудҗ, ачинь хәрүлнә. Олн җилдән сурһуль-эрдмин халхар үнн-чик седклтәһәр көдлҗ йовсн Л.Шеркешева РСФСР-ин йилһән сән көдләчин, әрәсән болн Хальмг Таңһчин күч-көлснә ветерана нер зүүнә.
Людмила Гучиновна Мингиян Харцхаевич авальтаһан дөчн һурвн җилдән хамдан ни-негн бәәҗ, һурвн үрән өскв. Ода аав-ээҗ хойр тавн ач-зееһиннь кишгт багтҗ, эдндән нүдн-амн болҗ эднә күцәмҗд байрлҗ бәәнә.
Л.Шеркешева чаңһ неквртә багш бәәсиг бидн тодлвидн. Нег дәкҗ мадн герин даалһвран эс күцәснд багш уурлад, кичәлин хөөн класст мадниг үлдәһәд, зокалыг дастл бәрв. Болв хөөннь бидн эсвин кичәлд өггдсн даалһврмудыг дарунь күцәдг болвидн, школан төгсәтлән бидн зуг сән темдгәр сурдг биләвидн. Көдлмштән дааврта, неквртә болдг бийнь Людмила Гучиновна цаһан седклтә күн болна, тер төләд эндр күртл бидн ямр нег төр учрхла багшиннь сүв-селвг авхар адһнавидн. Җирһлиннь байн дамшлт олзлҗ мана багш маднд олн зүсн төрәр селвгәрн урмд өгнә.

Мария ЕСИНОВА,
Хар һазра района Артезиан селән
ЗУРГТ: Л.Г.Шеркешева Андрей көвүнәннь өрк-бүлтә