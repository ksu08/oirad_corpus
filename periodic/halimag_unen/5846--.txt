Библиотекарьмуд шинәр көдлнә
29-05-2017, 17:49 
Одахн Элстд "Калмыкия" гидг РИА-н талвңд дарани брифинг болв. РК-н А. Амр-Санана нертә Келн-улсин библиотекин директор, Хальмг Таңһчин сойлын ачта көдләч Надежда Уластаева эднә профессиональн байрин өмн өргнд журналистнрлә харһад, коллективин күцәҗәх үүлдврин тускар келҗ өгв.
- Мана библиотек таңһчд һоллгч болҗана. Энүнә саңд 700 миңһ һар дегтрин экземпляр хадһлгдна. 35 миңһ һар даңгин умшач бәәнә, теднәс 11 миңһнь - бичкдүд. Мана коллектив өдгә цагин шин технологийәр көдлҗәнә. Дегтрмүдиг, журналмудыг шинрүләд, тедниг мана электронн сайтд орулнавидн. үлгүрлхд, "Теегин герл" гидг журналын оцифровк кеввидн. Мана умшачнрт кезәнә чигн һарсн журналын тойгудыг хәләһәд, умшх арһ бәәнә. Мана сайтыг олн әмтн олзлна. Өдр болһн ут тоодан 13 миңһ һар күн энд барлгдсн материалмудыг умшна. Одахн бидн тиигәрән ут тоодан 4 сай күн орсинь диглҗ темдглвидн. Эн йовдл мадниг байрлулҗана, мана көдлмш олнд туста болҗахнь ил медгдв. 138 муниципальн библиотек бас өргн үүлдвр күцәнә. Бидн эднд методическ дөң күргнәвидн. Эднлә Интернетәр залһлда бәрҗ, он-лайн таалд семинармуд бүрдәнәвидн, - гиҗ Надежда Бадмаевна келв.
Таңһчин библиотекин коллектив әрәсән олн зүсн чинртә төсвст орлцна. Келхд, эдн "әрәсән библиотекүдин каталогудын хураңһу", "Келн-улсин электронн библиотек" гидг төсвсәс иштә темдгтә көдлмш күцәҗәнә. Электронн каталог келһн - зөвәр амр биш керг. Энүг кинәнәр
күцәх кергтә. Эдн "Делкән улсин эпосмуд", "Шар шаҗн" гидг төрмүдәр электронн каталог белдлә. Дамшлтта, сән медрлтә библиотекин специалистнр көдлмшән оньдин күцәмҗтәһәр кенә. 2014 җилд библиотекин коллектив РФ-н Президентин грантар ачлгдла. Хөөннь чигн
көдлмшин ашар олн зүсн ачлвр авла.
Мана Хальмгин учреждень әрәсән келн-улсин библиотекла, мана орн-нутгин Государственн библиотекла бат залһлда бәрҗ үүлднә. һазадын орн-нутгудын, тер тоод Моңһлын, Китдин элчнр бас библиотекд ирәд, энд соньн материалмуд олҗ авад, шинҗллһнә көдлмш күцәнә.
Библиотекин көдләчнр даңгин соньн керг-үүлдврмүд бүрдәнә. Келхд, энд "Библионочь" йир сәәнәр давв. Эн җил энүнд һанцхн таңһчин биш талдан һазрин улс ирҗ орлцв. Хальмг бичәчнрин үүдәврмүд әмтнә оньгт тусхагдв. Дәкәд библиотекарьмуд ирсн улст хальмг цәәһин авъясин тускар келҗ өгв. Дарунь улан зандн цә чанад, олн әмтиг тоов. Талдан талвңд болхла таңһчин билгтнр дуулад, бииләд, бәәрн улст, гиичнрт ик байр үүдәв. Эн керг-үүлдвр сән авъяст тохрҗана. Манахс болн талдан регионмудын элчнр энүг йир таасна. Нам биш Армавир балһснас өрк-бүләрн әмтн ирдг болв.
Надежда Бадмаевна сәәнәр көдлҗәх библиотекарьмудт ик ханлтан өргҗәнә, цугтаднь эрүл-менд, сәәхн җирһл дурдҗана.

АЛЕКСәН Кишгтә