Бааҗа гиҗ энүг күндлҗ дууддг билә
06-04-2017, 16:16 
Буру йовдлла харһчкад, юрист болхар шиидв
- Көдлмшин туст чаңһ неквртә, ямр чигн кергиг тохнятаһар күцәхинь некнә\u2026
- һольшг седклтә, сән заңта күн болсн төләдән олн дунд тоомср олв\u2026
- үүрсг күүнә герт даңгин гиичнр дала болна\u2026 - гиҗ Хар һазра района зарһин ахлачар олн җилмүдин туршарт көдлҗ йовсн Виктор Кютировин тускар цугтан келдг бәәснь мел үнн юмн. "Көтчнрә районд өсәд-боссн күн насн-җирһлән Хар һазра районла залһлдулв, көтчнрә залув гихләм, ода нам әмтн иткхш. Тедү мет эн һазрла иҗлдҗ одсн күн болҗанав", - гиҗ бийнь Виктор Владимирович инәдмн. Төрскән харсгч Алдр дәәнәс күнд шавта ирсн эцкнь энүг хө мөстәднь өңгрв, тиигхд Кютировихн Алтайск крайин Кулундинск района Новокиевка селәнд бәәсн болдг. Эк ээҗ хойртаһан, эгчтәһән хамдан эн 1957-ч җилд Көтчнр талан нүүҗ ирв. Школан төгсәҗәх кемд күндәр гемтҗәсн экнь сәәһән хәәхлә көгшн ээҗнь ачнран хәләһәд үлдв.
Баахн көвүн цаг зуурт "Сельхозтехника" предприятьд дархнчар көдлв. Ах сурһульд йовх Аня эгчдән нөкд болх кергтә бәәсмн.
- Экнәрәс селәнә эдл-ахун халхар көдлх седкл зүүһәд, школын хөөн документсән Аһш балһсна селәнә эдл-ахун институтд орулҗ өгләв. Зуг шүүврән сәәнәр өгснә хөөн намаг ямр чигн учр угаһар оютнрин тоод орулсн уга. Зүтклдәд, эврә зөвән келәд медүлсн бийнь миниһәр болсн уга, тегәд тер кемд чигн дәкҗ эврә насндан буру йовдлла харһшгон төләд юрист болхар шиидсм тер, - гиҗ Виктор Владимирович келснь ода тодлгдна.
Седклин санаһан күцәһәд баахн көвүн 1973-ч җилд Саратовск юридическ институтд сурһульд орад, тавн җилдән күцәмҗтәһәр сурна. Тиигхд Аня эгчнь бас медицинск институтд сурч йовсн цаг. 22 арслң пенсь авчах ээҗнь арһ-чидләрн хойр ачан сурһв. Мөңг олхин төлә Виктор занятьсин хөөн төмр хаалһд көдлдг болв, зунарнь болхла оютнрин отрядын ханьд кесг объект тосхҗ йовв. Келхәс, тиигхдән эн өрк-бүлән өндәлһәд, нәәмн сарта күүктә бәәсмн.
Б.Городовиковин сурврар Хар һазрт ирҗ көдллә
1978-ч җилд ах сурһулян төгсәһәд Элстүр ирхләнь, тер цагт таңһчиг һардҗасн Б.Городовиков В.Кютировд Хар һазра района зарһчар көдлх селвг өгнә. Тегәд ах үүрин үгд орад, иигәрән ирҗ көдлснь тер.
Энүнә арһ-чидләр Комсомольск поселкин тал дунд района зарһин сәәхнчн гидг ик гер дүңгәв. Зарһчнрин төлә көдлмшин сән таал тогтагдв, ода Хар һазра района зарһд ик зуудан баһ наста юристнр көдлҗәнә.
- Түрүн болҗ зарһд ямр керг хәләләт, - гиҗ сурхлам, - зөв-йос эвдсн дөрвн көвүнә туст бүтәсн зарһин нег керг хәләләв, эдн гем һарһсан тер дарунь гилтә медәд, геминь тәвхинь сурснь сәәнәр тодлгдна. Йириндән келхд, нанд эн районд көдлхд йир амр, юңгад гихлә би энд бәәдг цуг әмтиг сәәнәр меднәв, цугтаһинь таньнав. Нег үлү баһчудын туст уголовн керг бүтәгдсн саамд ямр өрк-бүлд эдн өсҗәхинь, эк-эцкнрнь ямр улс болҗахинь даңгин тоод авнав. Кен болһамҗ угаһар, кен зөрц йос эвдсинь чигн меднәв. Энүнлә ирлцҗ зарһин шиидвр батлхд чигн зөвәр амр болна, - гиҗ Виктор Владимирович эврә үүлдврин тускар келсн болдг.
Өдгә цагт насни дигт күрәд уга баһчуд наркотик олзлад, эргндән әәмшг учраҗахнь зарһчиг даңгин үүмүлдг билә. Энүнә тоолврар, эндрк үүмәтә цагт баһ наста улс хара бәәһәд, дару-дарунь йос эвддгнь зовлңта юмн. Энүнә һардврт хәләгдсн нег иим кергнь уханаснь кесгтән һарлго бәәв.
Артезиан поселкд бәәдг арвн зурһата көвүн бәәрн арһлачин лавкд орад, гертнь харһнҗах дү күүкндән һуйр, өдмг хулхалсн болна. Энүнә туст зөв-йосна органмуд уголовн керг бүтәһәд зарһд орулҗ өгч. Дү күүкндән сана зовад, арһан барад лавкас хот хулхалсн насни дигт күрәд уга көвүг яһҗ ода засглхмб гиҗ Виктор Владимирович кесгтән зовснь мел үнн.
Нег дәкҗ полицин көдләчнр һурвн килограмм улан заһс авч йовсн нег күүкд күүг бәрәнд авна. Эннь һанцарн һурвн үрән өскҗәдг эк Элстд больницд кевтх көвүнәннь эмчд ханлтан өргхәр авч йовсн белг бәәҗ. Иим күүг яһҗ засгла харһулҗ болх? Бидн эн кергин үүлдвриг зогсаввидн гиҗ В.Кютиров бас нег йовдлын тускар хувалцснь мартгдхш.
Йириндән зарһд ирсн күн болһнд кен-негнь сән заңган, һольшг седклән медүләд, төртнь орлцхинь эн некдг билә. Ирсн улсла модьрунар күүндәд, дурго бәәдлән үзүлсн зарһин көдләчнриг тер дарунь көдлмшәснь сулдхдгнь чигн В.Кютиров үнн-чик седклтә, цаһан саната күн бәәсинь медүлнә.
Кютировихнә нер дуудулҗах Чингиз зень
Виктор Владимировичин ээҗнь һурвн көвүтә бәәҗ, тегәд нег үлү көгшрх насндан, һурвн үрнәсм, адг ядхдан, негнь күүкн болх яһна, гиҗ даңгин гейүрдмн. Анна болн Виктор ачнриннь өрк-бүлмүдтнь болхла тавн күүкн һарв, мана ээҗин седклин санань ачнртнь ирҗ күцв яһв, - гиҗ Виктор Владимирович инәдмн.
Дөч шаху җилдән эн эңкр аваль Эльзята Эрдниевнала хамдан ни-негн, сән-сәәхн бәәв. һурвн күүкнь мордад, өрк-бүлтә әмтн болв. Ээҗ-аавин седкл байрлулҗ нег зе көвүнь, дөрвн зе күүкнь өсв. Ууһн Цаһан күүкнь банкд көдлнә, Саглр Алтана хойрнь эцкиннь үлгүрәр зөв-йосна әрәсән академь төгсәһәд, дурта эрдмәрн көдлҗәнә.
Ууһн күүкнәннь Чингиз көвүнь Кютировихнә нер дуудулҗахд аавнь теңкән уга байрлдмн. Йириндән тавн зень ээҗ-аавдан гиичлхдән йир дурта болдг, нег үлү аавнь эдниг келсәрнь бәәлһдг, ирхләнь альдаран суулһхан медлго сахняд гүүдг юмн.
Виктор Владимировичиг медҗ, таньҗ йовсн улс энүг үүрсг күн билә гиҗ ода чигн келнә. Эннь мел үнн, энүнә нәәҗнр-иньгүднь ода әрәсән цуг регионмудар болн әрәсән меҗә һатц чигн бәәнә. Темдглхәс, далдгч җилдмүдт хамдан ах сурһуль сурч йовсн өөрхн үүрмүднь ода Казахстанд көдлнә. Җил болһн эдн Астраханск областин Енотаевск районд цуглрад, аңһучлад, заһс бәрәд, сул цаган сергмҗтәһәр давулдг бәәсмн.
В.Кютировин тускар төрскнч седклтә, эврә һазр-усндан цань уга дурта күн гиҗ келҗ болхмн. Ээҗин өөр өсәд-боссн күн эврә төрскн келән сәәнәр меддг билә, даңгин хальмгаһар күүнддмн. Зуульчлхдан дурта болсн учрар Виктор Владимирович Францд, Моңһлд чигн күрв. 1994-ч җилд Улан Батор балһснд моңһл келтнрин түрүн съездин көдлмшт орлцсан чигн эн төрүц мартдмн биш. Тиигхд мана нертә шүлгч Көглтин Дава һардҗ йовсн Хальмгин делегацин ханьд эн орсн билә.
әрәсән Федерацин болн Хальмг Таңһчин ачта юристын, I квалификационн классин зарһчин нер зүүҗәсн, "үнн-чик седклтәһәр церглҗәх төләдән" гидг РФ-н зарһчнрин Советин медаляр, "Зөв-йоснд церглсн төләдән" гидг өрчдән зүүдг темдгәр ачлгдсн Виктор Кютиров һучн зурһан шаху җилдән зарһчар үүлдв. Таңһчин зарһчнр, нег һазра улснь энүг күндлҗ, мана бааҗа гиҗ дууддг бәәснь чигн орта. Эннь тедү мет эн күүг үнлҗ, тоомсртад тоолҗ тевчҗәхин ил темдг болҗана.
2014-ч җилд Виктор Владимирович ачта амрлһндан һарад, удан боллго күнд гемин уршгар җирн тавтадан сәәһән хәәснь һундлта болҗана. Залу күүнә төлә энтн насн биш, дәкәд чигн олн җилдән эн-тер уга бәәҗ, байн дамшлтарн хувалцҗ, баһчудт нүдн-амн болх бәәсмн. Ода яахв, арһ уга\u2026, зуг Виктор Кютировин нерн нег үлү таңһчин зарһчнр дунд оньдин ончта, темдгтә болҗ, кезәд чигн кен-негнднь үлгүр-үзмҗ болхнь лавта.

Любовь ПЮРВЕЕВА