Улсин дууч - улсин сана-седклд
21-10-2014, 12:01 | Таңһчин зәңгс
Валентина Ильцаранова Хальмгин сойлд , улсин җирһлд бат кевәр орсмн. Дуучин санлд нерәдсн санлын асхн улсин үүдәлтин таңһчин герт болв. үдин хөөн дөрвн часла эклх бәәсн керг-үүлдврт орлцхар ирсн улсин кесгнь залд орҗ чадлго зовад бәәв. Юңгад гихлә, дурта дуучин санлыг темдглхәр тедү дүңгә олн күн ирв. Залд цуг орм дүүрсн деерән әмтн кесг зерглә кеһәд таг дүүрәд зогсв. Залд орҗ чадлго үлдсн улс фойед цуглрад, театрин һаза Валентина Ильцарановаг санҗ, тодлврарн хувалцҗ күүндәд кесгтән тарлго бәәв. Теегин торһа болҗ нер туурсн дуучдан әмтн цань уга дуртаһинь эн йовдл медүлҗәнә.
Санлын асхн дуучин үүдәгч үүлдврин туск видеофильмар эклв. Ик экранд Валентина Ильцаранован зургнь һарч ирхлә әмтн цугтан босҗ күндллһән медүлв. Сиврин зовлңгиг дааҗ һарад, төрскән шинәс босхҗ авад, билг-эрдмән делгрүләд, сурһуль-эрдмән өөдлүләд, улсин экономикиг батлҗ авсн үйин улсин итклтә элч болҗах Валентина Ильцаранован тускар әмтн хамдан нег кемд бәәсән тодлад, дуучин үүлдвр эн цагин темдг болҗ тууҗд орсинь зааҗ келв. Эн асхн таңһчин сойлын министрин дарук Николай Санджиев, таңһчин күндтә иргн Иван Басангов, таңһчин сойлын ачта көдләч Клара Сельвина, «Бамб цецг» ансамблин һардач, әрәсән ачта артист Валерий Эрдниев, әрәсән улсин артистк Валентина Гаряева, болн нань чигн улс тодлврин үг келв. Эднә кенәннь чигн җирһлд нертә дуучла, терүнә дуудла залһлдата халхс бәәнә. Терүгән тодлад, таңһчдан болн олн-әмтндән цуг билг-эрдмән үнн седкләсн нерәдсн дуучин дүриг эдн сергәв. Дуучин дуулсн дуд эзнь үннә һазрт одсн бийнь дууч маднла хамдан йовхинь, мадндан омг болҗ йовхинь медүлв.
Дуучин дуулҗ йовсн дуудыг Хальмг Таңһчин улсин артистк Татьяна Чиктеева, Хальмг Таңһчин ачта артистнр Лидия Насунова, Елена Каджиева, Анна Очкаева болн нань чигн билгтнр дуулв. Нертә дуучла хамдан цуг орн-нутгар, һазадын кесг нутгудар хальмг билг-эрдмиг үзүлҗ йовсн «Бамб цецг» ансамблин биичнр чигн цуглрсн улст бииһән нерәдв.
«Дуучин нериг сергәһәд, санлынь тевчәд, төрскн коллективнь – «Бамб цецг» ансамбль иим байрта болн үүмәтә керг-үүлдвр бүрдәв, - гиҗ Жирһл Анджаевна Тачиева келнә. -Дуучин дүр, дуучин дуд оньдин мана седклд. Дәкнәс теегин торһа мадниг уралан дуудсн болв».
Хальмгин нертә дууч Валентина Ильцаранован санлыг тевчхәр ирсн цуг улст күүкнь Сар-Герл үнн седклин ханлтан өргв. Дууч улсин санлд мөңкинд бәәхинь эн асхн иткмҗтәһәр медүлв.
җирһлин Кермн