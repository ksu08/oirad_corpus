Эңкр Элст зүркнд өөрхн
09-09-2014, 21:34 | Таңһчин зәңгс
Элстихн балһсндан бәәдг уульнцдан болн микрорайондан дурта болн эңкр. Одахн 8-ч микрорайона байр болв. Керг-үүлдврт Элст балһсна толһачин, балһсна Хургин ахлачин үүлиг дав зуур дааҗадг Вячеслав Намруев, Элст балһсна администрацин толһач, «Единая Россия» партин Элстин бәәрн әңгин сегләтр Артур Дорджиев орлцҗ, әмтиг йөрәв. җил ирвәс хальмг теегин хотл балһсн өсәд-өргҗәд, сәәхрәд, шинрсн бәәдл һарад бәәнә. Шин гермүд, бичкдүдин садмуд, уульнцс тосхгдҗана. Элстихн күч-көлсәрн, билгәрн ончрҗ, балһсан туурулна. Ик-баһ уга төрскн балһсан, эврә герән, эргндк һазран кеерүлҗ, сәәхрүлҗ, цевр-цер, таалмҗта бәәдл тогтахар шунна.
«Элст балһсна нег давхр гермүдтә уульнцст хамгин сән наадлһна (спортивн) талвң» гидг марһан зарлгдсн билә. Марһана комиссь хотл балһсна 130 уульнц эргәд шинҗлсмн. Элстихн эврә сән дурар седвәр татҗ, эврә арһ-чидлән һарһҗ, шунҗ, бичкдүд нааддг болн спортар дамшдг талвңгуд тосхсмн. Тегәд марһана ашар хотл балһсна Автомобилистнрин уульнцин, Кирбазарный въездин, ар-барун үзгин (спортивн талвң 19-ч тойгта маршрутын сүүлңк зогсалын өөр бәәнә) әмтнд түрүн орм өгхиг шиидв. Теңгрин Уйдл, Цаһан Сар болн Папанинә нертә уульнцсин әмтн 2-ч орм эзлв. Байрин йовудт Элст балһсна администрацин толһач Артур Дорджиев марһанд нүүрт һарсн Автомобилистнрин уульнцин әмтнә элч Ирина Емельяненкод, Кирбазарный въездд бәәдг әмтнә элч Хасейн Халадовд, ар-барун үзгин әмтнә шунмһа багин элч Виктория Чимидовад ахта Ханлтын бичгүд болн 15 арслңга мөңгнә мөрәс бәрүлҗ өгв. Тер мет марһанд хойрдгч орм эзлсн Теңгрин Уйдл, Цаһан Сар, Папанинә нертә уульнцсин элчнр Владимир Очир-Горяев, Мингиян Шараев, Анатолий болн Валентина Моргуновихн Ханлтын бичгүдәр болн 11 миңһн арслңга мөрәсәр ачлгдв.
Элст балһс тосхсн, энүнә цецгәрлтин төлә күч-көлсән һарһҗ көдлсн, сән сурһмҗ өгч, үрн-садан өскҗ-босхсн улс 8-ч микрорайонд олн бәәнә. Нертә дууч Вячеслав Убушиев эднд еңсг сәәхн дууһан нерәдв. Ирх җилд бидн Алдр Диилврин 70 җилин өөниг өргмҗтәһәр темдглхвидн. Тегәд чигн байрин йовудт Төрскән харсгч Алдр дәәнә ветеранмудыг йөрәҗ, эднә ач-тусинь темдглҗ, әрүн седкләсн ханлтан өргв. «Родина» сойлын цутхлңгин вокальн багд орлцачнр Руслан Пипенко, Даяна Абушинова болн Данил Очиров (һардачнь РК-н ачта артистк Татьяна Бузылева) дәәнә болн күч-көлснә тоомсрта ветеранмуд Анатолий Борисович Тепшиновд, Лиҗ-һәрә Масандаевич Цоргаевд, нань чигн күндтә медәтнрт нерәдҗ, «Мини бичкн Элст» гидг ду дуулв. Дарунь Хальмгин десантникүдин ниицәнә ахлач очр Халгаев цуглрсн улсиг йөрәв. Энүнә һардврт дамшдг уйн наста көвүд эврәннь эв-дован, чадмган үзүлв.
8-ч микрорайонд бәәдг әмтн нег-негән сәәнәр меднә, хоорндан ниитәһәр бәәнә. Энд билгтә улс баһ биш, тедн дунд таңһчин ачта артистнр Сергей болн Наталья Гадановихн, Виктор болн Елена Хаптахановихн, Елена Бицунова, РК-н сойлын ачта көдләч Сергей Бурлаченко, Эрдниевихнә үүдәгч өрк-бүл, билгтә баянист Санҗ Байров йовна. Тер мет сойлын халхар насни-җирһлин туршарт көдлҗ йовсн, ода ачта амрлһндан бәәх Любовь Дадаеван, Виктория Хаптаханован, Любовь Реброван нерд заах кергтә. 8-ч микрорайонд балһснаннь, таңһчиннь нер туурулҗ йовх седвәртә, шунмһа, билгтә улс олн бәәнә. Энд бәәршлдг дундын школмудт дамшлтта багшнр, бичкдүдин садмудт хамгин сән сурһмҗлачнр көдлнә.
Убуш болн Долорес Андрюшкеевихнә өнр-өсклң, ни-негн өрк-бүлд 6 үрн өсч-босчана. Дөнтә икрмүд Олег болн җирһл гер-бүлдән хамгин бичкн. Долорес болн Убуш күүкдтән ик оньган, килмҗән өгнә, балһсна олн зүсн марһаст шунмһаһар орлцна. Эдн «Парад колясок» гидг марһанд «Олн үртә ни-негн өрк-бүл» гидг номинацд ончрсмн. 2013 җилд Москва балһснд «әрәсән күүкд»улс гидг марһанд Долорес Хальмгин күүкд улсин элч болад орлцҗ, диилвр бәрсн билә. әмтн интернетәр дамҗулҗ, энүнә төлә хамгин олар дууһан өгсмн. һурвн җил хооран Убуш болн Долорес Андрюшкеевихн медицинск колледжд «үр Сар» ансамбль бүрдәсмн. Ансамбль ахр цагт үүлдҗәх бийнь ниднәһә Сочи балһснд болсн «Аквалоу-2013» гидг уйн билгтнрин нарт-делкән марһанд түрүн орм эзлв. Байрин йовудт Анрюшкеевихнә өрк-бүлиг йөрәҗ, Элст балһсна администрацин нерн деерәс белг бәрүлҗ өгв. Эдн һардҗах «үр Сар» ансамбль билг-эрдмән үзүлҗ, байр үүдәв.
Тер мет 8-ч микрорайонд бәәдг Сергей болн Татьяна Ораскановихнә билгтә өрк-бүлиг йөрәҗ, бас белг белглв. Максим 1-ч тойгта искусствин бичкдүдин школд орна, саксофон татна. Билгтә көвүн Пятигорск балһснд болсн нарт-делкән марһана 1-ч девсңгин лауреат болв. Настя 25-ч тойгта бичкдүдин садт орна, бас экләһән әдл биилхдән дурта. Эн җил Татьяна Орасканован һарддг бииһин коллектив Чехий орн-нутгт болсн бичкдүдин коллективсин дунд бүрдәгдсн нарт-делкән марһанд «Бумбин орн» гидг нерәдлһтә би тәвҗ, күндтә хойрдгч орм эзлв. Татьяна Уланован сурһульчнр, 8-ч микрорайона уйн наста билгтнр, би бииләд, әмтнд сергмҗ үүдәв.
Байрин керг-үүлдврт «Восток-сервис» ОАО-н һардач Вячеслав Ульцинов орлцҗ, цуглрсн улсиг йөрәҗ, олн давхр гермүдин комитетмүдин ахлачнрт белгүд бәрүлҗ өгв. «Степняночка» орс дууна улсин ансамбль, «Хадрис» улсин ансамбль, «Тюльпанчик» үлгүр болгч бичкдүдин ансамбль, тер мет 8-ч микрорайод бәәдг билгтнр Валерия болн Мария Абушиновихн, Мингиян, Эрднь болн Отто Манджаевихн билг-эрдмән үзүлҗ, әмтнә седкл авлв. Байрт ирсн улс нег-негнләһән үзлцҗ, өөрхн таньлдж, цаган сергмҗтәһәр давулв.