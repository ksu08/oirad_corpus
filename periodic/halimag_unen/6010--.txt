Өөдән даалһвртан итклтә Хальмгин шаҗн лам
19-06-2017, 17:24 
Хальмг улсин җирһлд хөрн тавн җил хооран ончта нег йовдл учрла. Америкд төрсн, Төвдт шаҗна сурһуль сурсн лам 1992 җилд таңһчин буддистнрин Ниицәнә хойрдгч конференцд Хальмгин шаҗн ламин үүлд суңһгдв. Баһ наста лам урднь ик цолта ламин хүвлһн болҗахинь хөөннь медгдв.
Баһ наста Тэло Тулку ринпоче хальмг олн әмтнә оюни көтлврч болх ик дааврта болв. Тер цагас нааран хөрн тавн җил давв. Тиигхд бичкн көвүдиг түрүн болҗ шүүҗ авч Энткгин һазрур шаҗна ном дасххар йовулсн билә. Тер көвүд номан сурад ода таңһчин Цутхлң хурлд көдлҗәнә. Тедн сурһуль сурч йовх цагтнь энд хурлмуд, суврһуд босхгдад, селәдәр мөргүлин гермүд секгдв. Шаҗн лам олн әмтнләһән хамдан ишкдл-ишкдләр шаҗиг шинәс босхҗ авлһна көдлмш кев. Шаҗан делгрүллһнә хаалһ амр болсн уга. Болв мунь ард үлдәд, күнд тоотнь давҗ һарһгдад, сәнь өмнән өрггдәд, эндрк бәәдлдән ирвидн. Аавнр-ээҗнр келҗ йовсн тоот үнн бәәсинь, шаҗна номин күчиг мартҗ болшгог, җирһлдән цаһан седкләр бәәхлә керг уралан йовхиг әмтн медҗ авв. Шар шаҗна уңг-утхарнь соньмсҗах шин үйин баһчуд өсәд босв. Ода теднәс зун һучн күн шаҗна эклц медрл болн төрскн келән хурлд үүлдҗәх курст дасчана.
Шаҗна ном дассн, мөргүл кедг, шаҗна йосрхл күцәдг гелңгүд ода Цутхлң хурлд, нань чигн хурлмудт көдлҗәнә. Өвкнрин цагас авн кегдҗ йовсн кесг авъясмуд сергәгдв. Шаҗна байрин өдрмүд шаҗна цуг йосар кегддг болв. Революцин өмн хальмг хурлмудт көдлҗ йовсн гелңгүдин нерд сергәгдҗ, шишлң һәәхүл бүрдәгдв. Альд, ямаран хурл бәәсинь медүлҗәх шинҗллт кегдсн бәәнә. Эн болн нань чигн тоот шаҗн ламин һардврт кегднә. Заавринь күцәдг олн сурһульчнрнь шаҗна ном даслһнд зөвәр дамшсн бәәнә.
Аав-ээҗнрнь шүтҗ йовсн, тууврин һашута җилмүдт чигн мартлго, чееҗдән хадһлад авч ирсн өргн номиг олнд медүлхәр, шар шаҗна гүн учр-утхинь медүлхәр шаҗн лам даңгин зүткнә. Тэло Тулку ринпочен седвәрәр Хальмгт җил болһн нертә ламнр болн гүн медрлтә шаҗна багшнр ирҗ ном умшна, шаҗна йосрхл күцәнә. Шидр Сопа ринпоче ирәд, үрс Сарин байрин өмн өгсн цәәлһврнь олн улст йир туста болв. Даруһас талдан ик багшнр болн өөдән цолта ламнр ирн гиҗәнә.
Хальмгт бәәх улс дәкәд нег дәкҗ болвчн Дала ламин гегәг үзҗ, номднь орҗ, әдстнь күртхәр
күсл кенә. Мана Күңкл Багш Хальмгт ирсн цагас авн олн җил давв. Болв олн зүсн учрар әрәсәд ирдг арһ уга болҗана. Болв Хальмгин шаҗн ламин седвәрәр болн бүрдәмҗин
ик көдлмшин ашт олн җилин туршарт таңһчин кесг зун улс Энткгин һазрт одад, Дала лам әрәсән буддистнрт хәәрлдг номд орна. Кесг зун хальмгуд Дала ламин гегән талдан орн-нутгудар йовҗ, лекц умшсн цагт терүнднь күрч орлцна. Ииигәд Рига балһснд болдг Дала ламин номин цәәлһврт җил болһн хальмгуд оддг сән авъяс бәәнә.
Эн цагин дотр Хальмгт, хотл балһснд хойр ик хурл босхгдснь ямаран сән йовдл. Олн әмтнләһән хамдан цуг эн кергиг арднь орҗ күцәлһнд шаҗн лам орлцад, эклцәсн авн сүл
күртл цугинь бүрткҗ күцәсмн. Ахр цагин дотр дүңгәҗ боссн Бурхн Багшин Алтн сүм әрәсәд бәәтхә, цуг Европд хамгин ик болн сәәхн хурл болҗана. Кесг үйин хальмгудын киләсн болсн күслнь тиигҗ күцсинь ода санхд чигн седкл байсад бәәнә. Орн-нутгин хамгин сәәхн болн һәәхмҗтә бәәрнсин тоод орсн хурлд әмтн ямаран чигн һазрас ирҗәхинь бидн өдр болһн үзнәвидн.
Йирдгч җилмүдин эклцәр Дала ламин гегәг дахҗ, түрүн болҗ Хальмгт ирсн баахн лам иим өврмҗтә хүврлтс болх гиҗ санҗасн болхий!? Түрүн болҗ иим олн хальмгудыг нег кемд, нег һазр үзсн баахн көвүнә зүркнь догдлсн болхий!? Эк-эцкиннь нег уңг-тохм болҗах улсиг үзхләрн юн гиҗ сансн болх!?
Җирһлин ик эргцд олн әмтнә болн терүнә оюни көтлврчин хаалһнь харһад ирснь басл өврмҗтә йовдл.
Эн җилмүдин туршарт шаҗн ламин тоомсрнь өсәд, шаҗнд шүтдг талдан регионмудт чигн энүнә үүлдврин тускар әмтн медв. Шаҗна өдр-бүрин үүлдврт дамшлтнь өсәд, медрлнь гүүдәд, тоомсрнь таңһчин меҗә һатлв. Тэло Тулку ринпоче әрәсәд, Моңһлд, СНГ-н орн-нутгудт Дала ламин гегәнә күндтә элч болв. Кех үүлдврин кемҗәнь тиигәд улм өргн болв. үрс Сарин байрин өдрмүдт Хальмгин шаҗн лам таңһчд ирәд, сурһульчнртаһан харһад, мөргүлмүд кеһәд, ном хәәрлв.
Олн улст шаҗна номин чинринь цәәлһҗ медүлх өөдән даалһвран нертә кевәр күцәҗәх Хальмгин шаҗн лам Тэло Тулку ринпочег һарсн өдрләнь йөрәҗ, ут нас наслтха гиҗ дурдҗанавидн.

ҖИРһЛИН Кермн