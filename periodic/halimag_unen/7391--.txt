Өвкнрин ухана алдр зөөр
21-02-2018, 09:10 
Мана төрскн хальмг келнд тиим таал уга, зуг мана таңһчд бәәдг 150 миңһн шаху күн терүг төрскн келн гиҗ заана, сурһульчнр терүг школд болн бичкдүд садмудт дасна. Болв уульнцд, ик хургудт, талвңд, ресторанд мана сәәхн келн соңсгдхш, бидн хоорндан чигн гертән, һаза, школд, автобуст хальмгаһар күүндхшвидн.
Ард хоцрсн, өдгә цага биш күн хальмгаһар келнә гиҗ бидн эмәнәвидн, болв тертн буру тоолвр, төрскн келнәс яһад эмәҗәхмб, тертн ээҗ-аавасн эмәснлә, ичснлә әдл. Эн туст Шинҗәнәс ирсн мана ахнр-дүүнр сән үлгүр үзүлнә - эдн хоорндан чигн, маднла чигн хальмгаһар келнә, һаза телефоһар бас төрскн келәр күүнднә. Яһад гихлә тернь дассн юмн болҗана, аав-ээҗлә, эврә келн-улсла зуг хальмгаһар күүндх кергтә гисн авъяс-зокалыг эдн бичкнәсн авн медәд авчкла, талдан ухан эднд уга.
Бидн чигн, ах үйин элчнр, 60-ч җилмүдт цугтан хальмгаһар келҗәләвидн, келн-улсин школмуд көдлҗәлә, селәдт бичкдүд һаза наадҗ йовад, хоорндан бас төрскн келәр келҗәсмн. Зуг келн-улсин школмуд 1960-ч җилмүдт хаагдсна хөөн төрскн келнә чинрнь чигн дора орад бәәв. Тер цага йосна күчәр тиим бәәдл учрв гиҗ келхлә бас эндү болшго.
Болв ода хальмг келән делгрүлх сән цаг ирв, йосн чигн мадниг эн туст дөңннә. Келн-улсин классмуд цуг школмудт гилтә бәәнә, садмудт бичкдүдт төрскн кел дасхна, хальмг келнә сән багшнр ода деерән бәәнә. "Бичкдүдин болн сурһульчнрин төлә хальмг келнә шишлң селгә лагерьмүдт, школмудт бүрдәҗ, тенд цуһар хальмгаһар келтхә гисн диг-дара орулхмн, тиигхлә нег сарин эргцд кесг юм дасҗ авад бичкдүд келдгән дасх. һазадын орна кел дасдг тиим эв-арһ бәәнә, терүгәр үлгүр кех кергтә, ямаран чигн кел тиим кевәр түргәр дасҗ болхмн", - гиҗ специалистнр келнә.
Эн җиләс авн зуна цагин амрлһиг сурһуль-эрдмин таңһчин министерств бүрдәх, цуг лагерьмүд теднә медлд орх, тегәд тиим селгә тогтах арһ эднд бәәнә. Урднь чигн лагерьмүдт тиим селгә кеҗәлә, ода тер дамшлтыг дигтә-даратаһар өргҗүлҗ тустаһар олзлхмн, тиигхлә бичкдүдт төрскн кел сәәнәр дасхҗ болхмн гиҗ сангдна.
Цуг эн төрәр Ик-Буурла района Орһахн селәнд февралин 21-д болсн ик хургт багшнр болн специалистнр тоолврарн хувалцв. Бәәрн школын багшнр хальмг кел дасхлһна мастер-классмуд бүрдәв, Орһахна школын сурһульчнр мана алдр "Җаңһр" эпосин тасрхаһар соньн наад тәвҗ үзүлв. Эн ик байрт таңһчин Толһач Алексей Орлов орлцҗ бәәрн багшнриг урмдулҗ эднә дамшлтынь, мергҗлтинь темдглв. Тиим кевәр хальмг кел олзллһиг өргҗүллһнә кесг көрң ода чигн бәәнә, кесг района дамшлт терүг медүлҗәнә, ода зуг мана төрскн келнд өргн хаалһ секҗ мана өвкнрин зөөр болҗах хальмг келнә чинринь өөдлүлий.

ТүРВәН һуна