Архиепископиг йөрәв
30-08-2014, 11:01 | Таңһчин зәңгс
Урҗ өдр Хальмг Таңһчин Толһачин үүлиг цаг зуур дааҗах Алексей Орлов, Ах федеральн инспектор Александр Беляев, Хальмг Таңһчин Улсин Хуралын (Парламентин) Ахлач Анатолий Козачко, энүнә дарук Хонгор Эльбиков, Приютна района ахлач Иван Кравченко, Хальмгт бичкдүдин зөв харсдг күцц зөвтә элч Ольга Умгаева, нань чигн һардачнр Казанск кафедральн чонҗд одад, Элстин болн Хальмгин Архиепископ Юстинианиг шин цол зүүснләнь йөрәв. Бичкдүдин зөв харсдг күцц зөвтә элч Ольга Умгаева архиепископиг йөрәһәд: «Мадн танла нег һазра улс болдгнь нанд ик урмд өгчәнә. Мана таңһчд дән-даҗг уга, төвкнүн. Таңһчин олн келн улсин сән сәәхн җирһлин төлә мадн цааранднь хамцу үүлдхвидн», - гив. Харһлтын йовудт Элстин болн Хальмгин архиепископ Юстинианд һардачнр бүлән үгән келҗ, цецгүд белглҗ, кезә болв чигн дөң-тусан күргхдән белн бәәхән иткүлв.
- Цөөкн сар хооран Ньюйоркас нааран ирсн нанд энд таасгдҗана. Кезәнәс нааран бәәсн болҗ медгдҗәнә. Казанск кафедральн чонҗ йир сәәхн, ик холас үзгднә. өөрнь бәәх үкәр цевр. әмтн ирәд хог-богинь хураҗ, ахулдгинь үзҗ болхмн. Эннь сән гиҗ темдглҗәнәв. Дәкәд болхла бәәрн әмтн орс, хальмг уга цуһар цаһан седклтә улс, нег-негндән дөң-тусан күргхәр шунна, - гиҗ архиепископ Юстиниан ухан-тоолврарн хувалцв.
Чинртә эн керг-үүлдвр байрин таалд давв. һардач болһн архиепископиг йөрәҗ, эврәннь үүлдвриннь тускар келҗ таньлдв. Дааврта цол зүүсн архиепископ Юстиниан байринь хувалцхар ирсн әмтнд ханлтан өргв.