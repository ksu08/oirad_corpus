Иньгллтин көгҗм Элстд күңкнв
11-09-2014, 12:16 | Таңһчин зәңгс
Моңһл келтнрин өдгә цага көгҗмин нарт-делкән фестиваль «Пентатоника» зурһадгч кемдән Элстд давв. Моңһлын, Бурятин, Хальмгин, композитормуд эн фестивальд үүдәврмүдләрн олн соңсачнриг таньлдулв. Фестивалин художествен һардач Аркадий Манджиев келсәр, Государственн симфоническ оркестр, Келн-улсин оркестрас нань көгҗмин халхинь күцц сәәнәр үзүлхд әәдрхнә камерн оркестр болн Аһшин көгҗмчнр дөң болв. Тиигәд фестиваль моңһл келтнрин билгтнриг цуглулсн деерән өөр эргндк регионмудын көгҗмчнриг хамцулв. Иньгллтин фестиваль сентябрин 5-с авн 7 күртл болв.
Хуучн таньлмуд - шин үүдәврмүд
Фестивалин түрүн өдр һурвн композиторин көгҗмиг цуглрсн улс соңсв. Бидн түрүләд фестивалин тууҗас тодлулнавидн. «Пентатоника» - көгҗмин ик форум болҗана. 2009 җилин май сард эклцән авсн фестиваль ода эврә тууҗта болн сән авъяста болв. Тууҗин чинртә йовдл - хальмгуд әрәсән ханьд эврә сән дурар орсн 400 җилин өөнлә ирлцүлҗ кегдсн фестиваль нарт-делкән чинр зүүҗәнә. Дәкәд болхла, әрәсән композитормудын Ниицәнә 70 җилин өөнлә үүдсн төләдән олн келн улста әрәсән сойлын җирһлд фестиваль темдгтә нег йовдлнь болҗ батрҗана. «Пентатоника» ода федаральн сойлын программд орад, чинрнь улм өсв.
Хальмг Таңһчин сойлын министрин дарук Николай Санджиев фестивалиг секҗәһәд, таңһчин сойлын җирһлд фестиваль зөвтә орман эзлҗәхиг темдглв. Аркадий Манджиевин седвәрәр үүдсн фестиваль әмтиг хамцуллһна кергт цааранднь чигн церглҗ йовтха, гиҗ эн дурдв.
Моңһл келтә хойр келн әмтн әрәсән медлд бәәнә. Тернь Бурять болн Хальмг Таңһч. Кесг миңһн дууна һазр эдниг салһна. Негнь Азин һазрт, талдань Европин һазрт бәәнә. Көгҗмин халхарн негдҗ, эдн Элстд фестивальд ирв. Бурятия Республикин искусствин ачта үүлдәч Баир Дондоковин көгҗмин үүдәврәр фестиваль эклв. Чивхцтә зевсгүдин, арфин болн фортепианон төлә бичсн үүдәвринь Государтсвенн симфоническ оркестр таңһчин искусствин ачта үүлдәч Мерген Настиновин һардврт күцәв.
Баһ наста композитор, Санкт-Петербургск консерваторин оютн Гиляна Манджиева хальмг соңсачнрин оньгт чивхцтә зевсгүдин төлә бичсн концертан үзүлв.
Хальмг Таңһчин искусствин ачта үүлдәч Аркадий Манджиевин һүрвдгч симфонь көгҗмчин өөдән мергҗлтиг , хальмг улсин көгҗмин зөөриг әрүнәр олзлҗ, өдгә цагин айсмудла ниицүлсинь үзүлв.
Концертн эн ик үүдәврмүдиг - көгҗмин классическ янзлань ирлцүлҗ дирижер, таңһчин искусствин ачта үүлдәч Мерген Настинов әәдрхнә камерн оркестрла хамдан олна оньгт үзүлв.
Улсин авъясмудын болн өдгә цагин айсмудын ниицлт
Фестивалин хойрдгч өдр ик зуудан этническ көгҗмиг олн хәләһәчнр соңсв. Келн-улсин оркестр болн ах дирижер Савр Катаев моңһл композитормудын көгҗмиг олнд соңсхҗ медүлв. Петр Чонкушовин, Аркадий Манджиевин болн Гиляна Манджиеван көгҗмин үүдәврмүд олна оньгт тусхагдв.
Петр Чонкушов таңһчдан болн әрәсәд темдгтә көгҗмчнрин негнь бәәсмн. Фестиваль болһн энүнә үүдәврмүдиг оркестр күцәҗ, әмтнд соңсхна. Тиим нертә билгт бурятск композитор Анатолий Андреев. Көгҗмин цуг янзар эн олн үүдәвр бичсмн. Хальмгин соңсачнр А. Андреевин симфоническ поэмиг соңсв. Моңһлд ик нертә композитор Бамбарын Шаравин «Теңгин орн» нертә симфоническ үүдәвр у-өргн көгҗмәрнь әмтнә оньгиг эзлв.
Ах үйин композитормудын кергиг цааранднь йовулҗ йовх Цэндээ Эрдэнэбат, Гургенсурэн Товшинтор, Шатар Олзибаяр урдк фестивальмуд чигн орлцсмн. Эдн Моңһлд бәәтхә, һазадын олн орнд темдгтә көгҗмчнр болҗана. Эднә үүдәврмүдт улсин эрдмин зөөр өдгә цагин җирһлин айсмудла сәәхн ниилҗ, эндрк Моңһлын дүриг үзүлҗәнә.
Көгҗмин хаалһд орсн шин нерд
Композитр Гиляна Манджиеван нериг мана соңсачнр меднә. Гиляна Келн-улсин драматическ театрин кесг нааднд көгҗм бичсмн. Эн фестивальд Гиляна шин хойр ик үүдәвриг олна оньгт тусхав. Теднә негнь түрүн өдр цуглрсн улс соңсла. Дәкн нег үүдәвринь һурвдгч өдр әмтннә оньгт тусхагдв. Хальмг бичәчнрин шүлгүдәр бичсн кантатыг хойр ик коллектив - Государственн симфоническ оркестр болн Государственн хор күцәв. Көглтин Даван, Шугран Веран, Нуура Владимирин шүлгүд кантатд орв. Оркестриг дахҗ Хальмг Таңһчин ачта артистк Анна Очкаева болн артист Дмитрий Эдняшев дуулв. А. Цебековин нертә Государственн хорин художественн һардач Ольга Сердюкова, ах хормейстер Наталья Дукманова хорин үүлдвриг залв.
Хальмг улсин җирһлд учрсн һашута йовдл - Сиврин туувр кедү цаг даввчн әмтнә уханас һарлго, өвкнрин, эцкнрин, үрдүдин ода болхла, ачнр-зеенрин үүлдврт орман олад йовна. Терүгинь Гиляна Манджиеван кантат медүлҗәнә.
Эн җил Хальмг Таңһчин искусствин ачта үүлдәчин нер зүүсн Савр Катаев олн хәләһәчнриг эврән бичсн көгҗмлә таньлдулв. Оркестрин дирижер болҗ үүлдҗәх Савр Катаев «Аллегро» ансамбль тогтаһад, билгтнриг өөрән хураһад, көгҗмин олн зүсн янзар үүлдҗәхинь цугтан меднә. Ода эн саамд әмтн энүнә симфоническ оркестрин болн хальмг домбрин төлә бичсн концертиг оньган өгч соңсад, цуглрсн улс таасв. Хальмг Таңһчин ачта артист Арслан Шавгуров домбрин көгҗминь йилһән сәәнәр эвтнь орулҗ цокҗ өгв. Төрскнч седкл зүүлһдг айсмударн эн концерт әмтнә оньгиг авла.
әмтнә тааслт олсн дәкн нег йовдл. Фестивальд моңһл дууч Бадрыл орлцв. Моңһл ду дуулад, дәкәд олн соңсачнрин сурврар С. Рахманиновин «Алеко» оперин партиг дүүлҗ өгснь кесгтән альх ташҗ, әмтн тааслһан медүлв. Олн хәләврмүдт диилвр бәрсн дууч тиигәд Элстд билгән үзүлв. Аркадий Манджиевин шин дууг Государственн хор өргҗ дуулв. Эн өдр хорин ах хормейстер Наталья Дукманова нертә эн коллективлә хамдан көгҗмин шин үүлд орв.
Иргчдән фестиваль меҗәһән болн янзан улм өргҗүләд, онц билгтнриг үүлдвртән орлцулхмн. Мөрн хур болн улсин ховр нань чигн зевсгүд татдг эрдмчнр, хоолдан шахад дуулдг , ут ду дуулдг билгтнр чигн орлцх гиҗ зуралгдҗана. Иньгллтиг батлдг фестиваль тиигәд мана җирһлин салһгдшго нег хүвнь болв.