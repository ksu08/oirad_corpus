Тоомсртань өөдәнәр ачлгдв
09-10-2018, 10:23 
Октябрин 5-д хулд-гүүлгәнә технологическ колледжд багшнрин нарт-делкән сән өдрт нерәдсн байрин хург болв. Таңһчин правительствин Ахлачин дарук Боова Бадмаев Элстин болн райодын багшнриг йөрәҗ, теднд таңһчин Толһачин Йөрәлин бичг умшҗ өгв. Багшнр хамгин дааврта көдлмш күцәҗ, дорас өсҗ йовх үйнриг сурһмҗлна, теднд бат медрл өгнә, мана таңһчин иргч теднә һарт гиҗ Йөрәлин бичгт келгдҗәнә.
Тер мет таңһчин Улсин Хуралын (Парламентин) Ахлачин Йөрәлин бичгиг депутат Очир Халгаев умшв. Цааранднь ах федеральн инспектор Александр Беляев, таңһчин сурһуль-эрдмин болн номин министр Николай Манцаев багшнриг йөрәҗ, эднд күцәмҗ дурдв. Ветеранмуд баһчудла хувалцҗ, теднд сурһмҗин көдлмшиг улм сәәнәр күцәлһнд кесг селвгән өгнә. Тер селвгиг ветеранмудын тодлврас чигн авч болҗана. Сурһуль-эрдмин халхд ик тус күргсн төләднь кесг ветеранмудын күч-көлсн региона кемҗәнд өөдәнәр үнлгдв, эднд медальмуд бәрүлҗ өггдв. Ода ветеранмудын тодлврин хураңһу цуглулгдҗана, тенд сурһмҗин туск соньн кесг тоот, теднә ухан-тоолвриг, школд күцәсн үүлдврин туск шинҗллт умшҗ болхмн, тернь баһ наста багшнрин төлә ик соньн болхнь лавта.
Хамгин түрүнд школ Төрскндән итклтә иргниг, сән авг-бәрцтә күүг сурһмҗлх зөвтә, медрлнь болхла эрк биш ирәд бәәх. Тиим зокалар әрәсән школ оньдин һардвр кенә. Медәтә багшнр улм ик тусан школд, баһ наста багшнрт күргтхә гиһәд әрәсән РТРС предприятин "РТПЦ РК" филиалын директор Арслан Саксыков педагогическ күч-көлснә ветеран Василий Хардаевич Боджаевд үнтә белг бәрүлҗ өгв.
Байрин хургин йовудт кесгтнь "Хальмг Таңһчин ачта багш" гидг өөдән нерн зүүлһгдв, тер тоод Элстин 3-ч тойгта школын физическ культурин багш Любовь Алексеевна Сокиркина, Городовиковск балһсна 1-ч тойгта школын эсвин багш Наталья Владимировна Буринова, Көтчнрә района Тугтна дундын школын орс келнә багш Екатерина Утнасуновна Найминова, Элстин 4-ч тойгта школын физикин багш Александр Борисович Шарапов болн кесг нань чигн багшнрт күндтә нернә иткл цаасн болн темдг бәрүлв.
әрәсән Президентин мөрәһәр Яшкулин олн профильтә гимназин биологин багш Евгения Александровна Самтанова ачлгдв. Тер мет Хальмг Таңһчин Толһачин мөрәһәр Элстин этносойлын гимназин хальмг келнә багш Ольга Геннадьевна Церен - Убушиева, Сарпан района Шарнутовск дундын школын директор Клара Улюмджиевна Дорджиева, Элстин 3-ч тойгта школын эклц классин багш Нелли Владимировна Миронова, Элстин орс келн-улсин гимназин эсвин багш Камилла Сергеевна Убушаева, Элстин 4-ч тойгта школын эклц классин багш Светлана Бадма-Гаряевна Джоджина болн кесг нань чигн багшнр ачлгдв.
Тер мет таңһчд ода цуг школмудыг залһлдулҗах электронн программ тогтагдсна тускар сурһуль-эрдмин министерствин ЦОКО-н һардач Эрднь Баринов тодрхаһар келҗ өгв, эн программ багшиг тооцана болн нань чигн немр көдлмшәс сулдхх, улм үүдәгч кевәр көдлх, мергҗлтән өөдлүлх арһ өгхмн.
Байрин хургин йовудт таңһчин нертә дуучнр Татьяна Бузылева, Мерген Ким болн бичкдүдин ансамблин артистнр билг-эрдмәрн байрлулв.
ТүРВәН һуна