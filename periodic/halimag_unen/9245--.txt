Өвкнрин сурһмжиг - үрн-садндан
17-11-2018, 09:28 
Эндр өдр мана орн-нутгт өрк-бүлд һол оньган өгнә, яһад гихлә эк-эцкнр, аав-ээҗнр, элгн-саднь бичкдүдтән сурһмҗ өгч орн-нутгтан, таңһчдан итклтә, төрскнч седклтә иргнмүдиг асрна. "Өрк-бүл бат болхла, әрәсә чигн чаңһрад бәәх" гисн Цугәрәсән марһанд 5 үртә эк Наталья Чужаева, әрәсән болн Хальмг Таңһчин ачта багш Софья Ользеева болн Хальмг госуниверситетин 1-ч курсин оютн Мергн Манджиев орлцад, грант шүүҗ авад, дипломсар ачлгдв.
Одахн марһана һурвн лауреат болн Хальмг Таңһчин күүкд улсин Ниицәнә ахлач Лидия Лебедева "Хальмг Таңһч" гидг РИА-н герт ирҗ журналистнрт тер марһана йовудын тускар келҗ өгв.
Цуг орн-нутгас 3 миңһн күн эврәннь төсвән марһана хәләврт орулсмн, эднәс зуг 35-нь лауреатнрин тоод орв. Тиим соньн төсвин тооһар Хальмг Таңһчин элчнр 2-ч ормд һарсмн, һурвдгч ормиг Санкт-Петербургин элчнр эзлв, дииләчин нериг Москван команд зүүв гиҗ нүр үгдән Лидия Лебедева цәәлһвр өгв.
Дәкәд эврәннь тоолвран Софья Зургановна келв. "Хальмг улсин авъясин тускар би дегтр бичләв, марһана төлә шишлң альбом белдләв, газетд барлгдсн зәрм статьяһан чигн йовуллав. Болв би цааранднь авъясин тускар бичҗәнәв",- гиҗ авъясиг сәәнәр меддг дамшлтта багш келв.
Мана таңһчин элчнр Москвад "Измайлово" гиичлүрт бәәв. Красноярскас, Тюменяс, Томскас, Псковас болн кесг нань чигн регионас әмтн лауреатын дипломан авхар ирсмн. Эднә көдлмшинь жюрин 15 гешүн шинҗлв. Софья Зургановна "Авъяс хадһлачнр" гидг номинацд диилвр бәрсмн, терүнлә дегц бас 8 күн тиим өөдән нер зүүв. 15-20 җилдән авъяст нерәдсн дегтрән Софья Зургановна бичсмн. Баһчуд эн дегтриг эрк биш умшх зөвтә, эн дегтрәр әмтн соньмсна, дару-дарунь умшна гиҗ ачта багш келв.
Лаганя бәәрн күн Мергн Манджиев бас лауреат болв. Ачллһна керг-үүлдвр байрта-бахта бәәдлд Төрскән харсгч Алдр дәәнд бәрсн алдр Диилврин музейд болв гиҗ темдглв. Эн музейд экскурсьт эрк биш ирх кергтә гиҗ оютн келв. Эврәннь көдлмшән өрк-бүлиннь нәәмн үйд, теднә ик соньн тууҗд нерәдсмн. Урднь Лаганя районд Могой селән бәәсмн, 1939 җилин карт деер терүг олҗ авч болхмн. Болв хальмг улсиг цааҗла харһулсн җилмүдт Мергнә өвкнрин селән уга болсмн. Тер селәнә тууҗин тускар чигн Мергн бичсмн.
Эднә өрк-бүл сойлын болн билг-эрдмин таңһчин болн орн-нутгин марһаст яһҗ орлцдгин тускар бас нег лауреат Наталья Чужаева келҗ өгв. Өрк-бүлиннь өдр-бүриг эн роликд үзүлв. Хальмг авъясла ирлцәтәһәр бичкдүдиг яһҗ асрдгин тускар Наталья эврәннь төсвдән тодрхаһар бичсмн. Тиим кевәр олн үртә өрк-бүлмүд кесг керг-үүлдврт шунмһаһар орлцна, эднә дамшлтыг чигн олна төлә олзлх кергтә гиҗ Наталья тоолвран келв.
Цуг төсвин төрнь йир соньн, тегәд хальмг авъясиг мартлго, түүнә ул деер бичкдүдт сурһмҗ өгх кергтә гиҗ күүндврт орлцачнр тоолвран келв. Тегәд мана өвкнрин авъясин тускар улм өргәр школмудт, садмудт, училищмүдт келҗ өгхмн. Мана таңһчд болн орн-нутгт кесг келн-улс бәәнә, теднә авъясла бас цугтан таньлдх зөвтә гиҗ күндтә гиичнр ашлвр кев.
ТүРВәН һуна