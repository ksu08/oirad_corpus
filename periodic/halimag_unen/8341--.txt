Өвкнрин герәслсн зөөриг шинҗлнә
21-06-2018, 11:16 
әрәсән номин академин (РАН-а) Хальмг номин цутхлңд хальмг улсин амн урн үгин зөөриг шинҗллһнә көдлмш өргәр делгрүллһнә төлә сән таал тогтагдҗана. Бидн одахн филологическ номин кандидат, РАН-а Хальмг номин цутхлңгин нәрн бичгин дарһ (номин сегләтр) Байрта Манджиевала харһҗ күүндвидн.
- Байрта Барбаевна, та Хальмг государственн университет төгсәсиг меднәвидн. Сурһулин җилмүд юуһарн тодлгдв?
- Хальмг университетд оютн болҗ сурч йовсн цаг байрта гиҗ келҗ болх, юңгад гихлә күүнә җирһлд эн цаг хамгин сәәхн, бидн олн шин үүрмүдтә болҗ, хоорндан ни-негн, сәәнәр бәәдг биләвидн. Ик сурһульд маднд гүн ухата, медрлтә багшнр олн ном зааҗ йовсмн: Д.А.Павлов, У.У.Очиров, А.Ш. Кичиков, А.В.Бадмаев, А.Л.Каляев, Р.Д. Харчевникова, С.Н.Цеденова, Н.О.Кокшаева, П.Б.Федорова, Н.Н.Шарапова, Б.Э.Амулакова, П.А.Дарваев, В.Н.Мушаев, А.Э-Г. Уланова болн нань чигн олн багшнр. Насни туршартан хәәртә багшнриннь зааҗ өгсн сурһуль-медрлинь хадһлад, эврәннь көдлмштән олзлад йовсндан ик ханлтан өргҗәнәвидн.
- Номин хаалһд орснаннь тускар келҗ өгх болвзгот? Номт болхар кезә шиидвт? Эн туст кен нилчән күргв?
- Ик сурһульд негдгч курст сурч йовсн цагт хамгин түрүнд профессор Анатолий Шалхакович Кичиков маднд хальмг амн үгин зокъял заадг билә, тегәд кичәлин хөөн багш намаг үлдәһәд хальмг туульсар, баатрльг дуулвр "Җаңһрар" немр кичәл өгәд, туулин келнә тускар болн "Җаңһрин" бөлгүдин олн зүсн төрәр сурврмуд тәвәд, даалһвр өгдг билә. Тер цагас авн би хальмг амн үгин зокъялмуд шинҗлдг болад, багшиннь заасн медән, онл бийдән шиңгәҗ авад, эндр өдр күртл хальмг амн үгин зокъял судлҗ йовнав. Эндр өдр күртл би Анатолий Шалхаковичин заасн сурһмҗарнь номин көдлмшән күцәж йовсндан багштан ик ханлтан өргҗ, седклдән хадһлҗ йовнав.
- Филологическ номин кандидатын цол зүүнәт. Ямаран төр шинҗлҗ, номин көдлмш бичләт?
- Ик сурһулян төгсәһәд, аспирантурт сурч йовсн цагт мини номин һардач профессор Кичиков А.Ш. нанас сурҗана: "Ямаран төрәр шинҗллт кех санатавч?" Би баатрльг дуулвр "Җанһрин" Баһ Дөрвдә хүвлврин оршлын туск шинҗллт кех санаһан медүлхлә, зөвтә гиһәд, диссертац бичлһнә зура күүндҗ тогтаһад, тегәд номин шинҗллтән экләд бичләв. һундл төрхд, Анатолий Шалхакович сәәһән хәәһәд, мини диссертацин төгсл үзҗ чадсн уга. Хөөннь би әрәсән нертә номт-фольклорист, РАН-а член-корреспондент, профессор Гацак Виктор Михайловичла таньлдад, номин көдлмшән үзүлхлә, бичсим үнләд, цолан харсх кергтә гиһәд, мини номин һардач болад, эврәннь гүн медрләрн хувалцад, зааҗ өгәд, нанд тусан күрглә. Тегәд би филолог номин цолан Москва балһснд ИМЛИ РАН-д хамhалад, номин көдлмшән өдгә цаг күртл давулҗ йовнав.
- Ода ямаран төрәр шинҗллтин көдлмш кеҗәнәт?
- Давсн җил бидн номт Цаһан Селеевала хамт "Хальмг улсин амн урн үгин үүдәврмүдин хураңһу" ("Свод калмыцкого фольклора"), "Хальмг баатрльг туульс" (Калмыцкие богатырские сказки"") боть төгсәhәд, Т.А. Михалева редакторла барт белдвидн. Эн боть удл уга барас hархинь күләҗәнәнәвидн. Эндр өдр би шин төрәр шинҗллт кеҗ бәәнәв, эннь болхла җаңhрч Лиҗин Төөлтин баатрльг дуулвр "Җанhрин" дуулсн дуhргин номин шинҗллт.
- Ямаран заң-бәрцтә күн номт болҗ чадх?
- Мини тоолврар, күн болһн эрдмтә, күн болһн билгтә, яһҗ тер билг-эрдмән делгрүлҗ, олнд туста болхинь күн болһн бийнь шүүҗ авна. Ода номт күн ю болвчн шинҗлнә, тегәд нәрн шинҗләч болх зөвтә. Бас номтнр олн цагтан шинҗллтән кецхәнә
- Та көдлҗәх РАН-а Хальмг номин цутхлң одахн шин дегтр барас һарсна тускар олнд зәңглсн билә. Энүнә тускар келҗ өгх болвзгот?
- Сүл җилмүдт бидн "Хальмг улсин амн урн үгин зөөрин хураңһу" ("Свод калмыцкого фольклора") гидг тохнятаһар кесн көдлмшән ашлад ик төсв күцәҗ бәәнәвидн. Энтн ик өргн керг мөн. Хальмг улсин амн үгин билгин үүдәврмүдиг хураҗ дигләд, кесг боть барас барлҗ һарһх күслтәвидн. Эн хураңһун кесг ботьд хальмг урн үгин алтн көрңгин аһу ик болсн зөөр баатрльг дуулвр "Җаңһр", гүн ухата, чимлһтә сәәхн келтә туульс, тууҗс, түүкс, домгуд, йөрәлмүд болн нань олн зүсн янзин үүдәврмүд барлгдхмн.
"Хальмгудын домгуд, домг үлгүрмүд болн тууҗс" ("Мифы, легенды и предания калмыков") гидг түрүн боть одахн барас hарв. Эн йир байрта йовдл, юңгад гихлә олн җилдән күцәҗ йовх көдлмшин аш ода цуг хальмгудт туста, кергтә болҗана. "Хальмгудын домгуд, домг үлгүрмүд болн тууҗс" ("Мифы, легенды и предания калмыков") гидг боть Москвад "Наука - Восточная литература" издательствд барлгдв, эн йир учрта, юңгад гихлә эн ботиг хураҗ авсн филологическ номин доктор, нүүрлгч номин көдләч Тамара Гаряевна Басангова гүн, өргн шинҗллтсин әрәсән Саңгин грант шүүҗ авад, "Наука - Восточная литература" гидг дегтр һарһачд номин һарциг барлх арһ учрв. Эн түрүн боть цөөкн тиражар һарв, тооһарн зуг миңһн дегтр барлгдв. Хальмг кел делгрүллһнә олна Хүүвин ахлачин дарук Арслң Санджиевин седвәрәр удлго "Дегтрмүд - бичкдүдт" гидг акц бүрдәгдәд, эн түрүн ботин дегтрмүд таңһчин школмудт болн библиотекүдт түгәҗ өгхмн.
- Та бийтн үлдчнәс. Тана төрскн һазр-уснла залһлдата тууҗ-түүк бәәхгов. Энүнә тускар келҗ өгхитн сурҗанав.
- "үкх күн үлдчнд одҗ үктн" гиҗ кезәнәһәс авн өдгә цаг күртл келгдҗ йовна. Учрнь ямаран гихлә, энүнә туст нег тууҗ бәәнә. Эн тууҗ шин hарсн "Хальмгудын домгуд, домг үлгүрмүд болн тууҗс" гидг ботьд орсмн. Тегәд кезәнә Иҗл мөрн һолын хальмгуд һуйрар, өдмгәр байн Сарпулин һазр орҗ заһсан, давсан буудяһас, һуйрас сольдг бәәснь мөн. Тиигхд үлдчнә нутга һазр сән идгтә, нуурин уста, әмтәхн булгта бәәсинь тууҗ келнә, тодлна, герчлнә. Мөрн, үкр, темән көлгәр хол хаалһд йовх иҗлин хальмгуд зууран үлдчнд ирҗ хондг бәәснь лавта. Көлгән амрах, тергән ясх, өлән, ундан хәрүлх. Таньл-үзлән олҗ авх, зәңгәрн хувалцх, җирһлд юн эс кергтә болна? Тиигхд хальмг күүнә герин үүдн даңгин секәтә бәәдг. Оньс-түлкүр гидг юм меддго. Басл у цаг. Ирсн күүнәс үкс гиҗ үг сурдго, адһадго. Ундынь өгәд, учринь сурдг бәәҗ. Нег дәкҗ хулд кехәр йовсн иҗлин хальмгудас негнь үлдчнә нутгт күндәр гемтдг болна. үлдчнәхн цаһан седкләрн нөкд болна. Эмчин чидл эс күрхлә, Цаһан Элсн деед бәәсн хурлын эмчүр күргнә. һундл төрхд, хурлын эмч нөкд болҗ чадсн уга. Тер күн өңгрҗ одсн санҗ. Өөрнь йовсн Иҗл һолын хальмгуд ардан зәңг өгчкәд, эврә кергәрн цааранднь йовна. үлдчнә нутга улс хурлдан буйинь кеһәд, мөргәд, өвкнрин йосар оршана. Зәңгинь оратҗ авсн иҗлин хальмгуд долан хонгтнь үлдчнә хурлын гелңгүд, манҗнр, ламнр болн хам-хоша бәәсн улс цуглрад кеҗәсинь үзәд, алң болна. үлдчнә нутга улст әрүн седкләсн ханлтан өргҗ, таньл-үзл болна. Мөргүл буй келһнә һаруһинь үлдчнә нутга зәәсң Балзна һәрә даасн санҗ. үлдчнә хурла ах багш Иҗләс ирсн әмтиг тосч, зовлңгинь хувалцҗ бәәхән медүлҗ баралхсн бәәҗ. Иҗл һолын хальмгуд хәрхләрн: "үкх күн үлдчнд одҗ үктн, тенд йоста уул хальмг улсин заң-бәәр меддг улс бәәцхәҗ", - гиҗ келсн санҗ.
- Өрк-бүлиннь тускар келҗ өгтн. Эк-эцктн танд ямаран сурһмҗ өгдг билә?
- Би өнр-өсклң өрк-бүлд төрләв. Мана эцк Барба Мучкаевич болн эк Улуш Тюрьвеевна йир цаhан саната, сәәхн седклтә улс билә. Эк-эцкмдн олн үрән өскәд-босхад, цуг үрдтән ик сурhуль өгәд, цугтаhинь кү кеhәд, җирhлин алтн хаалhар йовулснд бидн, үрднь, ик ханлтан эк эцк хойртан өргҗ бәәнәвидн. Эк-эцкин сурһмҗ ямаран гихлә - үнн седкләрн бәәх, худл-хов угаhар, чик, hо хаалhар йовад, олн әмтнә дунд бийән сән бәрҗ, хальмг гисн нерән альд йоввчн hуталго, өөдән өргҗ йовтн гисн эк-эцкин сурhмжар бидн көтлвр кеһәд, әмд-менд йовнавидн.
- Тана тоолврар, хөв-кишг гисн юмб?
- "Кү заяхла, күмс чигн заядг" гиҗ мана цецн өвкнрин келчксн үг бәәдг биший. Тегәд күн болhна әмдрл, җирhл заячин заяhар болдг гиҗ санҗанав. Күн болhн эврәннь хаалhан бийнь олҗ авдг. Күн болhн хөвтә-кишгтә болдг. Мини тоолврар болхла, хөв-кишг гисн "то бүрн, толhа менд", цуг өөрхн улс, элгн-садн, өрк-бүл, күүкд-көвүд эрүл, менд бәәцхәнә. Делкә төвкнүн, дән-даҗг уга бәәнә гисн басл кишгтә.
- Өдгә цагт хальмг келнә туст учрсн бәәдлин тускар ю санҗанат? Төрскн келән хаһлхин төләд ю кех кергтә? Мана умшачнрт үг келх бәәнү?
- Хәәртә улан залата хальмгуд, өдгә цаг бидн өвкнриннь улмҗлан мартлго, төрскн келән, авг-бәрцән, авъясан хадhлад, дорас өсҗ йовх үйнртән зааҗ медүлх зөвтәвидн. Тер туст күн болhна кеҗ йовх көдлмш дааврта болҗ бәәнә. Бидн чигн Хальмгиннь төлә ик олн номин көдлмш кеҗ, күцәж йовнавидн. Хальмгин амн үгин зөөр байн, үүдәвр болhн - оюни өргл мөн, тер учрас бидн үйәс үйд келгдҗ хадhлгдсн амн үгин зокъялас өвкнриннь цецн ухаг, гүн медәг, байн хальмг келиг бийдән шиңгәҗ авх зөвтәвидн. Цуhар менд амулң бәәтн.
- Байрта Барбаевна, күүндврт орлцсндтн ханҗанавидн. Сансн санантн күцҗ, кесн үүлтн бүтҗ, цааранднь чигн номин халхар олн шин соньн шинҗллтс кеҗ йовтн.


Маргарита АРЗАЕВА