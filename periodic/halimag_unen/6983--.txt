әмтнә төрмүдиг һол оньгтан авв
23-12-2017, 09:19 
Таңһчин әмтн босхсн төрмүдиг ирлцңгү министерствс болн ведомствс учртан авч, хаһлх зөвтә гив. Орн-нутгин Президентин медлд Хальмг Таңһчин даңгин үүлддг элчин үүл сулдсмн. Тегәд эн үүлиг даахин төләд бүрдәгдх марһана неквринь болн таалынь ухалҗ белдхиг таңһчин правительствд даалһв. Дәкәд болхла марһана комиссин ханьд орх улсиг йилһҗ авх кергтә. Комиссиг таңһчин Толһач һардхмн. Марһа бүрдәлһнә керг-үүлиг яһҗ давулҗахинь Интернетәр дамҗулҗ олнд медүлх кергтә. һанц таңһчин әмтн биш, цуг орн-нутгин улс марһана комиссин көдлмшлә таньлдҗ, үүлд орхар бәәх улсин нер-усинь медҗ чадтха. Москвад хальмг улсиг негдүлҗәх ниицәсиг дөңнлһнә кергт 2018 җилд таңһчин бюджетәс мөңг йилһх арһ хәәхмн.
Таңһчд "Таалмҗта бәәдл" гидг программ күцәлһн бас нег чинртә төр. Цуг таңһчар эрмдгтә улст йовҗ, кергтә һазрт күрч чадхин төләд таал тогтах даалһвр өггдсн билә. Тегәд җил төгстл эн туст ямаран бәәдл тогтсна тускар цуг министерствс, ведомствс, муниципальн бүрдәцс тооца өгх зөвтә. Ар үзгин райодас күүкд күн школд халун хотар тетклһнә төрәр сурвр өгснд таңһчин Толһач өврв. Льготн багин өрк-бүлмүдин күүкд өңгәр халун хотар теткгдх зөвтә. Эн туст дааврта көдләчнр керг-төриг эс күцәсндән шоодврла харһулгдх зөвтә. Тиим йовдл дәкҗ бичә учртха гив.
Таңһчин әмтиг сән чинртә мобильн залһлдаһар тетклһнә төр хаһлгдхмн. Сүүрин йовудт социальн халхар дөңцл мөңгнә төрәр үг һарв. һурвн сарин эргцд эн мөңгиг өглго, өрн хурв. Таңһчин финансин министр Очир Шургучеевин келсәр, ода таңһчин бюджетд бәәх мөңгәр җалвд болн льготн багин улст дөңцл мөңгнә нег сара өринь өгч болхмн. Болв бюджетд немр мөңгн орхла, дөңцл мөңгнә өринь бүклднь өгч болхмн. Җил төгстл эн төриг хаһлх арһ хәәх кергтә гиҗ Алексей Орлов келв.
Тер мет сүүрин йовудт таңһчд гер-бүүрин төр яһҗ хаһлгдхин тускар күүндв. Гер-бүүр тосхлһна кооперативс делгрүлхмн. Өдгә цагт сурһуль-эрдмин, эрүл-менд харлһна, сойлын халхин көдләчнрин кооперативс бүрдәгдҗәнә.Таңһчин һазрин болн өлг-эдин министерствс эн кооперативст олн дахвр гер тосхлһна төлә өңгәр һазрин участкуд йилһҗ өгх. Болв эн һазрин участкуд инженерн коммуникацста болх зөвтә, тиигхлә патьрин үн кимд болхмн.
Селән һазрт специалистнр, тер тоод эмчнр, медицинск көдләчнр, багшнр күртҗәхш. Тегәд райодын муниципальн бүрдәцсин толһачнр баахн специалистнриг урмдулхар эднә гер-бүүрәр теткх төр хаһлх зөвтә. Тегәд селән һазрт олн халхин эрдмчнрт онц гер хулдҗ авлһна төр хаһлгдх. Болв эн керг-төриг яһҗ хаһлхинь ухалад, шиидвр һарһхмн. Юңгад гихлә нег селәнд гер үнтә болхла,талдан селәнд кимд болна. Эн кергт таңһчин бюджетәс мөңгн һарһгдхмн.
Тер мет райодын бичкдүд амрлһна лагерьмүдт капитальн ясврин көдлмш келһнә төриг җисүләд хаһлх кергтә. Җил болһн РМО-с эврә чидләрн ясвр кенә. Болв эннь баһдҗана, цаг ирвәс лагерьмүдин гермүд хуучрад йовна. Тегәд таңһчин бюджетәс мөңг һарһад, өөрхн иргчд, нег-хойр җилин эргцд эн чинвртә төриг хаһлх кергтә гиҗ А.Орлов темдглв. Сүүрин йовудт таңһчин әмтн босхсн нань чигн чинртә төрмүдәр күүндвр болв.

Маргарита АРЗАЕВА