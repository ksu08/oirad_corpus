Верещагин зурсн хурл
21-03-2014, 11:00 | Таңһчин зәңгс
Ладакхд Дала ламин гегән Калачакра ном хәәрлснд Хальмг Таңһчас 40 күн одад орлцсна тускар бидн шидр бичләвидн. Мана таңһчиг гималайск эн регионла залһҗах дәкәд нег соньн йовдл бәәнә. Кезәнәс авн темдглдҗәх зулын байриг мана таңһчд болн Ладакхд нег өдр темдглнә. Шар шаҗнд шүтдг улсас зуг хойр келн-әмтнә литд эн өдр нег кемлә ирлцнә. Ладакхд Бурхн Багшин номд шүтдг улс энд кезәнк олн хурлмудт мөргҗ чадна. өндр уулмуд дунд бәәх хурлмуд кезәнә тосхгдсн кевәрн бәәхнь йир соньн. Йиртмҗин болн нань чигн тоот теднд нилчән күргҗ уга. Тер кевәрн шаҗна цуг авъяс-заңшалар тосхгдсн хурлмуд кезәнк номиг болн бурхна дүрмүдиг экн цага бәәдлд хадһлҗахарн даңгин әмтнә оньг тусхана.
Теңгсин кемҗәнәс һурвн миңһнәс даву өндрт бәәх хурлмудт болн суврһст юн чигн юмн үрхш, өңгән сольҗ хүврхш. Бәәрн улс мод сиилҗ кесн сәәхн олн кеерүлмүд, тер тоод терзин деерк хааһулмуд, моднд олн эрә һарһҗ кесн ширәс болн сандлмуд хәләхд чигн йир өвәрц болдгинь тенд одсн улс зааҗ келнә.
Нертә орс зурач Василий Верещагин 1875 җилд Төвдлә меҗәлҗ бәәх Кашмир болн Ладакх һазрт зуульчлҗ одсинь темдглхд маднд соньн болҗ медгдв. Нег үлү Хальмгас тииглән одсн әмтн Верещагин зургтан тодлсн хурлд одсинь соңссн бидн зурачин намтриг шинәс умшвидн.
Верещагин 1874 җилин апрель сард Энткгин һазрур һарч йовсн бәәҗ. Эн йовлһнь хойр җилдән болсинь тодлый. Бомьей, Агра, Дели, Джайпур балһсдын ке-сәәхн тоотла Василий Васильевич таньлдсмн. 1874 җилин чилгчәр Гималайин Дорд үзгүр зурач һарч йовв. өндр уулмуд дунд бәәршсн Сикким гидг һазрт күрәд, харһсн сәәхн тоотыг зурҗ авч йовв. Тендәсн Кашмир болн Ладакх тал темцәд һарсмн. Тернь 1875 җилин хаврин сар бәәсмн. Хаалһнь йир күнд болсмн. Болв зурач шиидсн хаалһасн хаҗилго уралан зүткв. Уулын һазрт дулан өдрмүд хаврар ирхш, зунын сард йосндан дулан болна. Тегәд ик зуудан киитн кевәр бәәдг һазрт түрүн ирсн улст эвго болад, күн мел даарад бәәнә. Зурач уул давшҗ йовад, таассн тоотан зурад, көдлмштән авлгдад, цагиг мартад, бийән саглҗ бәрхән мартад уул дунд көрәд үкч одн гив. Тиим үклин амнд бәәсн бийнь Василий Верещагин өөр эргндкиг тодлҗ авхар зовҗ түрҗәхән мартад, йиртмҗин бәәдлиг һәәхәд бәәв. Киитнд көлдәд, хавдрлсн бийнь зурач биирән болн карандашан һарасн тәвлго әвртә сәәхн бәәдлиг цааснд буулһсмн. Тедү дүңгә көдлмштән шилтдг күн бәәсинь медхд соньн. «Дәкәд нег ирхләрн эрүл-мендән батлад, энд бәәх герлин, теңгрин, уулын өвәрц тоотыг цугтаһинь дуталго зурҗ авх кергтә,- гиҗ толһань зогслго өвдәд бәәсн бийнь зурач тодлвртан бичсмн. – Иим өвәрц бәәдлиг зуг энд үзҗ болхмн. Зуг иим өндр һазрт теңгрин көк бәәдл үнндән ямаран болдгинь медҗ авнач. Зуг иим өндрт һарад, уулмуд давшад деегшлхләрн иим ценкр сәәхн теңгр үзҗ болхмн. Ямаран ик байр! Оошкрсн цаһан цасн тер ценкр теңгрлә ниилҗ күчр сәәхн бәәдл тогтана». Зурачин тодлврмуд умшад, «Кашмирас Ладакх күртл кесн хаалһд үзсн мөстә һазр» гиҗ нерәдсн зургинь хәләһәд, эн догшн һазрин сәәхнд Верещагин күчр кевәр авлгдсинь медҗ авнач.
Эн болн нань чигн зургуд Государственн Третьяковск галерейин көрңгд бәәнә. Тер тоод Ладакхин нег хурлыг тодлулсн зург бәәнә. Тер хурлд таңһчин зуучлачнр күрәд, Хальмгин әмтнә амулң-менд бәәдлин төлә зул өргәд мөргәд һарч ирсмн. җирһлд юн эс учрна?! ХХI зун җилд нертә орс зурач күрсн һазрт хальмг зуучлачнр күрәд, Верещагина оньгиг авлсн хурлд күрх гиҗ кен санҗасмб?! Болв тиим йовдл учрснд зуг байрлх кергтә болҗана.