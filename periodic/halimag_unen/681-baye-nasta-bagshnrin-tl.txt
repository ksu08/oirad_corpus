Баһ наста багшнрин төлә
18-10-2014, 18:11 | Таңһчин зәңгс
Баһ наста багшнрт әрәсән болн Хальмг Таңһчин һардвр даңгин оньган тусхаҗ, дөң-тусан күргхәр шунна. Шинкн школд ирҗ көдлҗәх багшнриг өөдән мергҗлттә багшнр сүв-селвгәрн дөңнәд, нүдн-амн болна. Шаңһ болхла бас эднә тускар ухалҗ, гер-бүүрин, нань чигн төрмүд хаһлхднь дөң-тусан күргнә. Сурһуль-эрдмин болн номин министерств даңгин багшнрин конференцс, «төгрг ширән» сүүрмүд, нань чигн керг-үүлдврмүд бүрдәҗ давулна. Иим кевәр Целинн района һардвр болн района сурһуль-эрдмин әңг чигн үүлднә.
Одахн нарт-делкән багшин сән өдрт нерәдгдсн байрин хург Целинн района Троицкое селәнд болв. Чинртә эн керг-үүлдврт һардачнр, эк-эцкнр болн сурһульчнр багшнран йөрәҗ, байр-кишг дурдв. Кесг җилин туршарт көдлҗәх багшнран цуһар тевчсн деерән баһ наста багшнриг бас йөрәв.
Хальмг Таңһчин Улсин Хуралын (Парламентин) сеесь деер «О внесении изменения в статью 5 Закона Республики Калмыкия «О регулировании земельных отношений в Республике Калмыкия» гидг Закан батлгдҗ авгдла. Тегәд эн заканас иштә 35 нас күрсн багшнр өңгәр һазрин участкудар теткгднә. Сән өдрт нерәдсн байрин хургин йовудт района болн сурһуль-эрдмин әңгин һардвр баһ наста 16 багшт өңгә һазрин участк өгчәх документинь бәрүлҗ өгв. Келхд, иим документ көдлҗәх 25 багшт өггдсн бәәнә. Дәкәд болхла Целинн РМО-н толһачин шиидврәс болн «Педагогические кадры» гидг муниципальн төсвәс иштә деед сурһуль төгсәһәд, школд шинкн ирҗ көдлҗәх баһ наста багшнрт 15 миңһн арслңга дем өггднә. Сүл һурвн җилин эргцд района муниципальн бюджетәс баһ наста 45 багшт 520 000 арслң йилһгдв.
Районд көдлҗәх олн багш гер-бүүрин төрән хаһлв. Хальмгт үүлдҗәх «Устойчивое развитие сельских территорий на 2014-2017 годы и на период до 2020 годов» гидг федеральн шишлң төсвд башгнр чигн шунмһа кевәр орлцҗана. Тегәд эн төсвәр 20 багш эврә гертә болв. Баһ наста специалистнр селәнд батртха гисн күслтәһәр иим социальн дөң баһчудт күрггднә. Района һардврин кесн то-дигәр районд көдлдг баһ наста багшнрин то җил ирвәс өсәд йовна. 2011-2014 җиләс авн районд ах сурһульта 47 багш көдлдг болв. Района һардвр эднә төлә сән таал тогтасиг үнләд, баһ наста багшнрин шунҗ көдлсн деерән олн зүсн марһанд орлцна.
Баһ наста багшнр 2011 җил «Постижение» гидг үүдәлтин лабораторь бүрдәсмн. Тендән эдн нег негән дөңнҗ, көдлмшин халхар сүв-селвгәрн хувалцна. Иим үүлдврин ашнь сән гих кергтә. Хальмгт җил болһн давдг «Педагог года» марһана «Педагогический дебют» гидг номинацд 2011 җил Хар Булг селәнә дундын школын тууҗин багш Д.Павлов орлцад, негдгч орм эзлв, 2012 җил болхла Б.Городовиковин нертә Троицк селәнә гимназин физкультурин багш М.Боктаев нүүрт һарв, давсн җил Г.Жуковин нертә школын англь келнә багш А. Деликова марһана лауреат болв. Хальмгт түрүн болҗ баһ наста багшнр дунд йилһән сәәнәр методическ көдлмш үүдәлһнә төрәр болсн «Бенефис молодого учителя» гидг марһанд района багшнр бас ончрв. Давсн җил «Русский язык» гидг номинацд 1-ч орм Хар Булгин дундын школын багш А. Лиджиев, 2-ч орм- Б.Городовиковин нертә гимназин англь келнә багш Д. Ганжигаева эзлв. Цугәрәсән марһанд чигн баһ наста багшнр му бишәр орлцҗ йовна. 2013 җил Дмитрий Зимина нертә саңгин «Династия» гидг марһанд Деед Яшкулин дундын школын химин багш Ю.Скиданова орлцад, 35 миңһн арслңга мөрә авсмн. Давсн җил таңһчд баһ наста багшнрин түрүн номин конференцд 2-ч орм Г.Жуковин нертә школын багш А. Деликова эзлв. Эдн эврәннь күцәмҗәрн таңһчан, райоһан дуудулҗ, чик хәләцтә күүкд-көвүдиг сурһхар шунҗана.
Аэлита Пешкун, Троицк селәнә Партизанск дундын школын эсвин багш:
- Кесг җилин эргцд мини өрк-бүл патьр нәәмәдлдг билә. Одахн би «Устойчивое развитие сельских территорий на 2014-2017 годы и на период до 2020 годов» гидг федеральн шишлң төсвд орлцв. Нанд, баһ наста специалистд, субсидь өггдв. Тер мөңгәр дамҗад эврә герән тосхҗ авв. Эн школд би кесг җилдән көдлҗәнәв. Намаг школын болн района һардвр йир сәәнәр дөңннә. өдгә цагт баһ наста багшт бәәхд күнд, тиим болв чигн шанһ дөң-тусан күргхәр шунна, эннь маднд, баһ наста улст, урмд болн омг өгнә.
Басң Бальджиков, Баһ Чонса дундын школын эсвин багш:
- 2011 җиләс авн би төрскн школдан эсвин багшар көдлҗәнәв. һазрин участк нанд йилһҗ өгх гиҗ нам сандго биләв, медчкәд байрлв. Иим кевәр дөңнхлә, шинкн сурһулян төгсәсн олн баһчуд селәнд ирҗ көдлхнь маһд уга. Мана школ ик биш, тиим болв чигн кичәлмүдтән багшнр олн зүсн шин эв-арһ олзлҗ, сурһульчнртан медрл өгхәр шунна.
Анна болн Андрей Данжеевихн, Троицк селәнә Партизанск дундын школын багш:
-Мана өрк-бүлд ма хойр багшнр. Мадн Троицк селәнә Партизанск дундын школд көдлнәвидн. Залум орс келнә болн литературин багш, би болхла англь келнә. Эн җил нанд школд шинкн ирҗ көдлсн төләд 15 миңһн арслң болн өңгәр һазрин участок өггдв. Мадниг, баһ наста багшнриг, иигҗ дөңнҗәхднь цугтадтнь ханлтан өргҗәнәв. Иим сән таал мадна төлә тогтагдҗах учрар мадн көдлмшән сәәнәр күцәҗ, күүкдт сән медрл өгх зөвтәвидн.
Жанна Кекеева