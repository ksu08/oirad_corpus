Туризм делгрүлхәр
17-09-2014, 12:30 | Таңһчин зәңгс
өцклдүр Элстд таңһчин экономикин болн хулд-гүүлгәнә министерств, спортын, туризмин болн баһчудын политикин министерств, «Японя цутхлң» («Японский центр») гидг автономн коммерческ биш организац «Президентск программд орлцачнрин негдлт» («Объединение участников Президентской программы») гидг Хальмг региональн олна ниицәнә орлцлтаһар һазадын орна туристнриг соньмсуллһна төрәр сурһулин семинар бүрдәҗ давулв. Семинар туристическ маркетинин, региона брендингин, регионд олн туристнр ирлһиг өргҗүллһнә болн һазадын ордудын туристнриг соньмсулһна төрмүдт нерәдгдсмн.
Эн керг-үүлдвр әрәсән Федерацин олна эдл-ахун организацсин төлә залврин кадрмуд белдлһнә Государственн зура күцәлһнә йовудт бүрдәгдв. Семинарин йовудт «Японя цутхлң» гидг АНО-н элчнр «Туристическ бизнес» болн «Агробизнес» гидг төрмүдәр дамшлт авхин төлә Японь орн-нутгт йовулх улсиг шүүҗ авлһна күүндвр (собеседование) кев.
Керг-үүлдвриг таңһчин экономикин болн хулд-гүүлгәнә министр Эрдени Болдырев секҗ, нүр үг келв. Мана таңһчд 1998 җиләс авн эндр өдр күртл РФ-н олна эдл-ахун организацсин төлә залврин кадрмуд белдлһнә президентск программ күцәмҗтәһәр бәәдл-җирһлд тохрагдҗана. Эн программд ут тоодан 304 күн орлцсн бәәнә. 150 һар баһчуд күн орн-нутгин нүүрлгч вузмудт сурһуль сурч, мергҗлтән өөдлүлсмн Эн программд орлцҗ, медрлән гүүдүлсн 19 күн һазадын ордудт, тер тоод Японьд, Итальд, Германьд, Австрийд,Францд, Финляндьд одҗ, эврә эрдмин халхар предприятьмүдт дамшлт авсмн.
өдгә цагт орчлңд туризм ик делгрлт авчана. Мана таңһчд бас эн халхиг делгрүллһнә керг ик чинр зүүҗәнә. Туризмиг делгрүлҗ, әмтнә хоорндк залһлдаг батрулҗ, һазадын олн улс мана таңһчин, сойлын, заңшалын тускар медхмн. Дәкәд болхла эн халх өргҗүллһн таңһчин делгрлтд нилчән күргҗ, олзта-орута болхнь лавта. Эн харһлт цугтаднь соньн, туста болхиг Эрдени Болдырев дурдв.
Дарунь таңһчин спортын, туризмин болн баһчудын политикин министр Александр Гедерим күндтә гиичнрт болн цуглрсн улст нерәдҗ йөрәлин үгән нерәдв. һучн җил хооран Краснодарск крайяс Хальмг Таңһчд зуульчлҗ ирәд, эн һазрт седклнь тусч, тер кевтән энд үлдсмн. Хамгин түрүнд цаһан седклтә бәәрн әмтн, авъясмуд, заңшалмуд седклинь авлв. Тер мет хальмг улсин хотн, теңгрин бәәдл, нарта өдрмүд, хагсу халун энүнд йир таасгдв. Тегәд чигн бәәрн әмтн, эднә заңшалмуд, келн-улсин хотн, теңгрин бәәдл, йиртмҗ туристнриг соньмсулҗ чадхмн. Эврән хол һазрт одхла, хальмг хагсу халун угаһар, җомба болн хөөнә махн угаһар уданд бәәҗ чаддгов гиҗ келв.
Москва балһсна «Японск цутхлң» гидг АНО-н һардач Хамано Митихиро, лектор Тэнсин Кобаяси эдниг әәдрхнәс һарч йовхла, таңһчин меҗән өөр министр Э. Болдырев тосҗ авснд ханлтта бәәхән медүлв. Эдниг цаһан идәһәр тооҗ, хадг татҗ, ик тоомсртаһар, байртаһар тосснднь эдн икәр өврҗ. Кесг делкә эргәд, олн келн улсла харһсн бийнь мадниг иигҗ түрүн болҗ тосв. Хальмг улс гиичнрән ик күндтәһәр, сәәнәр тосдг авъястаһинь эдн медв. Хальмгуд маднла чирә-зүсәрн әдл, санан-седкләрн өөрхн улс, ахнр-дүүнр болҗ медгдҗәнә. Тегәд чигн гертән бәәсн болҗ медгдҗәнә гиҗ эдн келв.
Хамано Митихирин келсәр, мана таңһчд Японск цутхлң үүлдҗәнә, тегәд хальмг улсин болн японя келн улсин хоорндк залһлдаг батрулхар, нөкцлтин халхар дөңгән күргхәр эн семинар давулгдҗана гив.
һучн җилдән туризмин халхд көдлҗ йовсн, арвн җилдән эн халхар хоршасн дамшлтарн хувалцҗ, медрл өгч йовх Тэнсин Кобаяси лекц умшв. өдгә цагт бизнесин халхар туризм нүүрлгч орм эзлҗәнә. Нарт-делкән экономикд туризм 10 процент ору өгчәнә. Туризм олн келн улс хоорндк залһлдаг, келн улсин иньглттиг батрулҗана.
Туризм делгрүлхәр седҗәхлә, хамгин түрүнд эврә һазрт ямаран сәәхн, ончта, күүнә седкл авлм тоот бәәхин тускар ухалх кергтә. Зәрм улс эврә һазрин ке-сәәхнд иҗлдәд, энүг учртан авхш. Тегәд талын күүнәс юн соньн бәәхин, ямаран тоот седкл авлдгин тускар сурҗ болхмн. Кемр һазадын орнас ирсн күүнд тана һазр таасгдхла, эн күн дәкәд чигн ирәд бәәх. Түрүн болҗ тана таңһчд ирсндән таңһчиг сәәнәр үзәд уга, медәд уга болад, таңһчин туст эврә тоолвран келҗ чадшгов. Болв хальмг улс цаһан седклтә улсинь медүв. Тегәд хальмг улсин аъясмудар, заңшалмудар туристнриг соньмсулҗ болхмн гив. Тэнсин Кобаяси Японьд туризм делгрүллһнә халхар хоршасн дамшлтарн хувалцҗ, кесг соньн үлгүрмүд зааҗ өгв. Керг-үүлдвр йир соньн, туста болв, семинарт орлцачнр медрл авч, энүг бүрдәсн улст ханлтан өргв.