Нилхдин әм аврна
29-10-2019, 10:17 | Таңһчин зәңгс » Эрүл-менд харлһн
Одахн О.Шунгаеван нертә перинатальн Цутхлңгин нилхдин реанимацин әңг 25 җилин өөнән темдглв. Хальмг Таңһчин эрүл-менд харлһна министр Юрий Кикенов эн әңгин коллективиг өөнләнь йөрәһәд, төрҗ һарсн нилхдин эрүл-менд харлһнд болн теднә әм аврлһнд үнн-чик седклтәһәр церглҗ йовх көдләчнрт ханлтан өргв.
Эн җилмүдин эргцд эн әңгд бат коллектив тогтсиг министр темдглҗ, энд кергән сәәнәр меддг байн дамшлтта болн өөдән мергҗлттә специалистнр көдлҗәнә гив. – Тана көдлмш ик дааврта болн йир күнд болна, тадн эврәннь кергән йилһән сәәнәр күцәҗ, ямр нег гемтә төрҗ һарсн нилхдиг арднь орҗ хәләҗ, эдгәҗ авхар зүткҗ көдлнәт. Эрүл-менд харлһна министерств тадна төлә сән көдлмшч таал тогтаҗ, тана җалв, мергҗлтиг өөдлүллһнә төрмүдт ик оньг өгх. Юңгад гихлә акушерств делгрүллһн энтн мана таңһчин иргч болҗана, - гиҗ Юрий Викторович келв.
Перинатальн Цутхлңгин ах эмч Тамара Ермошкаева эн әңг бүрдәлһнд ик тәвцән орулсн улсин ач-тус темдгләд, терүнд олн җилдән көдлҗ йовсн улсин нерд заав. 1994 җилин октябрь сард Элстин нилхд төрлһнә Герт нилхдин реанимацин әңг секгдсмн. 90-ч җилмүдт мана таңһчд нилхд хорлһн ик бәәсмн, тегәд тогтсн нәрн бәәдлиг ясрулх күслтәһәр эн әңг бүрдәгдсн болҗана. Түрүләд тенд зуг 6 орм билә. Эн әңг бүрдәлһнд болн босхмҗд анестезиолог-реаниматолог К.Джимбеева ик тәвцән орулсмн. Эндр Клара Бадмаевна эрүл-менд харлһна йилһән сән көдләч, Хальмг Таңһчин ачта эмч, өөдән мергҗлтин эмч болна. К.Джимбеева эндр чигн эн әңгиг чадмг кевәр һардҗ, таңһчин нилхдин әм аврлһнд церглҗ йовна. Энүнлә хамдан эн әңгд анестезиологуд-реаниматологуд, Хальмг Таңһчин ачта эмчнр Валентина Кекеева болн Зоя Лиджи-Горяева,өөдән мергҗлттә эмчнр Елена Чапанова, Лилия Бурлыкова болн Лидия Бадмаева ахта көдлҗ йовсмн. Таңһчин бичкдүдин больницин реанимационн әңгин заведующ, әрәсән ачта эмч Валерий Манжиков эн әңгин эмчнрлә байн дамшлтарн хувалцҗ, күнд гемтә нилхдт бачм дөң күрглһнә туст ик дөңгән күргсмн. Валерий Георгиевичин ач-тусар болн дөңгәр эн әңгин көдләчнр реанимацин халхар дамшлт хоршаҗ авсмн.
Дунд медицинск көдләчнр эмчнрин түрүн нөкднр болҗ, нилхдиг эдгәҗ авлһнд бас болм тәвцән орулна. Эн әңгд кесг медицинск сестрас байн дамшлт хоршав, кесгнь энд түрүн өдрәснь авн көдлҗәнә. Тиигәд, өөдән мергҗлттә дунд медицинск көдләчнр Э.Умнова, Н.Бакинова, Б.Шараева, И.Намтынова, И.Докурова, Л.Храпова, С.Дакинова, Е.Асанова, С.Лариева болн Д.Дубовик шүүҗ авсн эрдмдән итклтә болҗ, үнн кевәр көдлҗ йовна.
әңгин өөнлә ирлцүлҗ ах медсестра Э.Умнова, эмч-анестезиолог В.Кекеева болн әңгин заведующ К.Джимбеева Хальмг Таңһчин эрүл-менд харлһна министерствин Күндллһнә һашгар ачлгдв. Эмч З.Лиджи-Горяева, медсестрас Л.Храпова болн И.Номтынова перинатальн Цутхлңгин Күндллһнә һашгар темдглгдв. Валерий Манжиковд болн Лилия Бурлыковад Ханлтын бичгүд нерәдгдв.
Эндр реанимацин әңгд өдгә цага медицинск оборудовань бәәнә, эннь ИВЛ, рентген-аппаратмуд болн нань чигн. Реанимацин әңгин специалистнр цаг болзгаснь эрт төрҗ һарсн нилхдиг асрад эдгәнә. Тиигәд, 2014 җилд эдн 620 грамм чиңнүртә нилх күүкиг асрҗ чадв. Хөрн тавн җилин эргцд эдн кесг нилхдиг үкләс һарһҗ, җирһл белглв. Нилх болһнд эдн өөдән чинртә медицинск дөң күргҗ, дамшлтан болн мергҗлтән олзлҗ асрҗ авхар зүткҗ үүлднә. өрк-бүл болһнд эдн ицл өгч, нилхдин әм аврлһнд седклән нерәдҗ көдлнә.
Наталья ДАВАЕВА
ЗУРГТ: таңһчин эрүл-менд харлһна министр Юрий Кикенов реанимацин әңгин заведующ Клара Джимбеевад ачлвр бәрүлҗ өгчәх кем