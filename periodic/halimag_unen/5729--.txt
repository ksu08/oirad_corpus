Бииһин дөңгәр босҗ цецгәрсн
12-05-2017, 17:56 
Иим гүн учр-утхта болн сәәхн нертә фестиваль кех седвәриг "Бамб цецг" ансамблин художественн һардач, әрәсән ачта артист Валерий Эрдниев һарһв. Шидр "Калмыкия" РИА-д болсн пресс-конференцд тер ик төсвин тускар Валерий Борисович журналистнрт келҗ өгв.
Эн җил хальмгуд Сиврәс тууврин арвн һурвн җилин хөөн төрскн теегүрн хәрҗ ирсн цагас авн 60 җил болҗана. Хальмгин тууҗд ик чинртә болҗах эн өөниг темдгллһнә тускар Элст балһсна хург деер төр тәвснә тускар Валерий Борисович келв. Энүнә седвәриг депутатнр дөңнсн билә. Хөөннь эн төриг хальмг келнә төрәр болсн нег ик хургт чигн В.Эрдниев олнд соңсхҗ медүллә. Болв дөңнҗ үг келхәс биш, күн ямаран чигн керг кеҗәхш. Тегәд Валерий Борисович таңһчан эклҗ босхҗ авсн цагас авн болҗах 60 җилин өөнд нерәдҗ фестиваль кех седвәрән таңһчин сойлын болн туризмин министерствд медүлҗ, хамцу үүлдвр күцәх болв. Тиигәд цааҗла харһсн талдан келн-улсин элчнриг дуудҗ, хамцу фестиваль кех шиидвр төрсмн. Кабардино-Балкарин, Чечнян, Карачаево-Черкесин үүдәгч коллективслә күүндәд, иим фестиваль кех болсмн.
Фестиваль май сарин 16-д Назрань балһснд эклхмн. Тенд деер заагдсн республикүдин
үүдәгч коллективс цуглрҗ ирхмн. "Бииһин дөңгәр босҗ цецгәрсн" ("Возрожденные в танце") гидг фестиваль җирһлднь учрсн һаслңта күнд тоотыг дааҗ һарад, эн келн-улс зовлңдан даргдлго, хаҗһр засгин һундлыг ардан хаяд, төрскн һазртан ирҗ, эврә таңһчан босхҗ авсмн. Экономикиг, социальн болн нань чигн халхсиг шинәс босхснла зергднь сойлан әмтн босххар зүтксиг фестиваль медүлхмн. Давсн җилмүдин туршарт эврә һазр-усан ясад, өргҗүләд, өдгә цага шин өөдмд күргсн келн-әмтн келән, сойлан делгрүлҗ, экономикән батлҗ, эврә һазртан
күүкд-көвүдән өскҗ бәәнә.
Дарунь фестиваль май сарин 17-д Грозный балһснд болхмн. Май сарин 21-д фестивалиг Элст балһсн тосҗ авхмн. Фестивалин товчлгч концерт май сарин 24-д Нальчик балһснд болхмн. Дөрвн республикүдин үүдәгч коллективсин хамцу концерт цааҗла харһсн әмтн юунд чигн даргдлго, уралан зүткҗ йовхиг үзүлхмн. Фестивальд орлцх делегац болһн 30 күүнәс тогтхмн.
Фестиваль Назраньд эклҗәнә. Тенд болх хамцу концертд "Бамб цецг" ансамбль "Баһчудын би" болн "Чичрдг", хоолан шахҗ дуулдг дуучнриг авч йовхар бәәхин тускар Валерий Борисович келв. Цааҗллһна һашута җилмүдиг дааҗ һарад, келән, сойлан, тууҗан хадһлсн ах үйин улсин ачинь хәрүлх ик седклтәһәр кегдҗәх фестивалиг намрар Москвад кех шиидвр бәәхин тускар чигн пресс-конференцд келгдв.
"Бамб цецг" ансамблин 80 җилә өөн намрар октябрь сард темдглгдх, тооцана ик концерт Москвад чигн болхин тускар журналистнрт зәңглв. Ода "Бамб цецг" ансамбль Ростовск областин селәдәр концертмүд үзүлҗәнә. Майин 14-д Москвад концерт үзүлхәр бәәхин тускар Валерий Эрдниев келв. Төрскн келән, сойлан әрүнәр хадһлҗ, хөөтк үйнртән үлдәх өөдән даавртаһар ансамблин коллектив үүлдҗәнә, гиҗ Валерий Борисович иткүлв.

Галина ХЕЙЧИЕВА