Бүүрчин Пөлҗәд нерәдгдсн асхн
10-01-2018, 09:48 
Бүүрчин Пөлҗә 1922 җилд Баһ Чонса һазрт угатя күүнә өрк-бүлд төрсмн. Тендән долан класс төгсәһәд, күч-көлснә хаалһан эклсмн. Колхозин мал хәрүләд, урһц хуралһнд орлцад, малд хот белдәд, тосхачар чигн көдлҗ йовла.
Дән эклхлә,1941 җилин июль сарин 13-д Пөлҗә цергт мордад, Тихоокеанск флотын 1006-ч тойгта әңгд тусад, радистнрин курсмудт сурла. Курсмудын хөөн 1941 җилин чилгчәс авн 1942 җил күртл Татарский хол усна Лысая гидг довңд цергллә. Тенд мана радистнр Японя Квантунск әәрмин цергүд яһҗахинь хәләһәд, Москваһур зәңглдг бәәсмн, яһад гихлә тер цагт СССР Япония орн-нутгудын хоорнд дәәнә бәәдл тогтсн билә. Тенд Бүүрчин Пөлҗә бүкл җилин туршарт церглҗ йовсмн. Хөөннь 1942 җилин декабрь сард Пөлҗән дәәнә әңгиг Челябинск балһсн тал йовулсмн. Тенд онц лыжн бригад тогтагдҗала. Терүнә ханьд Бүүрчин Пөлҗә Калининск областиг немшнрәс сулдхлһнд орлцла. Тендәс онц бригад лыжар 750 дууна һазриг давад, Ленинградск областин Старая Русса станцд күрәд, балһсыг бүслврт авсн фашистнрлә дәәлдсмн.
1943 җилин эклцәр Пөлҗә Дорджиевич пехотн дивизин аһарин-десантн әңгд орад, аврлт уга кесг дәәлдәнд орлцсмн. Курск дуһуд болсн ноолданд эн хамгин сән талас бийән үзүләд, баатр йовдл һарһсмн. Нег дәкҗ болсн аврлт уга бәрлдәнә йовудт сумн зогсл угаһар нисчәхлә, Бүүрчин Пөлҗә шавта 19 салдсиг әәмшгтә бәәдләс һарһсмн. Залу-зөрмг йовдлын төлә хальмг салдс "За отвагу!" медаляр ачлгдсмн.
Дарунь чигн баахн хальмг көвүн фашистнрлә баатр кевәр ноолдад ончрсн билә. Эврәннь дәәнә әңгин ханьд эн әрәсән болн Украина областьмудыг немшнрәс сулдхлһнд шунмһаһар орлцла. Энүнә төлә хойрдгч девсңгин дәәнә орденәр ачлгдла.
һундл төрхд, 1944 җилин январь сарла хальмг салдсмуд фронтас буулһгдад, Пермск областьд бәәсн Широковск ГЭС тосхлһнд күчәр туугдла. Тедн дунд Бүүрчин Пөлҗә.
1945 җилин дундурар Широклагас һарад, эврәннь элгн-садан Тюменск областьд олҗ авсмн. Тууврт Пөлҗә Дорджиевич дәәнә ветеран болв чигн сар болһн комендатурт одад һаран тәвдг билә. Сиврт эн заһсна заводт эгл көдмшчәр үүлдлә.
1957 җилд эн өрк-бүлтәһән төрскнүрн нүүҗ ирлә. Тиигхд Аршан Булг ("Западный" совхоз) Целинн района цутхлң бәәсмн.Тегәд Пөлҗә Дорджиевич района сойлын әңгин һардачар көдлҗ йовла. Келхд, 1959 җилд мана таңһчд хальмг улс эврә сән дурар әрәсән ханьд орсна 300-ч җилин өөн өргәр темдглгдлә. Дааврта эн көдлмшт Бүүрчән Пөлҗә орлцад, хальмгин делегацин ханьд Москвад одад, ВДНХ-д сойлын халхар билг-эрдмән үзүллә. Спортын халхар чигн болсн керг-үүлдврт орлцад, мөрәр довтлҗ йовад, шашкар мод чавчад, эв-дован һарһла.
Бүүрчин Пөлҗә наснаннь туршт олн зүсн көдлмш кеҗ йовла: Аршан Булг поселкдан прорабар, сойлын Герин директорар, профсоюзн организацин ахлачар көдлсмн. Альд эс үүлдв чигн күцәмҗтәһәр көдләд, олна җирһлин гүргүд йовсмн.
Энүнә тускар Бүүрчин Пөльҗән санлд нерәдгдсн асхнд ирсн улс бүләнәр тодлв. Келхд, Пөлҗә Дорджиевичин седвәрәр "Западный" селән дәкнәс Аршан Булг гидг урдк нерән авсн билә.
Бүүрчин Пөлҗә сәәхн хальмг келтә күн билә. Хальмг амн урн үгин зөөр гүүнәр меддг бәәсмн. Билгтәһәр шүлгүд бичдг билә. 1997 җилд эн "Цевр җирһлин төлә" гидг нертә шүлгүдин хураңһу барас һарһла. Тер асхн бәәрн школын сурһульчнр ветерана шүлгүд бахмҗтаһар умшад, цуглрсн улст йоста байр үүдәсмн.

БЕМБИН Очр