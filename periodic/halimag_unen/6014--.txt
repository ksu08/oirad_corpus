Моңһл орн-нутг орхмн
19-06-2017, 18:05 
Одахн Элстд РИА-н талвңд "Өвкнрин һазр" гидг нарт-делкән экспедицин төрәр брифинг болв. "Нойн" гидг олна организацин гешүн Арт\xb8м Киришов болн "Заан. Он-лайн" Интернет-канал бүрдәһәч Максим Цеденов журналистнрт эврә үүлдврин тускар келҗ өгв.
Июнь сарин 26-д эдн эврә дурар Моңһл орн-нутгур һарч йовҗана. Гиигн машиһәр йовҗах улс түрүләд Бурятьд күрәд, тенд долан хонгтан бәәх. Дәкәд хөөннь Моңһл орхмн. Эн йовлһна һол күслнь - энтн моңһл келтнрин бәәдл-җирһл, сойл шинҗләд, кезәңк авг-бәрциг, заңшалмудыг медҗ авлһн. Арт\xb8м Киришовин келсәр, теднә өвәрц һара эрдм һол оньгт авгдхмн. Келхд, ноосар ишкә келһн, моднд сиилвүр һарһлһн болн нань чигн тоот энүг соньмсулҗана. Максим Цеденов болхла олн зүсн халхар нер һарсн моңһл келтнрин тускар видеоматериалмуд белдх саната. Төрскнч седклтә баһчуд хальмг кел, сойл делгрүллһнд эврә нилчән күргхәр седҗәнә.
- Җил хооран нег күн ишкә келһнә эрдм Моңһлд дасх санан-седклән нанд медүллә. Тиигхләнь би энүнә тускар таньл-үзлдән келләв. Тер күн тенд дурта эрдмәр сән белдвр авла. Тегәд нанд хальмгуд Моңһлд одад, олн зүсн эрдмәр сән медрл, дамшлт авлһна туск седвәр үүдлә. Бидн тиигәрән эврә мөңгәр йовҗанавидн. Таңһчин сойлын болн туризмин министр Хоңһр Эльбиков мадниг Моңһлд дөңнлһнә туск шишлң цаас бичҗ өгв. Бидн ханлтта бәәнәвидн. Таңһчин арһлачнр мадниг дахад йовх саната. Эдн тенд эврә көдлмшин халхар дамшлт авхар седҗәнә. Дарук җилд экспедицд одх улсин то өсәд чигн бәәх. Багшнр, сойлын көдләчнр болн нань чигн улс тиигәрән одх гиҗ сангдна, - гиҗ А.Киришов ухан-тоолврарн хувалцв.
Максим Цеденов моңһл келтнрлә харһад күүндәд, эднә Интернет-канал хәләдг улсин то икдүлх сана зүүҗәнә. Эн канал моңһл келтнрин билг-эрдминь олнд медүлх күслтә. Дуучнриг, келмрчнриг, келн-улсин бөк бәрлдәнд орлцдг улсиг болн нань чигн билгтә әмтиг каналар үзүлхмн. Моңһл орҗ йовх цагтан эдн видеорепортаж кехмн. Дәкәд дарунь эдн эн нарт-делкән экспедицин туск тодрха тооца кехмн. Терүг "Хамдан-24" гидг телеканалар олнд үзүлхәр седҗәнә. Эн седвәртә баһчуд "Калмыкия" гидг РИА-н һардачнрт ик ханлтан өргҗәнә, эднә үүлдврт ик күцәмҗс дурдҗана.

БОСХМҖИН Валентина