Ветеранмудын шунлт үлгүр болна
21-04-2017, 17:49 
Апрелин 19-д Элстд, правительствин Герт дәәнә болн күч-көлснә ветеранмудын Хальмг олна организацин пленум болв. Энүнә 30 җилин өөнд эн нерәдгдв. Сүүриг эн бүрдәцин таңһчин советин ахлач Владимир Овечкин секв. Ончта өөнлә пленумд орлцачнриг Алексей Орловин нерн деерәс таңһчин Толһачин администрацин һардач Артур Дорджиев йөрәһәд, ач иктә ветеранмудт улм өөдән күцәмҗ, шунлт болн бат эрүл-менд дурдв.
Дәкәд олна организацин тууҗд болн өдгә цагин шунлтта үүлдврт нерәдсн илдклиг Владимир Овечкин умшв. Эндр өдр цуг райодт болн Элстд эклц организацс үүлдҗәнә, эдн района болн таңһчин олна җирһлд шунмһаһар орлцҗ кесг керг күцәлһнд дөң болна. үлгүрнь, эднә седвәртә үүлдврин ашт Элстд 4 болн райодар неҗәд государственн аптек секгдв. Эдн кимд үнәр медәтнрт эм хулдна, аштнь талдан коммерческ аптекүд эднә үлгүрәр үнән кимдрүлҗ наста әмтиг дигтә-даратаһар теткх гиҗ нәәлҗ болҗана гиҗ таңһчин советин ахлач темдглв.
Эн ончта керг күцәлһнд ик дөңгән таңһчин Толһач Алексей Орлов күргв. Болв медәтнрин җирһл эндр өдр чигн амр биш. Эднә медицинск тетклһиг ясрулх кергтә. Психологическ дөң өглһнә шишлң хора бүрдәсн болхла туста болх бәәсмн гиҗ района болн Элстин ветеранмуд селвгән келнә, тегәд эн кергт оньган өгх кергтә.
Эндр өдр мана таңһчд 781 дәәнд орлцач болн теднә белвсн гергд бәәнә, эдн цугтан гилтә патьрар теткгдсн бәәнә, тегәд эн төр дигтә-даратаһар күцәгдҗәнә гиҗ келҗ болҗана. Дәәнә ветеранмуд баһчудт төрскнч сурһмҗ өглһнә керг-үүлдврт орлцҗана. Болв эндр өдр эдн зөвәр наста улс, тер учрар эднд олна көдлмшт орлцхд амр биш болна. Тегәд интернациональн кергән күцәсн, дәәч үүлдврт орлцачнр эн кергиг цааранднь күцәҗәнә, эднә тоог бас икдүлх кергтә.
Мана хуучн авъясиг, шагшавдын сурһмҗиг баһчуд мартх зөв уга, теднд кергтә тоотыг мана ветеранск организацин активистнр, ут-турштан миңһ һар күн цәәлһҗ олна тоомсрта кергиг
күцәҗәнә, тер үүлдврт талдан чигн улсиг орлцулх кергтә. Ветеранмуд тер мет Улсин фронтын, суңһврин штабмудын, нань чигн олна организацсин үүлдврт шунмһаһар орлцна.
Райодын болн Элст балһсна һардачнр ветеранмудын кергүдт оньган өгч дөң болна, тер учрар бидн ик ханлтан өргҗәнәвидн, гиҗ докладчик темдглв. Ветеранск олна организац таңһчин болн райодын кергүдт орлцҗ, кесг төр хаһллһнд дөң болҗ обществин итклтә чидл болҗ үүлдҗәнә, йосна органмудла дигтә-даратаһар нөкцлтҗәнә.
Дәкәд таңһчин Улсин Хуралын (Парламентин) Ахлач Анатолий Козачко үг авад, ветеранмудыг өөнләнь әрүн седкләсн йөрәв. Эн сүүрт шунлтта, тоомсрта ветеранмуд орлцҗана, кесгнь урднь йосна органмудт көдлҗәсмн, тегәд тана дамшлт, гүн медрл кесг кергиг дигтә-даратаһар күцәх арһ өгнә гиҗ эн келв. Дәәнә бичкдүдт дем өглһнә төрәр бидн Ростов-на-Дону балһс орҗанавидн, эн төриг РФ-н Президент В.Путин дөңнҗәнә. Ветеранмудын тәвсн төриг таңһчин йосна органмуд арднь орҗ күцәхәр зүткнә. Патриотическ сурһмҗин төр ода ик чинр зүүнә. Орн-нутгин Президентин зәрлгәр ода юнармейцнрин отрядмуд бүрдәгдҗәнә, тер тоод мана таңһчд эдн экләд үүлдҗәнә, эн җисән сурһульчнр болн баһчуд дунд сурһмҗин көдлмш ясруллһнд ик нилчән күргхнь лавта гиҗ Анатолий Васильевич ашлҗ келв. Дәкәд парламентин Ахлач баг ветеранмудт Улсин Хуралын
Күндллһнә һашгудыг бәрүлҗ өгв.
Цааранднь Приютна района ветеранмудын советин ахлач Иван Шапошников күцәсн
үүлдврин тускар келәд, эднә һазрт хәәврин отрядын седвәрәр Төрскән харсгч Алдр дәәнд әмнәсн хаһцсн дәәчнрин санлынь тевчҗ бумб тосхгдв. Советск Союзин Герой Николай Воробьевин күрл мөңгнә бюст төрскн селәнднь босхгдв, Алдр Диилврт нерәдҗ районд велосипедистнрин болн автомобилистнрин йовлһн болна. Төрскнч сурһмҗин болн нань чигн халхар Ставропольск крайин Апанасенковск района Дивное селәнлә эдн өргәр нөкцлтҗәнә.
Дәкәд ветеранмудыг социальн делгрлтин, күч-көлснә болн көдлмшәр тетклһнә министрин дарук Евгения Гордеева, эрүл-менд харлһна министрин дарук Галина Динкиева, Элст балһсна депутатнрин Хургин ахлач, хотл балһсна толһач Вячеслав Намруев йөрәҗ, күцәмҗ дурдв. Сүүрт һоллгч федеральн инспектор Александр Беляев орлцв.

ТүРВәН һуна