Төрскнч сурһмҗин төрмүдт һол оньган өгхмн
12-12-2017, 09:58 
Этносойлын сурһуль-эрдмиг делгрүллһнд орн-нутгт ик оньган өгчәнә. Тегәд шин гимназин ул деер регионмуд хоорндк селвлцән эн төрәр болхмн, "Просвещение" издательствин элчнр энүнд орлцҗ тоолврарн хувалцх. Төрскн келән бичкдүд цугтан дасх зөвтә. Ода школмудыг шин оборудованяр болн нань чигн тоотар тетклһнд һол оньг өггдҗәнә, тегәд цуг регионмудар учколлектормуд бүрдәгдх, урднь тиим юмн бас бәәсмн, эдн школмудын лабораторьмудыг кергтә тоотар теткх.
Талдан чигн нәрн төрмүдт оньг өггдх. үлгүрнь, мана таңһчд һунта бичкдүд ясльд орхш, 4 миңһн күн чеерүдт зогсҗана. Эн төр күцәлһнд таңһчин правительств һол оньган өгчәнә. Селәнә школмудын спортзалмуд яслһнд иргч җилд 26 сай арслң һарһгдх. Спортклубмудт ода 300 миңһн арслң йилһҗ өггднә. Саадгар халһн мана таңһчд делгрлт авчана. Тегәд немр сурһуль-эрдмин организацсиг делгрүллһн бас мана һол оньгт бәәнә гиҗ министр заав.
Школмудын эзн сольгдх, урднь эдн муниципальн органмудын медлд бәәсн болхла, иргч җиләс авн 32 региона школмуд региональн кемҗәнд орхмн, мана таңһчд тиим сольвр 2019 җиләс авн күцәгдх, тиим кевәр сурһуль-эрдмиг делгрүллһн улм сән йовудта болх гиҗ министр темдглв.
Школмудт эк-экцкнр партмуд хулдҗ авна гиһәд ик шууга татла. Болв ода эк-эцкнр тиим үүлдвриг зуг цаһан седклин залмҗар күцәх зөвтә. Тиигчкәд тадн дигтә 200 арслң өгх зөвтәт гиҗ келҗ болшго, күн болһн чадсарн мөңгән өгх зөвтә, кемр дигтә то заасн болхла тернь күчәр мөңг авлһн болҗ хәләгдх. Эк-эцкин өгсн мөңгиг ямаран кергт һарһсна тускар школын администрац тооцаһан өгх зөвтә.
Ода орн-нутгар Евразийск лингвистическ олимпиад болҗана, терүнд цуг сурһульчнр орлцҗ чадҗана. Англь, немш, франц келәр тестмүд өгх кергтә. Сән аштаһар олимпиадт орлцхла теднә ашнь институтд эс гиҗ университетд орлһна кемд тоод авгдх. Удл уга ЕГЭ-д белдлһнә төрәр эк-эцкнрлә хургуд болхмн.
Шин школмуд тосхлһна тускар келхлә 2018-2019-ч җилмүдт Городовиковск балһснд кадетск корпусин шин гер тосхгдх зөвтә, дәкәд 2019-2020-ч җилмүдт Троицкд шин школ эдлврт орулгдх, федеральн бюджетәс немр мөңг һарһҗ өгхлә талдан чигн школмуд тосхгдх, ода болхла зуг тер хойр шин объектин тускар келҗ болхмн гиҗ министр товчлв.

ТүРВәН һуна