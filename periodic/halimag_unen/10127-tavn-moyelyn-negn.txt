ТАВН МОңһЛЫН НЕГН
25-12-2019, 10:36 | Таңһчин зәңгс » Күн болн җирһл
Хальмг улсин урн үгин эклц холын-холас эклнә. Кедү зууһад җилмүд давад бәәсн бийнь урн үгин шинрлт улм икдәд, өсәд йовхинь бидн, өдгә цага улс, үзҗ медҗ бәәнәвидн.
Тиим соньн юмн ХХ зун җилин чилгчәр учрв. Китдин Шинҗәнә Эрин Хәврһ нутгин Тәвлхт моңһл сумнд төрсн Осорин Утнасун әрәсән нутгт бәәх Хальмг Таңһчд 1993 жилд нүүҗ ирв. Утнасун Шинҗәнә багшин ик сурһулин келн-утх зокъялын мергҗл төгсәһәд авсн эрдмәрн көдлсн билә. Баахн цагтан түрүн литературар соньмсад, шүлгүд бичдг болв. Энүнә үүдәврмүд Шинҗәнә «өрин цолмн» гидг седкүлд, «Шинҗәнә өдрин соньн» гидг газетд барлгдҗав. Тер шүлгүднь хөөннь зәрм дегтрмүдтнь орв.
Хальмг Таңһчд бүүрлхләрн Осорин Утнасун хальмг бичәчнрин дегтрмүдәр соньмсад, хальмгудын заң-авъясмудла таньлдад, олн үүрмүдтә - таньлта болад, «Шинрлт» бичәчнрин Ниицәнәс әрәсән бичәчнрин зергләнд орулҗ авгдв. Тер цагт Утнасуна дөрвн дегтр хальмг болн орс келәр барас һарв. Зергләд бичсн шүлгүднь, статьяснь «Хальмг үнн» газетд, «Теегин герл» журналд, олн хураңһуст барлгдҗав.
Түрүн барлгдсн дегтрин нернь «Дееҗ». Эн дегтрт шүлгч ээҗ-аавиннь уул һазрт бууһад, санҗ-ухалҗ йовсн седклән медүләд, заляр ассн халун үгәрн мендән күргәд дееҗән өргв. Тернь йир йорта юмн болв. Яһад гихлә цагин дольганд тусад, Иҗл һолын бахлурас бүүрлсн идгтә-уста теегәсн хальмгуд көндрәд һархларн, келҗ болшго зовлң, түрү-зүдү бәәдлд тусв. Тиим бәәдл кезәд чигн мартгдшго, мана тууҗ тер цага герчнь болад үлдх. өдгә цагт олн үйин хальмг бичәчнр хальмг келн-улсин җирһләс соньн халхсинь тодлад бичәд бәәцхәнә. Теднә негнь Осорин Утнасун.
Энүнә дегтрмүдин нерәдлһәр ямаран төрмүд шүлгүдтән үзүлҗәхинь медж болхмн: «Күүкн хәәр», «үвлин цецг» (Зимний цветок) болн нань чигн. Шүлг болһнь эврә кев-янзта, хурц келтә, җөөлн седклтә, умшхд соньн ухата. Теднинь умшхларн умшач болһн дегтриг һартан авн медәд, таасад бәәхнь маһд уга.
Шүлгүдин дегтрмүдәс талдан номин халхар кесг җил көдләд, литературин туск статьяс, эссе болн иньгллтин төрәр, төрскн һазрин тускар, эк-эцкин, баһчудын төрмүдәр бичсн олн үүдәврмүд барлҗ һарһв: «Нутгтаһан би хамт», «Экин хәәр», «Бумбин орн» болн талдан чигн. Теднь Китдин орн-нутгт журналмудт, газетмүдт һарчав. Эннь «өрин цолмн», «Шилин һол», «Шинҗәнә Ховг сәәрин урн зокъялын седкүл», «Делкән утх зокъял» болн талдан журналмудт барлгдв. 30 даву номин шинҗллтин төрәр көдлмш олн җилдән кеҗ йовв, олн келн-улсин нарт-делкән эрдм шинҗллһнә конференцст орад, кеҗәх көдлмшиннь тускар тодрхаһар соңсхвр кеҗәв.
Билгтә шүлгчин бичсн зәрм шүлгүднь дуунд хүврәд, олн көгҗмчнр айс орулад, өдгә цагт олн орн-нутгар дуулгдж йовна. «Мөңк дурн», «Иньгм сангдна», «Эрин хаврһ», «Мини Элст» гидг дуд олн әмтнд таасгдна, дурлҗ дуулна.
Утнасун кезә чигн шин хәәврт йовна, нег келн-улсиннь хәләцтә, чик седклтә бәәдлән медүлҗ, цецн ухаһан кеҗәх көдлмштән ивтрәж, буурл теегиннь сәәнинь хадһлҗ, өргҗүләд батраҗ йовна гиҗ келҗ болхмн. Цаарандан чигн цаг һатлад җирһхләрн, Утнасуна хаалһнь цевр-цер, цаһан болтха гиҗ авчах насинь йөрәһәд, шилтсн кергнь күцәмҗтә болтха гиҗәнәвидн!
ШУГРАН Вера,
хальмг олн-әмтнә шүлгч