Дулаһар тетклһнә төрәр селвлцв
24-09-2014, 14:55 | Таңһчин зәңгс
Давсн долан хонгин чилгчәр Сочи балһснд РФ-н энергетикин министр Александр Новакин һардврт болсн селвлцәнд ЮФО-н медлд ордг регионмудын электрокүчнә субъектмүд 2014-2015 җилин намрин-үвлин кемд белдлһнә төр хәләгдв. Терүнд Хальмг Таңһчин правительствин Ахлач Игорь Зотов орлцад, таңһчд олзлсн электрокүчнә мөңгиг өглһнә төр хаһлгдҗана гив.
Селвлцәнә чилгчәр А.Новак ЮФО-н энергетикин субъектмүдин һардврин өмн эрк биш хаһлх төрмүд тәвв: эннь батлгдсн нормативслә ирлцәтәһәр түләнә көрңгиг батлһн, ясврин көдлмш күцәлһн, электрокүчнә организацс намрин-үвлин кемд белн болхиг бүртклһн болн электрокүчнә мөңгнә өриг даңцалһн. "Цуг эн керг-үүлдврмүд государственн йосна органмудын болн энергокүчнә субъектмүдин хамцу үүлдврин төлә батлгдҗана",- гиҗ А.Новак темдглв.
Тер мет И.Зотов РФ-н правительствин Ахлач Д.Медведевин һардврт регионмудын инвестиционн бәәдлин болн РФ-н правительствин Ахлачин дарук Д.Козакин һардврт аварийн гер-бүүрәс әмтиг нүүлһлһнә төрмүдәр болсн селвлцәнмүдт орлцв.