Бэби-боксмуд кергтә аль уга?
28-04-2017, 17:12 
Апрель сарин 26-д әрәсән Орн-нутгин
Хүүвин депутат Марина Мукабенова "Единая Россия" партиг дөңндг улсин региональн советин гешүдлә харһҗ, теднә клубин сүүрт орлцв. Баһ наста күүкд улс зәрмдән төрлһнә герт эрлһ бичәд, нилхән үлдәнә. Европин болн Америкин балһсдт, зәрм экнр керг уга болсн нилхдән бэби-бокст, чонҗсин, хурлмудын үүднә өөр үлдәчкәд йовҗ одна.
Ода әрәсән зәрм регионмудт, хамгин түрүнд Москва болн Санкт-Петербург балһсдт тиим бэби-боксмуд углҗ тәвәд, экнь хайсн нилхдин әминь аврна. Түрүләд эн төрәр әрәсән Орн-нутгин Хүүвин депутат Марина Мукабенова келв.
- Өдгә цагт нилхдән хайдг олн йовдл учрна, хамгин түрүнд ик балһснд көдлхәр, сурхар ирсн баһчуд тиим му йовдл һарһна. үлгүрнь, нег нилхиг хог-бог хайдг һазрт олҗ авч. Зуг әминь аврч чадсн уга. Тегәд ик балһсдт болн зәрм регионмудт көкүлән (нилхән) хәләхәр седдго әмтнә төлә тиим бэби-боксмуд секҗ. Бэби-боксмудын туск шишлң закан кергтә гиҗ тер организацсин элчнр депутатнриг сурна, яһад гихлә эдн зөв угаһар үүлднә, тегәд эдниг дарунь хааҗ чигн болҗана.
Тегәд эн туст һурвн хәләц бәәнә. Негнь - бэби-боксмуд кергтә гисн. Тиим боксмуд төрүц керг уга гиҗ наадкснь тоолна, яһад гихлә эн керг амр биш, тиигчкәд зөвәр үнтә. һурвдгч тоолврар, ода үүлдҗәх заканд шишлң сольвр орулҗ тер бэби-боксмудыг олзлхмн гиҗ заагдҗана. Би эврән болхла тиим бэби-боксмуд кергтә гиҗ санҗанав. Тиим кевәр ода үүлдҗәх организацст шин зака батлҗ дөң болх кергтә.
Регион болһн тоолвран медүлх зөвтә, болв эн туст адһад керг уга, түрүләд цуг тоотыг оньгтан авх кергтә. Тиим шин закана төсвин тускар ода күүндвр кегдҗәнә, гиҗ Марина Мукабенова тоолвран келв.
Дәкәд эрүл-менд харлһна министрин дарук Галина Динкиева үг авв. Энүнә хәләцәр мана таңһчд тиим боксмуд керг уга. Элстин төрлһнә герт психологуд көдлнә, эдн нилхән үлдәх саната күүкд улсла күүндцхәнә, аштнь тедн көкүлән хайхш, төрүц арһ уга болхла эрлһ бичәд нилхән төрлһнә герт үлдәнә. Тиигчкәд энд күнд бәәдлд туссн күүкд улст дөң боллһна цутхлң бүрдәгдсн бәәнә, тегәд бэби-боксин ормд тер цутхлңгиг цааранднь делгрүлх кергтә гиҗ министрин дарук темдглв.
Күүндврт тер мет Таңһчин Улсин Хуралын (Парламентин) депутат, "Единая Россия" партин фракцин гешүн Очир Халгаев, эрүл-менд харлһна министрин дарук Хонгр Мутьянов, "әрәсәд нилх болһн кергтә" гисн партийн төсвин региональн зүүцүләч, таңһчд нилхдин зөв харсдг
күцц зөвтә элч Ольга Умгаева, "Единая Россия" партиг дөңндг улсин таңһчин зүүцүлгч советин гешүд, партин күцәгч комитетин көдләчнр орлцв.
Эдн бас тоолвран медүлҗ, мана таңһчд тиим боксмуд керг уга, болв талдан регионмудт, ик балһсдт кергтә болҗахла тиим закаг батлҗ авхмн гисн тоолвран келцхәв. Сүүриг партиг
дөңндг улсин региональн зүүцүлгч советин ахлачин дарук Санал Хантыев һардв. Эн керг-
үүлдврин йовудт медүлсн олн тоолврар резолюц батлгдв, энүг цутхлң органмудт йовулх.

ТүРВәН һуна