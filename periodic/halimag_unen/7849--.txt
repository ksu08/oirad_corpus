Номин шинҗллт өргҗәд бәәх
17-04-2018, 09:26 
Докторин диссертац харсхар бәәх номтд 200, номин кандидат болхар бәәх көдләчд 100 миңһн арслң эн грантар өггдх. Эн мөңгәр командировкд одад, статьяһан барлад, талдан чигн кергтә тоотыг күцәҗ болҗана. Тегәд эн грант диссертац харслһна төлә сән таал тогтаҗана.
- Би 2015 җил күртл Мордовийд көдлҗәләв, 9 миңһн толһа бод мал асрҗасн агрофирм толһалҗ йовлав, Хальмг Таңһчин номтнрла тиигхд түрүн болҗ таньлдлав, эндәс бидн тохма бод мал Мордовий тал йовулҗалавидн. Тиигҗ мини номин көдлмшин һол төрнь йилһгдв, терүг би малын анатомийин халхар белдҗәләв, номин кандидатын диссертац харслав. Докторин диссертац белдлһнә йовудт бидн малын садв гем болн бруцеллез эдгәдг эм үүдәләвидн, хүүрә талхна бәәдлтә. Кергтә сөрлһ кеснәннь хөөн күүнә чигн әәмшгтә олн гем тер эмәр эдгәҗ болхмн гиҗ тоолҗанав, - гиҗ Хальмг ГУ-н доцент, номин кандидат Петр Кулясов келв.
Докторин диссертацнь 80 процентд белн, тегәд энүг 2019 җил харсхар зуралҗана. Энүнә номин һардачнь профессор Анатолий Арилов, эдн хамдан шинҗллтин ик көдлмш күцәсн бәәнә. Тиим кевәр диссертацд цугнь гилтә белн, тегәд билгтә номт Петр Кулясовд күцәмҗ дурдый.
Талдан чигн номтнрин диссертацнь ик зуудан белн, эдн 2018 җилин чилгчәр эс гиҗ 2019 җил терүг харсхар зуралҗана. Келнә, тууҗин, психологийин, эсвин болн кесг нань чигн төрәр номтнр мергҗлтән өөдлүлхәр белдҗәнә.
- Номиг, ах сурһулиг делгрүллһнә тускар келхлә, хамгин түрүнд һол оньган университетмүдт өгнә. Тер делгрлтин һол улнь - гүн медрлтә номтнр, номин кандидатнр болн доктормуд, тегәд кадрмуд белдлһнд бидн оньган өгх зөвтәвидн. Тер мет түшгч университет болсн деерән бидн номиг цуг халхар делгрүлҗ, талдан университетмүдлә дөрлдх зөвтәвидн, зуг сән кадрмуд белдлһнә таалд мана вузин күчнь өсәд бәәх,- гиҗ Хальмг ГУ-н ректор Бадм Салаев келв.
ТүРВәН һуна