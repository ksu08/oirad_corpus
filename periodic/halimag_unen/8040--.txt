Олнд үлгүр болҗ йовсмн
15-05-2018, 10:19 
Дәәнә өмн бичкн Галя школд сурчала, доладгч классан чиләснә хөөн Əәдрхнә багшнрин техникумд сурла. Бичкнәсн авн юм медхәр, сурһулян сәәнәр сурхар седдг билгтә күүкн бәәсмн. Тиигҗ энүг эк-эцкнь өсксмн, тер цагт чигн цугтан медрл авхар, сурһульта болхар зүткҗәсмн.
Галина Хулхачиевна 1921 җилин март сарин 5-д Хальмг АССР-ин Каспийск района Улан Хол селәнд төрсмн. Эцк-экдән дөң болад, герән ахулад, бичг-тамһ меддго улст "Җаңһрин" бөлгүд, хальмг тууль умшад өвкнрин авъясиг цәәлһҗәсмн. Дәкәд дән ирв, ахнр-дүүнрнь, таньл-үзлнь, элгн-саднь фронтд Төрскән фашистнрәс харсхар одв, күчтә аврлт уга дәәлдәнд орлцҗанавидн гиҗ бичг бичдг билә.
Тер бичгүдиг үгтә-күүртә, шунлтта комсомолк Галя умшад, хәрүһинь бичәд фронтур йовулдмн. Тиигәд олн кергиг дарунь күцәһәд, селәндән болн райондан нерән туурулад йовдмн. Аштнь баһчуд Галина Хулхачиевнаг Улан Хоолын комсомолын улускомин негдгч сегләтрт суңһсмн. Тер цагла Улан-Хоолын цуг әмтн - күүкд улс, арвтнр, медәтнр Кизляр-Əәдрхн төмр хаалһ тосхҗасмн. Тер кергт Галина бас шунлттаһар орлцҗ баһчудт үлгүр болҗасмн. Тиигәд эдн ахр цагин болзгт стратегическ чинртә объект тосхад, Сталинградын харсачнрт дөң болсмн. Кизляр-Əәдрхн хаалһар танкудын болн самолетмудын төлә бензин, дәәчнрин төлә зер-зев, хот-хол болн нань чигн тоот зөөҗәсмн.
Энд цуг Хальмг Таңһчас әмтн көдлҗәсмн, болв эднә күч-көлсинь зөвтәһәр күн темдглсн уга. Зуг цөөкн җил хооран Элстин "Октябрь" кинотеатрин өөр күрзәр һазр малтад, Кизляр-Əәдрхн төмр хаалһин ул тәвҗәсн авртнрин болн күүкд улсин, медәтнрин баатр йовдлынь зөвтәһәр үнлҗ бумб тәвсмн, фронтын төлә хаалһ тосхсн медәтнр ода пенсьтән 500 арслң немр мөңг авчана.
Тиигҗ Улан Хоолын улусин әмтн чидлән әрвллго күнд-күчр таалд, немш авиацин бомбдлһнд цергә ик чинртә хаалһ тосхсна хөөн эдниг киитн Сиврүр күчәр нүүлһсмн. Дәкәд Галина элгн-садтаһан, цуг хальмг улс мет, зовлң эдлсмн. Зуг диилвр ирснә хөөн эднә җирһл невчк гиигрв. Галина Хулхачиевнан җирһлд нам байрта йовдл учрв, 1945 җилин июнь сард эднә селәнд фронтас таньл-үзл сәәхн хальмг көвүн Тавин Лиджиев ирсмн, тиигҗ эдн Галинала үүрлҗәһәд өрк-бүлән өндәлһх седкл зүүһәд, тер цага бичкн хүрмән кев.
Өрк-бүлтә улс җирһлин таалан невчк ясрулх арһ хәәнә. Тегәд Тавин Джанаевич Галина авальтаһан Киргизь тал нүүҗ һарв. Тенд Галина тооч болад, шин коллективд тоомср эзләд көдлв. Хальмг Таңһчиг хәрү босхсна хөөн Лиджиевихнә өрк-бүл Яшкульд нүүҗ ирәд, тендән эндр өдр күртл бәәнә. Ачта амрлһнд һархин өмн Галина Хулхачиевна района ветеринарн станцд бухгалтер болҗ көдлсмн.
Долан үрнь цугтан өсәд босв, эк-эцкин үлгүрәр җирһлин хаалһан олҗ авад, өрк-бүлтә, ачнр-зеенртә болад, амрад җирһәд бәәнә. Нег көвүнь федеральн зарһч болв. Күүкнь Тамара Тавиновна Цатхланова - экономическ номин доктор, Хальмг ГУ-н профессор, Берлинә болн Прагин университетмүдт стажировкд одсмн, одахн туризмиг делгрүллһнә халхар Киприн университетлә бооца батлсмн. Номин школын һардач болсн деерән экономикин төлә кадрмуд белдлһнд ик нилчән күргҗәнә, түүнә сурһульчнрин тоод номин кандидатнр болн доктормуд йовна.
Ода Тамара Тавиновнан һардҗах номин школын элчнр Москван, Санкт-Петербургин, әрәсән регионмудын болн Казахстана вузмудла нөкцлтән делгрүлҗәнә. Күүкән дөңнҗ Галина Хулхачиевна оньдин көдлмшәрнь соньмсна, ачнр-җичнрин тускар күүнднә. Теднә тонь баһ биш. Ода Галина Хулхачиевна йоста хальмг ээҗ болҗ 14 ач-зееһән, 10 җич-зеенчән таалҗ, теднд белгән белднә, тедн чигн зу күрч йовх ээҗән цань угаһар күндлнә.
Ээҗин һарсн өдрлә эдн цугтан Яшкульд, у-өргн герт цуглрҗ, шууглдад, нирглдәд нәр-наадан кенә. Түүнәс ик байр ээҗднь уга. Олн җилдән арһ-чидлән әрвллго көдлсн төләдән Галина Хулхачиевна Лиджиева кесг медаляр ачлгдла. Ода чигн байрта-бахта бәәҗ, кезәңкән келҗ, җичнрән таалҗ Галина Хулхачиевна ик өрк-бүлин һол түшг болҗ элгн-садндан нүдн-амн болна. Сәәхн наснлань йөрәҗ бидн бас Галина Хулхачиевнад бат эрүл-менд эдлҗ маңна тиньгр бәәтн гиҗ дурдҗанавидн.
ТүРВәН һуна