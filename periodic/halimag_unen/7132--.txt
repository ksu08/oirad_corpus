Закана, зөвин туст сән медрл үзүлв
20-01-2018, 09:59 
Өдгә цагт Интернетиг, нүүрлгч багшнрин дамшлтыг өргәр олзлҗ болхмн, энд цуг сурврт хәрү олҗ болхмн. Багшнрин мергҗлт өөдлүллһнә институт бас эн кергт нилчән күргҗ өдгә цагин технологийслә селәдин багшнриг өргәр таньлдулҗ теднә белдвриг ясрулна. Тегәд зөв-йосна предметәр таңһчин олимпиадт кен йилһрсинь авад хәләй. 10-ч классин сурһульчнр дунд Элстин лицейин багш Светлана Ивановна Шевенован сурһульчнр түрүн һурвн орм эзлв. Тер тоод негдгч орм эзлсн Церен Хечиев 76 балл хоршав, тернь хамгин өөдән күцәмҗ болҗана. Хойрдгч ормд Зоя Лиджиева һарв - 64 балл. Энүнәс нег балл баһар авсн Мира Санджиева һурвдгч орм эзлв.
Райодын школмудас таңһчин олимпиадт хамгин ик балл авсн Лаганя олн профильтә гимназин элч, 9-ч классин сурһульч Олег Бадмаев 4-ч орм эзлв - 53 балл. Энүг олимпиадт Ольга Викторовна Тарасова белдв. Хамгин билгтә тавн сурһульчин тоод тер мет Көтчнрә района Шин Мөр селәнә школын элч Валерия Менкеева орв (51 балл), багшнь Лариса Васильевна Кандуева, энүнә хойр сурһульчнь олимпиадын нүүрлгч сурһульчнрин спискд орв.
Сән багшнрин тоод үстин района Цаһан Амна 2-ч тойгта школын тууҗин болн зөвин багш Юрий Андреевич Тауновиг темдглх кергтә. Энүнә хойр сурһульчнь 7-ч болн 13-ч орм эзлв. Тер мет Городовиковск олн профильтә гимназин, Сарпан района Шарнутовск, үстин района Барунск, Элстин 12-ч дундын школын сурһульчнр олимпиадт сән медрлән үзүлв.
Арвдгч классин сурһульчнрас хамгин өөдән ашт Элстин олн профильтә гимназин сурһульч Александр Баляткеев күрв- 55 балл. Багшнь Софья Сергеевна Анжирова селвгән өгәд сурһульчан дигтә-даратаһар белдв. Эн олимпиадт Элстин лицейин сурһульчнр орлцсн уга гиҗ темдглх кергтә, тегәд энд дөрлдән улм чинвртә болв гиҗ келх кергтә.
Аштнь хойрдгч ормиг Сарпан района Шарнутовск школын сурһульч Светлана Бочеева эзлв - 42 балл, энүнә багшнь Клара Улюмджиевна Дорджиева талдан классмудас чигн сурһульчнран авч ирәд, тедниг олимпиадт күцәмҗтәһәр орлцулв, цугтан эдн нүүрләчнрин тоод орв. Болв селәнә школын сурһульч таңһчин олимпиадт хойрдгч орм эзлдг йовдл йир ховр.
Бас тиим баллыг Приютна лицейин элч Алина Година хоршаһад, 3-ч ормд һарв. Ольга Ивановна Сергиенко тиим өөдән үзмҗд энүг күргв. Дөрвдгч ормд Элстин орс келн-улсин гимназин 10-ч классин сурһульч Диана Худынова һарв - 37 балл, багшнь Александр Боктаевич Моллаев. Түрүн тавн призерин тоод тер мет Яшкулин олн профильтә гимназин элч Алина Чудутова 31 балл хоршаһад орв, энүг Баин Бадмаевна Горяева дасхна. Зөвин предметәр сурһульчнрасн сәәнәр белддг таңһчин 17 сән гисн школмудын тоод Городовиковск балһсна олн профильтә гимназь, Бата Бадмаевин нертә Баһ Дөрвдә гимназь, Цаһан Амна 2-ч школ орв. Иҗлин көвәһәс ирсн һурвн сурһульч эн марһанд йилһрв, тегәд эднә багш Юрий Александрович Тауновин ач-тусинь бас нег темдглх кергтә.
Аштнь 11-ч классин сурһульчнрин марһанд дииләчин күндтә нерин зөв-йосна предметәр Элстин лицейин элч Данзан Мальтинов 80 балл хоршаһад зүүв, эн ончта күцәмҗд энүг багшнь Светлана Ивановна Шевенова күргв. Элстин олн профильтә гимназин сурһульч Виолетта Песоцкая хойрдгч ормд һарв (65 балл), күндтә 3-ч ормиг Элстин 18-ч тойгта школын элч Санчир Бадаева эзлв (61 балл), багшнь Евгения Владимировна Манджиева. Тер мет тавн сән гисн билгтнрин тоод Элстин лицейин сурһульч Даяна Ачаева (54 балл), багшнь С.И.Шевенова, 4-ч ормд Шарнута дундын школын элч Татьяна Левгеева һарв (53 балл), багшнь К. У. Дорджиева.
- Мини сурһульчнрин келсәр, олимпиадын даалһврмуд амр биш билә, тиим болв чигн эдн нүүрлгч орм эзлҗ чадв, - гиҗ Шарнута дундын школын директор болн зөв-йосна багш Клара Улюмджиевна Дорджиева келв. - һурвн җилин эргцд бидн таңһчин олимпиадт орлцҗанавидн. Тиим олна марһанд орлцҗ мана сурһульчнр дамшлт хоршана, тиим керг-үүлдврт орлцхд йир соньн болна гиҗ сурһульчнрм келнә.
Таңһчин олимпиадас нань бидн Москвад болдг Кутафинск олимпиадт орлцнавидн, эн җил бас тиигәрән йовхар зуралҗанавидн, тер мет Пермь балһснд болдг олимпиадт чидлән сөрнәвидн, мана 10 сурһульч Урал тал йовхар белдҗәнә. Хөөннь тер һазрин вузмудт сурһульд орад чигн бәәх.
Селәнә күүкд кесг марһанд орлцҗ чидлән сөрх зөвтә, тиим кевәр медрл, дамшлт хоршаһад туста эрдм шүүҗ авх, ирчгдән җирһлднь тер тоот дөң болхнь лавта,- гиҗ Клара Улюмджиевна ашлҗ келв. Бидн эднд, олимпиадын цуг орлцачнрт күцәмҗ дурдҗанавидн, таңһчдан, төрскн һазртан итклтә сән специалистнр болҗ өстн.

ТүРВәН һуна