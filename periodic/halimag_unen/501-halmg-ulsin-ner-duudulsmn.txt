Хальмг улсин нер дуудулсмн
02-10-2014, 12:42 | Таңһчин зәңгс
Октябрин 1 шинд Элстд хальмг улсин алдр баатр, олна болн государственн үүлдәч Ока Городовиковин бәәдл - җирһлд болн үүлдврт нерәдсн номин-дамшлтын конференц эклв. Терүг нүр үгәр правительствин ахлачин дарукин үүл дааҗах Лариса Васильева экләд конференцд орлцачнрт Хальмг Таңһчин Толһач Алексей Орлов илгәсн йөрәлин бичгиг умшҗ өгв.
Тууҗд ик орм эзлсн улсин тоод Ока Иванович Городовиков йовна, Хальмг Таңһчин делгрлт ик нилчән эн күргсмн. Гражданск дәәнә герой, туурмҗта олн дәәлдәнд орлцач мана келн-улсин баатр күн болҗана. Мана таңһчин цуг келн-улс мана түрүн генералын дәәч үүлдврин, бәәдл-җирһлин тускар кесг домг, тууҗ үүдәҗ, неринь туурулҗ, терүг ода чигн зүркндән хадһлна. 1976 җил Элстд Ока Городовиковин бумб тәвгдҗ, терүнә туск санл мөңкрүлгдсмн.
Ростов-на- Дону, Липецк, Украинә кесг балһсдын уульнцс Ока Ивановичин нер зүүнә, мана таңһчд Городовиковск балһсн бәәнә. Мана алдр баатрин җирһлинь болн үүлдвринь шинҗллһнә соньн халхнь эн номин конференцин материалмуд болхмн гиҗ йөрәлин бичгт келгдҗәнә.
Тер мет Улсин Хуралын (Парламентин) Ахлач Анатолий Козачкон йөрәлин бичгиг депутат Ирина Глушко умшч өгв.
Дарунь таңһчин Толһачин үүлиг цаг зуур дааҗах Игорь Зотов конференцд орлцачнриг болн Ока Ивановичин көвүһинь Салават Городовиковин, терүнә ач күүкинь Юлияг йөрәһәд, мана таңһчин хазгудын кадетск корпуст О. И. Городовиковин нер зүүлһҗәх Зәрлгин цаасиг директор Валерий Абушиновд болн уйн наста кадетнрт бәрүлҗ өгв.
Дәкәд Салават Окаевич Городовиков үг авад мана таңһчин цуг улст хөв-кишг дурдҗ хальмг һазр цааранднь чигн делгрҗ цецгәрҗ йовтха гиҗ ахрар йөрәв.
Цааранднь тууҗин номин доктор, КГУ-н профессор Владимир Убушаев мана алдр баатр, туурмҗта генерал Ока Городовиковин бәәдл-җирһлин болн үүлдврин туск доклад кев. Бичкндк цагтан Ока ик түрү-зүдүлә харһҗ бат заң-бәрцән сурһмҗлсмн. Орс хаана әәрмд церглсн кемд медрлән гүүдүлҗ йоста дәәч офицер болсмн.
Гражданск дәәнә һалвд тер медрлән болн дамшлтан олзлҗ тогтагдҗах Улан әәрмин цергиг батруллһнд ик нилчән күргсмн. Тегәд чигн гражданск дәәнд олн улсин йосна әәрм һазадын орна күчнд болн цаһан әәрмин дәәч дамшлтд диилгдсн уга, яһад гихлә Улан әәрмин зергләнд Ока Городовиков мет чадмг командирмүд йовсмн.
Дундын Азьд һучдгч җилмүдт басмачествиг уга келһнд Ока Городовиков бас ик нилчән күргсмн, уга- яду, өлн бәәсн бәәрн улст 400 миңһн тонн һуйр авч ирсмн. Тегәд чигн зөрмг командириг узбек улс СССР-ин Деед Советин депутатд суңһсмн.
Төрскән Харсгч Алдр дәәнә җилмүдт чигн Ока Иванович Улан әәрмин кавалерин толһач болҗ баһ биш үүлдвр күцәсмн, 110-ч тойгта хальмг кавалерийск дивизиг тогталһнд ик нилчән күргсмн. Ока Ивановичиг Советск Союзин маршалмуд, талдан военачальникүд икәр күндлҗ дөңнҗ йовсмн.
өшәтнәс төрскн һазран яһҗ харсдгинь Ока Иванович йир сәәнәр меддг бәәсмн, тер медрлән цергә академьд сурҗ гүүдүлҗәсмн, тегәд дамшлтан олзлҗ хойр дәәнә йовудт Улан әәрмин әңгсиг батруллһнд, теднә дәәч эв -арһинь өөдлүллһнд ик тәвцән орулснь лавта. Сиврин тууврин хөөн Хальмг Таңһчиг шинәс тогталһнд Ока Ивановичин ач-тусинь бидн мартх зөв угавидн. Шин дегтрмүд барлҗ терүнә неринь мөңкрүлх зөвтәвидн гиҗ номт докладтан заав.
Дарунь РАН-а КИГИ-н нүүрлгч номин көдләч, тууҗин номин доктор Уташ Очиров алдр генералын өргн дәәч үүлдврин туск шин олн тоотыг зәңглҗ доклад кев. Талдан чигн номтнр, ах болн дундын сурһулин заведеньсин оютнр шинҗллтән кеҗ тоолврарн хувалцв. Ока Иванович Городовиковин кесн олн тоотынь, күцәсн алдр ик кергинь бидн мартх зөв угавидн, дәәч генералын нернь баһчудт сән үлгүр болҗ нернь мөңкрх йоста гиҗ эдн ашлвран кев.
Түрвән һуна