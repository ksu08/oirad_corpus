Лаганя сурһульчнрин шунлт темдглв
31-05-2017, 17:13 
Эн җил мана газетин җирһлд ончта болҗана. Намрар бидн төрскн газетин 100 җилин өөн темдглхвидн. Ончта өөнд нерәдгдсн
керг-үүлдврмүд эртәснь батлгдсн зураһар
күцәгдҗәнә: таңһчин райодар газетин Өдрмүд болҗана, спортивн марһас бүрдәгдҗәнә. Одахн таңһчин сурһульчнр дунд давсн "Хальмг үнн" болн мини өрк-бүл" гидг марһана аш диглгдв. Марһанд орлцсн
күүкд-көвүд мана редакцд цуглрҗ, журналистнрин
өдр-бүрлә таньлдҗ, газет барт белдлһнә диг-дара хәләв. Болв хамгин түрүнд бидн күндтә гиичнрән цәәһәр тооһад, байрин таалд марһана дииләчнрт мөрәһинь бәрүлҗ өгвидн.
"Хальмг үнн" газетин ах редакторин дарукс Раиса Манжилеева болн Любовь Пюрвеева сурһульчнрт ханлтан өргҗ, газетин тууҗин, өөнин җилд ямаран керг-үүлдврмүд давулгдҗахин тускар келҗ өгв. Мана марһанд 14 сурһульч орлцад, "Хальмг үнн" газет эднә өрк-бүлд ямаран чинр зүүҗәхин тускар медүлв. Харм төрхд, зуг Лаганя, Сарпан, Октябрьск, үстин болн Яшкулин райодын болн Элст балһсна сурһульчнр орлцв. Наадк райодын
күүкд-көвүд нег чигн көдлмш илгәсн уга, эннь эднә багшнрин дуту-дунд гиҗ сангдна.
- Лаганя районас маднд 8 бичмр көдлмш илгәгдв. Лагань балһсна, Красинск болн Уланхольск дундын школмудын күүкд-көвүд шунлтан үзүлҗ, эн марһанд олар орлцв. Района сурһуль-эрдмин заллтын ахлач Ю.Лагаевин дөң-тусар бичкдүдт көлгн йилһгдв, тегәд эдн редакцд мана харһлтд орлцв. Эн сурһульчнрт, багшнртнь болн района һардврт бидн ик ханлтан өргҗәнәвидн. Эднә төрскнч седклд ханҗ, газетиг җил болһн дөңнҗ олар бичүлҗ авдг төләднь бидн байрлнавидн,- гиҗ Любовь Валентиновна келв.
Дарунь марһана жюрин шиидврәр йилһгдсн дииләчнрин нерд заагдв. Келхд, жюрин гешүд кесгтән күүндәд, сән гисн бичмр үүдәвриг йилһҗ авхин төлә зүткәд чигн бәәв, болв нег шиидвр батлҗ авв. Жюрин шиидврәр I, II болн III ормд хошад сурһульч батлгдв. Тиигәд, "Хальмг үнн" болн мини өрк-бүл" гидг таңһчин үүдәгч марһанд Лагань балһсна олн профильта гимназин 9-ч классин сурһульч Сенге Намтуев болн Октябрьск района Иджил селәнә дундын школын 11-ч классин сурһульч Дарина Мархадыкова I орм эзлв. Эдниг
I девсңгин Дипломар ачлад, планшетн компьютер белглв. Лаганя района Красинск дундын школын сурһульч Байр Кокшаев болн үстин района Эрднихн селәнә дундын школын сурһульч Александра Ялматаева II орм эзләд, бас Дипломар болн смартфонар ачлгдв.
III ормд Лагань балсһна 1-ч тойгта дундын школын сурһульч Ксения Очалаева болн Сарпан района Шарнута дундын школын сурһульч Белг Манцаева һарв, эдн бас үнтә белгәр болн Дипломар мөрәлгдв. Редакцин шиидврәр марһанд орлцсн сурһульч болһнд белг нерәдгдснь күүкд-көвүдт байр үүдәв.
Лаганя района сурһульчнриг дахҗ ирсн Лаганя олн профильта гимназин хальмг келнә багш М.Э.Анджаева сурһульчнрин болн района сурһуль-эрдмин көдләчнрин нерн деерәс редакцин көдләчнрт ханлтан өргҗ, өөрдҗ йовх өөнлә йөрәв. Марина Эрнестовнан келсәр, эн түрүн болҗ редакцд ирв, тегәд күүкд-көвүдт бәәтхә, энүнд бийднь газетин көдләчнрлә таньлдҗ, ямр кевәр статьяс барт белддгинь хәләҗ медҗ авснь соньн болв. Таңһчин райодын газетмүд барт һархиннь өмн мана редакцур электронн поштар йовулгдҗ, энд материалмуднь диглҗ авгддгнь эднд өврмҗтә болв. Редакцин кабинетмүдәр гиичнрән йовулад, журналистнрлә таньлдҗ күүндснь сурһульчнрт кесгтән тодлгдхнь лавта. Дамшлтта журналист Василий Шакуев шүлгүдән умшв, Геннадий Тюрбеев болн Валентина Басханжиева таңһчин марһаст орлцад, һазадын орн-нутгудар зуульчлснаннь тускар тодлв, компьютерн әңгин
көдләч Айса Ашалукова газетин халхс ямр кевәр барлгддиг үзүлв, корректормуд Майя Эрднеева болн Байрта Четырева журналистнрин статьяс умшҗ чиклҗәхиг бичкдүд бас хәләв.
- Мана өрк-бүл кесгәс нааран "Хальмг үнн" газет бичүлҗ авна. Эк-эцкм газет умшхдан йир дурта, тегәд хальмг келнә багшм Елена Манджиевна Ованова эн марһан зарлгдсна тускар нанд келхлә, би орлцхар шиидүв. "Хальмг үнн" газетин редакц маднд иим соньн харһлт
бүрдәҗ, мадниг үнтә белгәр ачлад, кесг бүлән үгән нерәдҗ, иргчдән школыннь бәәдл-җирһлин тускар бичҗ, уйн наста зәңгчнр болҗ үүлдх селвг өгв. Газетин тууҗла таньлдҗ, бидн редакцин музейд хадһлгдҗах экспонатмуд хәләһәд, байн тууҗин тускар медвидн. Би мана школд болн районд давулгддг олимпиадт, спортивн марһаст шунмһаһар орлцнав, тегәд газетд ахр зәңгсән илгәх санан бәәнә, - гиҗ Ксения Очалаева хувалцв.
үр-иньгин таалд болсн харһлтын йовудт сурһульчнр бәәдл-җирһлиннь, зуни амрлһна кемд альд йовҗ амрхан зуралҗахин тускар келв. Уланхольск дундын школын сурһульчнр Элвг Мочерлаев болн Дольган Басангов белглсн скейтбордар зуни амрлһндан дошад, цогц-махмудан батрулхвидн гив. Эднә селәнд парк бәәнә, тегәд эдн үүрмүдтән белгән үзүләд, хамдан тенд амрх саната. Лаганя олн профильта гимназин 9-ч классин сурһульч Евгения Шанхаева Т.Хахлынован нертә медицинск колледжд цааранднь сурхар зуралҗана, тегәд
"Сүл хоңхин" байрин хөөн күүкн шүүврт белдхмн. Бидн күүкнд шүүврән сәәнәр өгхиг дурдвидн.
1986 җилд "Хальмг үнн" газетин редакцин седвәрәр уйн наста зәңгчнрин I слет болсн билә. Терүнд таңһчин сурһульчнр дунд зарлгдсн марһанд орлцсн сурһульчнр хурҗ бичәчнрлә харһҗ, редакцин үүлдврлә таньлдсн билә. Тедн дунд би бас биләв. Школд сурчасн цагтан уйн наста зәңгч болад, хөөннь КГУ-д хальмг келнә әңг төгсәһәд, "Хальмг үнн" газетд ирҗ
көдлүв. Хөрн җилин туршарт мини җирһл төрскн газетлә бат залһлдата, эн мини һол керг болв. Кен медхв, мана марһанд орлцсн сурһульчнр дундас кен негнь иргчдән бас журналистин эрдм шүүҗ авад, "Хальмг үнн" газетиг цааранднь делгрүлх чигн биз.

Наталья ДАВАЕВА
Зургудт: ах редактор М.Конеев редакцин үүлдврлә таньлдулҗах кем;
Лаганя района сурһульчнр багш М.Э.Анджаевала;
харһлтын кем.
А.Зундугинован цоксн зургуд