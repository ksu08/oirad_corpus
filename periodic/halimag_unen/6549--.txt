әмтнә бәәдл-җирһллә батар залһлдата
25-10-2017, 10:26 
- "Хальмг үнн" мана таңһчд бәәтхә Өмн үзгин федеральн округд чигн хамгин ууһн газет болҗана. Тиигчкәд энтн цуг нарт делкәд хальмг келәр һарчах ор һанц газет болҗана, тедү мет эн күндтә, чинртә барин һарц мөн. Цуг газетмүдәс нанд "Хальмг үнн" өөрхн. Тиим болдгнь учрта. Юңгад гихлә "Хальмг үнн" төрскн келәр һардг газет. Эн җил газет 100 җилин өөнән темдглҗәнә. "Хальмг үнн" газет мана хальмг улсин бәәдл-җирһллә батар холвлдата, байринь чигн, зовлңгинь чигн хувалцҗ, бүкл 100 җилин туршарт барлгдҗ, мадндан омг үүдәҗ, җивр урһаҗ, дөң-түшг болҗ йовна.
Бидн, үлдчн селәнә келн-улсин гимназин багшнр, хальмг келәр һардг ор һанцхн газетән даңгин бичүлҗ авнавидн. Мадна көдлмш болн тадна көдлмш өөрхн залһлдата. Юңгад гихлә бидн нег күсл өмнән тәвҗәнәвидн. Хальмг келән геешго төләд цуг эв-арһан олзлҗ көдлх кергтә. үгән ашлад, "Хальмг үнн" газетин 100 җилин өөнлә редакцин цуг көдләчнриг йөрәһәд, цааранднь чигн күцәмҗтәһәр көдлхиг дурдҗанав.

Барт белдснь Маргарита АРЗАЕВА