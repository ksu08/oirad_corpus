әәмшгтә гемәс хөрхәр
01-12-2018, 09:53 
Декабрь сарин 1-д цуг нарт-делкәд СПИД гемәс хөрлһнә Өдр темдглгднә. Җил ирвәс көрстә һазр деер эн әәмшгтә гемәр гемстн улсин то икдәд йовхнь һундлта. Нарт-делкән эрүл-менд харлһна организацин кесн то-дигәр ода 14 сай күн ВИЧ/СПИД-әр гемтә болҗахан медҗәхш. әрәсәд 998 миңһн күн ВИЧ инфекцтә бәәнә. Мана таңһчд 1987 җиләс авн 387 күн эн гемәр гемтснь темдглгдв, эн җилин арвн сарин туршарт дәкәд 19 күн гемтснь илдкгдв.
Эн җил ноябрь сарин 26-с авн әрәсәд эн әәмшгтә гемәс хөрлһнә болн саглуллһна, әмтн дунд чик авг-бәрц батруллһна керг-үүлдвр эклв. Эн керг-үүлдвр орн-нутгин регионмудар декабрь сарин 1 күртл болхмн. Терүнә йовудт күн болһн мобильн лабораторьт эрүл-мендин бәәдлин шинҗллт өңгәр болн нуувчар кеҗ чадҗана. Тер мет сурһулин заведеньст ил кичәлмүд болн лекцс давулгдҗана, дорас өсч йовх баһчудт эн әәмшгтә гемин тускар медүлв. КалмГУ-д таңһчин шишлң медицинск дөң күрглһнә Цутхлңгин специалистнр оютнрин советин гешүдлә хамдан бас цәәлһврин көдлмш давулад, Цугәрәсән керг-үүлдвриг дөңнв. Эдн оютнрла харһад күүндәд, эн әәмшгтә гемин туск материалмуд баһчудт тархаҗ өгв, общежитьд одад харһлтс бүрдәв, #СТОПВИЧСПИД гидг зургудын марафон давулв. Тер мет социальн сетьмүдт баһчуд дунд анкетировань давулад, күсдундур күүнәс эн гемин тускар ю меддгин тускар сурв. Өцклдүр болхла КалмГУ-н 1-ч корпусин өөр таңһчин эрүл-менд харлһна министерствин, шишлң медицинск дөң күргһлнә болн баһчудын Цутхлңгудын седвәрәр болсн керг-үүлдврт ВИЧ/СПИД гемәс саглуллһна туск материалмуд тархагдв, әмтн эрүл-мендин шинҗллтд орлцв. Баһчуд чик авг-бәрц батруллһна тускар әмтн дунд цәәлһвр давулв.
ДООҖАН Наталья
ЗУРГТ: Элстин цутхлңд болсн керг-үүлдврин кем
И.Музраеван цоксн зург