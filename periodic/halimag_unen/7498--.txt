Мөңкинд байрта җирһтн!
07-03-2018, 11:19 
Эн сән-сәәхн байрин өмн өргнд таңһчдан болн төрскн отг-әәмгтән нернь темдгтә болн тоомсрта залу улс таднд йөрәлин үгән нерәдҗәнә.
Арсланг САНДЖИЕВ,
хальмг кел делгрүллһнә олна Хүүвин ахлач, хальмг кел делгрүллһнә таңһчин цутхлңгин һардач:
- Эн җилин февраль сарин 21-д, төрскн келнә нарт-делкән Өдрлә, бидн таңһчд түрүн болҗ "Ээҗин дууна" фестиваль давулвидн. Эн үүдәгч керг-үүлдвр орчлңд хамгин хәәртә күүнд - экд нерәдгдв. Тиигәд бидн эк күүг тевчҗ күндлҗәх седклән медүлвидн. Ээҗин ачиг кезә чигн хәрүлҗ болшго. Тегәд бидн экән тевчәд, күндләд, цуг килмҗән өгәд хәләх зөвтәвидн.
Төрскн келн болн эк гидг үгмүд әрүн чинртә, хоорндан өөрхн залһлдата үгмүд болҗана. Тер яһад гихлә бидн экин алтн шар уургла хамднь төрскн келән шиңгәҗ өснәвидн. Келән һолсн - ээҗән һолснла әдл гиҗ хара бишәр келсн үг бәәнә. Моһлцг һазр деер бәәдг келн-әмтн таасҗ дуулдг дууһан кенд нерәдсинь медҗәхшв. Зуг хальмг улсин хамгин дурта, таңсг дун энтн "Ээҗин дун" мөн. Тедү дүңгә эк хамгин эңкр, хамгин ачта күн гисиг иткүлҗәнә. Тегәд эн хаврин таалмҗта байрла - күүкд улсин нарт-делкән Өдрлә бидн әмтин түрүнд һарһсн экән санад, ханлтан өргәд йөрәнәвидн, тер мет цуг күүкд улсиг эн сәәхн өдрлә йөрәҗ, хөв-кишг, байрта-бахта бәәдл дурднавидн.

Бадма АРТЕМОВ,
Хальмг Таңһчин цергә комиссариатын әңгин һардач:
- Күүкд улсин байр хаврин эклцәр темдглдгинь орта гиҗ сангдна. Юңгад гихлә хаврт йиртмҗ әмлнә, цуг әмтә тоот ичәнәсн һарна. Тедү мет күүкд күн җирһл өгдг, байр үүдәдг, халун зүрктә, цаһан седклтә, гүн ухата күн мөн. Күүкд күн мана бат ицг.
Дәәнә цагт мана көркхн, таалта, күчн-чидлнь тату болдг күүкд улс кедү түрү-зүдү, зовлң үзҗ, күчр-күндиг дааҗ, залусла дегц, юуһарн чигн дуту боллго Төрскән харсҗ йовла. Өдгә цагт чигн кесг миңһн күүкд улс цергт церглҗ йовна. Таңһчин цергә комиссариатд олн җилин туршарт көдлҗ йовсн Анна Степановна Харазишвили - дәәнә ветеран, Сталинградск дәәлдәнд орлцач, әрәсән харслтын Министерствин онц чинртә пенсионер. Бидн энүгәр ик бахмҗ кеҗ, омг авнавидн. Тегәд чигн бидн Анна Степановнаг, тер мет цергә комиссариатын халхд көдлҗ йовх цуг күүкд улсиг шидр давҗ одсн Төрскән харсачин Өдрлә болн өөрдҗ йовх күүкд улсин нарт-делкән Өдрлә йөрәҗәнәвидн. Өрк-бүлтәһән, элгн-садтаһан ни-негн, эрүл-дорул, амулң менд, сән-сәәхн бәәтн, көдлмштн уралан йовтха, сансн санантн күцтхә гиҗ дурдҗанавидн.

Николай ЭРДНЕЕВ,
Приютна района үлдчн селәнә үндсни гимназин багш:
- Мини хамгин дурта цаг - хавр. Нег үлү мана хальмг хавр. Йиртмҗин эн кемд мана шүлгчнр, бичәчнр, көгҗмчнр эврәннь үүдәврмүдән нерәднә. Тер мет күүкд күүнә тускар олн дуд дуулгдна, олн шүлгүд келгднә. Хаврин түрүн байр күүкд улсин сән өдр болдгнь зөвтә, орта гиҗ тоолҗанав. Ик кезәнәс авн күүкд күн өрк-бүлдән өр-өвч седкл, таалта, җөөлн хәләц хоршадг бәәсмн. Өдгә цагт чигн килмҗ, буйнч седкл, оньг күүкд күүнд гиҗ келнәвидн. Герин эзн күүкд күн өрк-бүлин зөөр хадһлна, герин зокаста төвкнүн бәәдл теткнә.
Күүкд улс җирһл белглнә, бичкдүдиг өскнә, өрк-бүлин хамцу сәәхн бәәдлиг хадһлна. Эн сән өдрлә тадниг йөрәҗәнәв. Өөрхн улстан тадн дуран болн оньган өгнәт, көдлмшән кесн деерән теднд хөв-кишг болн амулң-сәәхн җирһл белглнәт. Маднд, залу улст, бүлән үгән келәд, шин күцәмҗ бәртхә гиҗ мадниг урмдулнат. Цуг күүкд улсиг сән өдрләнь йөрәҗәнәв. Олн җилдән әмд-менд, гем-шалтг уга бәәҗ, өнр-өсклң җирһҗ, хальмг теегин өлзәд багтҗ, өрк-бүлән, элгн-садан, иньг-амрган болн үүрмүдән байрлулҗ йовтн.


Барт белдснь Маргарита АРЗАЕВА