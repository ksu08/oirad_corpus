Билгтәһәр зурна
25-01-2017, 17:10 
Мана таңһчд билгтә баһчуд олн. Эдн дунд билг-эрдмин, спортын халхар күцәмҗ бәрҗ, таңһчиннь нерән дуудулҗ йовхнь баһ биш бәәнә. Болв мадн зурлһна искусствар соньсмҗадг күүкнә тускар келҗ өгхәр бәәнәвидн.
Элстд бәәдг Ирина Митриева бичкнәсн авн юм зурхдан дурта билә. Таасгдсн зургуд хәләҗәһәд, тер кевәрнь дуралһад сән кевәр зурдг бәәсмн. Школд сурһуль сурчахдан даңгин эрсин газетин марһаст орлцдг билә. Энүнә зурсн зургудынь цугәрәсән марһаст илгәдг бәәсмн. Уйн цагтан художественн школд ордго бәәсмн, юңгад гихлә иргчдән үүдәгч халхиг шүүҗ авхин тускар эн ухалҗасн уга.
Болв хөөннь үүдәлтин керг-үүлд седклнь тусв. Тегәд школан төгсәснәннь хөөн П.Чонкушовин нертә Элстин искусствин училищд дизайнерин әңгд орв. Эн җил сурһулян төгсәҗәнә. Ирина йирин сурһулин программар юм зурна. Эннь натюрморт, этюд, күүнә зург бичнә. Урднь болхла белн зургиг хәләҗәһәд зурдг бәәсн болхла, колледжд ямр нег тоот өмнән тәвәд хәләҗәһәд, тер бәәсн бәәдләрнь, тер кевәрнь зурдг дасв. Дәкәд сүл цагт балһсна бәәдл зурхдан дурта болв.
Сул цагтан харандаһар әмтнә зургуд зурхдан дурта. Тегәд актермудын, элгн-садна зургуд зурад, социальн сетьд тәвдг болв. Терүгинь олн улс үзәд, энүнә күцәсн көдлмшәр соньмсдг болв. Тегәд олн улс эврәннь зурган Иринаһар зурлхар сурна. Аштнь зурган авхларн, байрлҗ-бахтҗ, ханлтан өргҗ, баахн күүкнә билгт өврнә.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410