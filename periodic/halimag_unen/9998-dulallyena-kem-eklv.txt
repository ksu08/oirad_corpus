Дулаллһна кем эклв
16-10-2019, 09:17 | Таңһчин зәңгс » Эндрк өдрин төрәр
Таңһчин һардвр намрин-үвлин кемд белдвр келһнә чинртә төрт кезәд чигн ик оньг тусхадмн. Тегәд эн дааврта кемд белдврин көдлмш келһнә кергиг болн энүнлә залһлдата төрмүдиг оньгасн алддмн биш. Нег үлү социальн халхин учрежденьсиг болн әмтн бәәдг олн давхр гермүдиг дулаллһна кемд тохнятаһар, чинртә кевәр белдвр кехиг некнә.
Жилищн-коммунальн комплексиг белдхин төләд олн зүсн бюджетмүдәс шишлң мөңгн һарһгдна, тер мет жилищн-коммунальн халхин онц эзнә предприятьмүд чигн мөңг йилһсмн.
Кемр аюлын бәәдл тогтхла, коммунальн болн социальн халхин объектсиг тасрхан уга шамар теткхин төлә таңһчин район болһнд болн Элст балһснд йовулдг дизель-генератормуд бәәнә.
Таңһчин кесг райодт олн объектс болн әмтн бәәдг гермүд автономн дулаллһна системд орулгдв. Тегәд чигн таңһчин райодт тосн-түләһәр көдлдг котельн хаагдсмн.
ЖКХ-н болн социальн объектсиг намрин-үвлин кемд белдлһнә кергт эн җил дөрвн зун сай һар арслң йилһгдсн болдг. Дула өглһнә, усар, электрокүчәр тетклһнә организацс намрин-үвлин кемд саалтг угаһар көдлхин төләд ясврин болн шинрүллһнә көдлмш кеҗ, ик урдаснь дааврта кемд белдвр кенә. Социальн чинртә объектс намрин-үвлин кемд белднә, тер мет олн давхр гермүдт дотак газин оборудованя көдлмшиг тетклһнә туст бүртклһн кегднә.
«Энергосервис» АО котельнс болн дулаллһна сетьмүд намрин-үвлин кемд көдлхд белн угаһинь ик урдаснь бүртксмн. Цуг котельнс дулаллһна кемд көдлхд белн болв. Урднь турван сурвлҗн сольгдсмн, тер дотр дулаллһна, халун усар тетклһнә сетьмүд шинрүлгдв. Тегәд чигн дулаллһна сетьмүдин ясврин көдлмш күцц кегдсмн.
Намрин-үвлин кемд белдврин керг күцәлһнә йовудт ус халулдг шин хәәсн тәвгдсн болдг. Залврин компаньс «Энергосервис» АО-ла хамдан нөкцҗ үүлдәд, бас олн давхр гермүдин дотрк дулаллһна системиг киитн кемд көдлхд бел кесмн. Тегәд намр эклтл эн туст кеҗәх көдлмшиг төгсәсн болдг.
Октябрь сар эклтл таңһчд үүлдҗәх 18 залврин компань намрин-үвлин кемд көдлхд белн болсиг иткүлҗәх цаас авх зөвтә бәәсмн. Болв Элстд бәәх «Союз» ООО ард хоцрҗ йовла. Одахн гилтә дулаллһна кемд цөөкн өдр үлдсн бийнь эн залврин компань арвн олн давхр гериг белдәд уга гисн зәңг һарсн билә. Тегәд бидн Элст балһсна администрацин ЖКХ-н, тосхлтын болн көлгн-күчнә заллтын әңгин һардач Андрей Салдысовд җиңнүлҗ, энүнлә күүндвидн. Андрей Вячеславовичин келсәр, хотл балһсна цуг залврин компаньс эднә теткврт бәәдг олн давхр гермүдиг дулаллһна кемд бел кеснә туск паспорт авх зөвтә бәәсмн. Тиигәд «Союз» ООО – залврин компаняс нань наадк цуг организацс белн болв. «Буревестник» ООО-н, «ГУК ООО-н теткврт 50 һар олн давхр гер бәәнә, «РУК» ООО болхла терүнәс даву – 65 гер теткнә, тер бийнь эн залврин компаньс эврә кергән даавртаһар күцәҗ, арднь орҗ дулаллһна кемд белдврин көдлмшән цаглань төгсәв.
«Союз» ООО-н медлд 56 олн давхр гер бәәнә. Эндр эн залврин компань 6 гериг дулаллһна кемд белдлһнә керг-үүлдврмүд күцәҗәнә. Эн залврин компань онц оньгт бәәнә. Андрей Салдысовин темдглсәр, «Элиставодоканал» МУП, «Энергосервис» АО» болн балһсна залврин компаньс «Союз» ООО-н теткврт бәәдг олн давхр гермүдиг намрин-үвлин кемд белдлһнә кергиг күцәлһнд цуг халхар нөкд болҗана. Тегәд чигн эн көдлмшиг дуусч, эн туст бәәдл ясрх зөвтә. өцклдүр, октябрь сарин 15-д, таңһчд, тер дотр Элст балһснд, дулаллһна кем эклв. Цуг социальн халхин учрежденьс, олн давхр гермүд, тер мет «Союз» ООО-н теткврт бәәдг цуг гермүд, тер дотр тер белдврин көдлмш эс дуусгдад бәәсн гермүд чигн, дулаһар теткгдҗәнә.
Маргарита АРЗАЕВА