Сойлан әрүнәр хадһлхмн
12-05-2018, 10:35 
Эн фестивальд белдлһнә йовудын тускар бидн кесг дәкҗ тодрхаһар бичләвидн. Троицк селәнә ца бәәдг \u201cШатта\u201d гидг экохошт май сарин 12-т фестиваль байрин бәәдлд секгдх. Хальмг Таңһчд түрүн болҗ тиим фестиваль бүрдәгдҗәнә. Терүнә йовудыг өргәр үзүлхин төлә 3 федеральн канал, Казахстана телеүзлин каналын журналистнр болн нань чигн СМИ-н элчнр ирх. Нертә гиичнрин тоод урднь Моңһлын һардач бәәсн Юмжагийн Цэдэнбалын зе күүкн, тер мет Моңһлын телеүзлин журналистнр өөрд улсин өдгә цагин костюмиг, модыг болн нань чигн соньн тоотыг һәәхх, эдн районд одад хальмг әмтн селәнд яһҗ бәәдгинь медҗ авхар седҗәнә.
Фестивалиг байрин бәәдл секлһнә йовудт дун-частр "Дөрвн өөрд" күңкнх, энүг олнд темдгтә хальмг композитор Аркадий Манджиев үүдәсмн, кезәңк өөрд улсин дууна айсмуд тер частрт бас орулгдх, эн частриг түүрвәч эврән дуулхмн. "Өөрд түмн" гидг 10-ч нарт-делкән фестивальд орлцхар бәәх әмтиг маршруткс Элстин 1-ч микрорайонд бәәх "Ойрат-Аренас" Шатта хотхр күртл 13 часас авн майин 12-т болн 13-д зөөхмн, фестивалин һазрас чигн Элстүр нег частан ик нәр-наадна йовудыг һәәхснә хөөн хәрү ирҗ болҗана.
Өөнин фестиваль олн улст тодлгддгар нәр-наадыг секлһнә өмн правительствин герин сүүрин залд Хальмг университет бүрдәҗәх номин конференц 10 часас авн 12 час күртл болхмн. Энд өөрд улсин тууҗин, теднә келнә, авъясин, тедниг эндр өдр негдүллһнә тускар чинртә күүндвр болхмн. Моңһлас, Китдәс, Москваһас болн Санкт-Петербургас ирсн номтнр энүнд орлцх. Ода өөрд улсин сойл талдан келн-улсин авъясиг, сойлыг багтаһад, йоста хуучн учр-утхасн невчк хаҗисн болҗ медгднә, тегәд өөрднрин кезәңк сойлыг әрүн кевәр хадһллһна, мана өвкнрин заңшалла ирлцәтәһәр үүлдлһнә тускар номтнр болн йирин улс тоолврарн хувалцх.
Өөрд улсин билг-эрдмиг тодрхаһар үзүлҗәх "Алтай" ансамблин концерт фестивалин йовудт болсн деерән май сарин 14-д Басңга Баатрин нертә Келн-улсин драмтеатрт асхн 18 часла болхмн. Фестивальд Воронежск, Свердловск областьмудас болн нань чигн регионас 2-3 миңһн турист ирхмн, РФ-н сойлын министерствин элчнр энд бас кесг тоотыг һәәхх. Мана таңһчин цуг райод гилтә хальмг герән тосхад өөрд улсин билг-эрдминь, тууҗинь, кедг кегдлмүдинь үзүлх. Фестивальд эрк биш иртн, цугтаһитн күләҗәнәвидн!
ТүРВәН һуна