Таңһчин больницсин ул батрулгдх
13-11-2018, 09:30 
Одахн Хальмг Таңһчин правительствин Ахлачин дарук Боова Бадмаевин һардврт болсн селвлцәнд мана таңһчд "Эрүл-менд харлһн" гидг келн-улсин төсвәр күцәгдх керг-үүлдврмүдин төр хәләгдв. Таңһчин эрүл-менд харлһна министр Юрий Кикенов болн социальн делгрлтин министр Марина Ользятиева "Эрүл-менд харлһна" болн "Демография" гидг келн-улсин төсвсәр эмнлһнә учрежденьсин материальн-техническ ул батруллһна, медицинск көдләчнриг белдлһнә, әмтн дунд чик авг-бәрц батруллһна, медәтнрин җирһлин чинриг ясруллһна туст ямаран керг-үүлдврмүд күцәгдхин тускар тодрхаһар келҗ өгв.
Ю.Кикеновин келсәр, ода таңһчин эрүл-менд харлһна министерств региональн төсвиг белдлһнә көдлмшиг дуусад, әрәсән профильн министерствлә шишлң бооца батлҗ авсн бәәнә, кедү мөңгн ямаран төрмүд хаһллһнд йилһгдхиг бас диглҗ авв. Тиигәд, 2019-2024 җилмүдт келн-улсин төсвәр мана таңһчин эмнлһнә учрежденьсиг өдгә цага оборудованяр теткхмн, модульн ФАП-муд углҗ тәвгдхмн, шишлң көлгн йилһгдхмн. Өөрхн һурвн җилин эргцд мана таңһчд эн төсвәр 1 җува 300 сай арслң йилһгдхмн гиҗ зуралгдҗана.
- 2019 җилд маднд гүлгн гемәс хөрлһнә цергллтиг батруллһнд 70 сай арслң йилһгдхмн. Эн әәмшгтә гемиг эрт илдкҗ авлһна оборудовань маднд йилһх, специалистнриг сурһхвидн. Зүркнә-судцна халхин цергллтиг делгрүллһнд 27 сай арслң йилһгдхмн. Бичкдүдин поликлиниксин ул батруллһнд 35 сай арслң йилһгдсн деерән ирх җилд хотл балһснд шин поликлиникин тосхлт эклхмн. Эн җил зурһан РМО-д модульн ФАП углҗ тәвгдх, декабрь сарин чилгч күртл эдн үүлдврән эклхмн. Урднь маднд 5 модульн ФАП йилһхин тускар күүндвр билә, болв әрәсән эрүл-менд харлһна министерствлә батлсн бооцаһар маднд 20 ФАП йилһх шиидвр авгдв. Тер мет мадн мобильн медицинск комплекс аввидн, ода эмчнр терүгәр бичкн селәдәр болн малын хошмудар һарч йовхмн. Таңһчин медицинск учрежденьсиг өдгә цага оргтехникәр тетклһнд 700 сай арслң бас йилһгдхмн, тегәд селәнә больниц, ФАП болһн шишлң сетьд орҗ, пациентнрин цуг документсиг электронн эв-арһар йовулҗ чадхмн, - гиҗ министр тооцаһан өгв.
Селвлцәнд орлцсн райодын муниципальн бүрдәцсин толһачнр, эмнлһнә учрежденьсин ах эмчнр соньмсулҗах төрмүдәр сурврмудан өгч чадв. Муниципальн һардврин медлд зәрм төрмүд эс ордг болв чигн эдн эмнлһнә учрежденьсин үүлдвр ясрүллһнд шунмһаһар орлцдгиг министр онц зааҗ ханлтан өргв. "Мана хамцу үүлдвр хамгин түрүнд әмтнә төлә кегдҗәнә", - гиҗ Юрий Викторович темдглв. Ода зәрм райодын депутатнрин шиидврәр района больницс һазрин алвна мөңгән өгхәс сулдхгдв, Городовиковск РМО-н һардвр медицинск сурһулин заведеньст сурчах баһчудт немр стипендь өгч, эдн төрскн һазртан ирҗ көдлхиг урмдулҗана, Яшалтан районд болхла зәрм арһлачнр больницд ясвр келһнд дөң-тусан күргнә гиҗ заагдв. Цуг эн сән седвәриг талдан райодт бас олзлх кергтә гиҗ селвлцәнд темдглгдв.
Селвлцәнд Целинн района больнициг таңһчин зәрм эмнлһнә учрежденьслә негдүллһнә төр бас һарв. Тиигәд, ода эн района әмтнд П.Жемчуевин нертә таңһчин больницд, балһсна поликлиникд болн таңһчин бичкдүдин цутхлңд (РДМЦ) медицинск дөң күрггдхмн. Одахн РМО-н администрацин бәәриг таңһчин эрүл-менд харлһна министерствин медлд орулад, тенд ясвр кеснә хөөн бичкдүдин стационарн әңг секх шиидвр авгдсн бәәнә. РДМЦ эврәннь мөңгәр бичкдүдин поликлиникин төлә оргтехник хулдҗ авч углҗ тәвв, ясврин көдлмш кев. Элстд үүлддг түргн дөң күрглһнә станцин нег көлгн Троицкое селәнә әмтиг теткҗ, бәәрн әмтнд дөң күргдг болхмн. РМО-н администрацин өөр бәәх кафег хулдҗ авч тенд бичкдүдин поликлиник секлһнә төр хаһлгдҗана. Ода тер кафен эзнлә күүндвр давулгдҗ, бәәриг министерствин медлд орулҗ авлһна туст белдвр кегдҗәнә.
"Эрүл-менд харлһн" гидг келн-улсин төсвәр федеральн бюджетәс дала мөңгн йилһгдхмн, тегәд терүг олзта-тустаһар олзлҗ, таңһчин эмнлһнә учрежденьст сән таал тогтаҗ, әмтнд өөдән чинртә болн сән медицинск туслмҗ күрглһнә, кадрмуд белдлһнә төрмүдиг хаһлх арһ бәәнә гиҗ министр келв. Цуг эн төрмүд күцәмҗтәһәр хаһлгдхин төлә цуһар арһ-чидлән негдүлҗ, ниитә кевәр көдлх зөвтә гиҗ селвлцәнд темдглгдв.

Наталья ДАВАЕВА