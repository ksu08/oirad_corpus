Дамшлтта багшнрла харһв
22-05-2019, 11:09 | Таңһчин зәңгс » Сурһуль-эрдм
Удл уга зуна цаг эклх, абитуриентнр ЕГЭ шүүврән өгәд ах сурһулин заведеньст орх. Эн кемд Хальмг университетд урдаснь белднә. Райодын школмудар таңһчин һоллгч вузин багшнр одад, 11-ч классан төгсәҗәх арвтнрла күүндвр кенә, ямаран эрдм шүүҗ авхин тускар селвгән өгнә.
Тер мет одахн Хальмг госуниверситетд таңһчин школмудын классин һардачнрла харһлт болв. Эдн бүкл өдртән Хальмг ГУ-д бәәв, аудиторьмудт болн лабораторьмудт одад, сурһулин таалла таньлдв, вузин цуг факультетмүдин, энд ямаран эрдм дасҗахин тускар деканмуд болн багшнр келҗ өгв.
Дәкәд ашлгч хургт эндрк оютнрт университет ямаран дөң күргдгин тускар ректор Бадм Салаев тодрхаһар келҗ өгв. Олн үртә өрк-бүлд бәәдг, эк эс гиҗ эцк уга үлдсн оютнрт, мөч тату баһчудт җилд нег эс гиҗ хойр дәкҗ дем өггднә. Тер мет өрк-бүлән өндәлһсн оютнр дөң угаһар үлдхш. Иим болн кесг нань чигн учр-утхар баһчуд дем авна, эн кергт җил болһн Хальмг ГУ 16 сай арслң һарһна, тер тоод оютнрин эрүл-мендинь батруллһнд, профилакторьт эмнлһнд тер мөңгн олзлгдна. Ода профилакторьт маши йовулдг зөв авхин төлә кергтә болдг цаасиг эмчнрин хәләврт орад авч болҗана, яһад гихлә энд кесг специалистнр-эмчнр көдлнә.
Йилһән сәәнәр болн сән темдг авч сурдг, олна көдлмшт орлцдг оютнр йирин кемҗәнәс зөвәр ик стипендь авна, тиим кевәр эдн бийән тетксн деерән өрк-бүлдән чигн дөң болҗ чадна. Талдан вузмудт тиим сән таал уга гиҗ ректор темдглв.
җил болһн университетд шин әңгүд секгднә, одахн Хальмг ГУ-д «прокурорск керг» («прокурорское дело»), «зәңгллһнә әәмшг уга бәәдл» («информационная безопасность»), «келн-улсин хоорндк хәрлцән» («международные отношения») гидг әңгүд секгдв. өдгә цагин оборудованяр лабораторьмуд теткгднә. Тер тоод инженерн-технологическ факультетин таалыг, оборудованиг шинрүлхин төлә эн җил 20 сай арслң, физикин болн математикин факультетин төлә 12 сай арслң йилһгдлә, тиим ик мөңгн җил болһн һарһгдна, тер тоод химий, биологий болн нань чигн эрдм даслһна таалыг ясрулхин төлә бас кесг сай арслң һарһгдна, делкәд ховрар эдлгддг оборудовань энд тәвгдсн бәәнә, гиҗ ректор Бадм Салаев товчлҗ келв.
Цааранднь тоолвран кесг райодас ирсн классин һардачнр медүлв. «Бидн төрскн сойлан, тууҗан сәәнәр медтхә гиһәд мана күүкд-көвүдт сән сурһмҗ өгнәвидн. Мана көдлмшиг цааранднь Хальмг университетин багшнр күцәҗәнә. Энд сән медрл авхин төлә цуг таал бәәнә. Мана сурһульчнрин нилчәр Хальмг Таңһч цааранднь чигн өсәд-өргҗәд йовтха! Хальмг университетд суртн гиҗ селвгән сурһульчнртан өгнәвидн»,- гиҗ Лаганя районас ирсн багш М. Хожахметова келв.
- Хальмг университетин һардврт, терүнә ректорт ханлтан өргхәр седләв. Бадм Катинович өгсн үгдән оньдин итклтә болна, терүгән кезә чигн күцәнә. «Келсн үг-керчсн модн» гидгәр һардвр кенә. Тана оютнр бас тиим үгдән итклтә, таңһчдан туста, гүн медрлтә улс болҗ өстхә»,-гиҗ Лаганя района Улан Хоолын школын багш Т.Семенова онц заав.
«Бидн университетин таалыг хәләһәд, ямаран ик сольвр энд учрсинь үзәд өврҗәнәвидн. Би бас мана университет төгсәләв. Болв эндр мана вуз таньҗ болшгоһар сольгдв, җирһлин, сурһулин тиим таал манад уга билә. Эндрк университетәр би бахмҗ кеҗәнәв, иргчдән мана альма-матер орн-нутгин хамгин сән вуз болтха!»-гиҗ бахмҗан Ик Буурла района Баһ Буурла школын багш А. Кутушова медүлв.
«Хальмг ГУ-н һардврт, цуг коллективд тиим сән вуз тогтаснд ханлтан өргҗәнәв. Ода классин һардачнр ирсн болхла, цааранднь мана школ төгсәһәчнрин эк-эцкнрн ирәд энд болсн ик сольвриг медҗ хәләтхә. Хальмг Таңһчар, Хальмг ГУ-һар бидн бахмҗ кеҗәнәвидн. Мана күүкд-көвүд сәәнәр суртха, мергҗлттә специалистнр болтха гиҗ университетд цугинь кеҗәнә, цааранднь чигн тиигҗ үүлдҗ күцәмҗ бәрҗ йовтн»,-гиҗ Көтчнрә района Шатта селәнә школын багш В.Гаряева йөрәв.
«Тана волонтермудт бидн ханлтан өргҗәнәвидн, эдн цугтан сән сурһмҗта, сән седклтә улс болҗ өсҗәнә, тиим сән сурһмҗ эднд университетд өгчәнә. Тиим семинармуд цуг школмудын төгсәһәчнрин төлә кех кергтә. Нааран ирсн күүнә чееҗ бахмҗар дүүрәд бәәнә», - гиҗ талдан багшнр бас тоолвран келв.
Тиим кевәр күндтә гиичнрт Хальмг университетд бәәлһн цань угаһар таасгдв, ода эдн школдан ирәд, үзсн, медсн тоотан сурһульчнртан медүлх, эднәс ик зунь Хальмг университетд ирҗ сурһулян цааранднь сурх гиҗ бат ицгтә бәәнәвидн, яһад гихлә школын хөөн түрүн авгтан төрскн һазртан сурх кергтә, цааранднь сурх седкл бәәхлә талдан һазрт чигн одҗ болҗана, тер кергт эврәннь баһчудтан Хальмг ГУ-н багшнр эрк биш дөң болад бәәх. Яһад гихлә хальмг ГУ-н оютнр әрәсән болн һазадын орна сән гисн вузмудт стажировкд оч тенд өрәл эс гиҗ нам бүкл җилдән сурч чадҗана. Ашлад келхлә, 2019 җилин абитуриентнр, тадниг хамгин түрүнд Хальмг университетд күләҗәнә.
ТүРВәН һуна