Делкән түрүн дәәнд орлцсн хальмгуд
01-12-2018, 09:56 
Баһчудт цергә-патриотическ сурһмҗ өглһнә төрәр үүлдҗәх Хальмг региональн хойр әңгин элчнр Келн-улсин библиотекд зургудын һәәхүл бүрдәҗ давулв. "Бессмертный полк" гидг региональн әңгин һардач К. Кирпилев делкән негдгч дәәнә 100 җилә өөн болҗахин тускар келәд, дәәнд хальмг хазгуд орлцсна тускар соңсхв.
Делкән негдгч дәәнд нерәдсн зургудын һәәхүл секлһнд Элст балһсна 2-ч тойгта дундын школын сурһульчнр орлцв. Константин Кирпилев келсәр, дәәнә өмн цуг фронтсар орс әәрмин цергә әңгсәр хальмгуд-хазгуд церглҗ йовсмн. әрәсән империн кесг регионмудас, тер тоод Теңгә, Əәдрхнә, Оренбургск, Терск хазгудын цергт тедн церглҗәсмн. Цергә кесг әңгст тедн әдлдән цергләд, төрскән харсҗ йовла. Хальмг-хазгудт хамгин дааврта кергиг даалһдг бәәсинь тер тодлулв. Зөрг, седвәр, ик даавр кергтә цагт хальмгудыг юмна өмн йовулдг билә. Ямаранчн күнд даалһвриг эдн эрк биш күцәхинь һардвр меддг билә.
Дән эклхин өмн Теңгә цергин ханьд 3760 хальмгуд церглҗ йовсн бәәҗ. Дәәлдәнә йовудт ут-тоодан 4 миңһ һар хальмгуд орлцсна туск то-диг бәәнә. Тер цагин туск материалмуд болн зургуд йир ховр. Хәәврин йовудт олдсн тоотас эн стендмүд белдгдв. һәәхүл Элстд үзүлгдснә хөөн таңһчин райодар чигн үзүлгдхмн. Делкән түрүн дәәнә туск материалмуд бәәдг болхла, цергә-тууҗин обществин халхар үүлдҗәх организацд авч ирҗ өгтн, гисн дуудвр Константин Кирпилев кев.
Делкән түрүн дәәнә йовудт цергә кесг шин зер-зев, тер тоод артиллерь түрүн болҗ олзлгдсмн. Химическ зер-зев чигн дәәнд олзлгдснь темдгтә. Иигәд иприт гидг әмт хорадг газ түрүн тер җилмүдт олзлгдсн бәәҗ. Тер дәәнд олзлгдсн зер-зевин тускар цергә-тууҗин организацин гешүн Дмитрий Халхинов келҗ өгв. Хальмг-хазгуд ямаран чашкта дәәнд орсинь үзхд сурһульчнрт йир соньн болв. Стендмүдиг оньган өгч хәләһәд, күүкд-көвүд зун җил хооран болсн дәәнә тууҗла таньлдв.
Делкән түрүн дәәнд орсн хальмгудын зургуд стендд бас тәвгдсн бәәнә. Хальмг-хазгуд өрк-бүләрн цокулсн хойр зург әмтнә оньгт тусхагдҗана. Негнднь залу гергн хойр, күүкд күн хальмг хувцта, залунь цергә хувцта тодлгдҗ. Наадк зургтнь - залу гергн хойр көвүтәһән зурган цокулҗ. Күүкд күүнә хувцнь соньн, сәәхн киилгиг дахулсн ут хормата майг, үсән деегшән өргәд, кеерүләд ясснь бас оньгт тусна. һартан чачр бәрҗәнә. Давсн зун җилин эклцд зурган цокулсн эн улс ода шин зун җилд эднә зургиг мадн һәәхх гиҗ санҗасн уга болх.
Деед командлгчин штабд церглҗәсн Данзн Тундутовин зургуд эн стендд бас бәәнә. Ик зуудан хальмгуд Теңгә цергин полксар церглҗ йовсмн. Эн цергин 38 офицер дәәнә түрүн күсдундур җилин эргцд әрүн Георгийин орденмудар ачлгдсн билә. Тер тоод хойр хальмг йовҗ. 99 күн георгиевск күндтә зер-зевәр ачлгдсн бәәсмн. Тавн хальмг бас тиим зер-зев авсмн. 13697 хазг, тер тоод 598 хальмг Георгиевск кирсмүдәр ачлгдснь темдгтә.11076 күн, тер тоод 195 хальмг, Георгиевск медальмудар ачлдгдсн бәәсмн. Георгиевск ачлвр авсн улсин нерд "Теңгә ведомости" гидг һарцд барлгдсн бәәнә.
Эн дәәнд ончрсн дөрвн хальмг георгиевск цуг ачлврмудыг авсн бәәҗ. Тернь Петр Анацкий, Василий Жолобов. Дәкн нег хальмг Оренбургск цергә әңгүдт церглҗ йовсмн. Тер күн бас георгиевск күцц кавалер болҗана. Георгиевск күцц кавалермүдин хаалһнь хөөннь әдл болсн уга. Теднә негнь Церн Джувинов цаһачудын әңгслә хамдан гражданск дәәнә цагла һазадын орнд туссмн. Болгарьт эн күн бәәсмн. Көвүнь журналист болсинь әмтн меднә. Зөргтә күн бәәсн Церн Джувинов Төрскән харсгч дәәнә җилмүд күртл әмд-менд бәәҗ. Болгариг немш-фашистнрәс сулдхсн цергиг һардҗ, Малиновский София балһснд орҗ ирҗ. Тенд советск әәрмиг тосч һарсн улс дунд георгиевск күцц кавалер цуг ачлврмудан зүүсн көгшә зогсчахиг үзәд, генерал машиһән зогсаһад, терүнлә мендләд, күндллһән медүләд һарсна туск келвр бәәнә. Тернь хальмг Церн Джувинов бәәсмн. Делкән түрүн дәәнд зөргәрн ончрсн Церн Джувинов делкән хойрдгч дәәнд немш-фашистнриг диилсн цергчнриг үзсн болҗана. Тууҗин хаалһс тиим соньн. Яһдг болвчн хальмгуд дән болһнд зөргәрн ончрҗ йовсинь эн келврмүдәс баһчуд медҗ, омг авч, төрсн һазрин тууҗла таньлдна.
Галина ХЕЙЧИЕВА