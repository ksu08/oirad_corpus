Палестина орн-нутгла нөкцлт өргҗүлхәр
31-05-2017, 10:42 
Май сарин 26-д Хальмг госуниверситетин номин библиотекд Палестинас ирсн номт Аль Истикляль университетин көдләч Нажажра Мухамедлә харһлт болв. Тер мет күндтә гиич Палестина- әрәсән хоорндк академическ ниицәнә ахлач болҗ үүлдҗәнә. Мана хойр орн-нутгин хоорндк хәрлцән кезәңк тууҗта, терүг ода цааранднь делгрүллһнә төлә баһ биш үүлдвр күцәгдҗәнә.
Одахн әрәсән Президент Владимир Путин болн Палестинә Президент Махмуд Аббас Сочи балһснд харһла, мана хойр орн-нутгин нөкцлтиг цааранднь яһҗ делгрүлхин тускар
күүндвр болсмн. Тер тоод ах сурһулин заведеньс хоорндк хәрлцәг өргҗүллһнә тускар тоолврарн хувалцлһн болв.
Тер зурасин кемҗәнд би түрүләд әрәсән кесг вузмуд эргҗ йовлав, теднлә бас нөкцлтән батруллһна тускар күүндвр келәвидн гиҗ күндтә гиич келв. Цааранднь эн эврәннь Аль Истикләль университетин тускар келҗ өгәд, видеофильм үзүлв. Ах сурһуль Иерихон гидг кезәңк балһснд бәәнә. Энд хамгин түрүнд полицин болн әәмшг уга бәәлһнә органмудын
төлә көдләчнр белдгднә, тегәд хамгин түрүнд чаңһ-чиирг баһчудыг сурһмҗллһнд һол оньг өггднә, күүкд улс чигн энд сурна, өдгә цагин кесг эрдмәр, тер тоод зәңгллһнә системәр, англь келәр, финансин халхар, арабск келәр оютнр бакалаврин медрл авна, сурһулин болн амрлһна таал энд йир сән.
Түрүләд эн академий бәәсмн, энүг Палестинә Президент Махмуд Аббас 1998 җилд
бүрдәсмн, ода энүг университетд хүврүлсмн. Энд ик библиотек, медицинск цутхлң, олн зүсн спортын наадна зал, ресторан, кафе, олимпийск бассейн бәәнә. Зөв-йосна колледж энд бас үүлдҗәнә.
Палестинад 3,5 сай күн бәәнә, болв ода күртл орн-нутг үлмә уга бәәдл авад уга, болв өөрхн иргчд эн төр хаһлгдх гиҗ бат ицгтә бәәнәв, эн туст мадниг әрәсә дөңнҗәнә гиҗ Нажажра Мухамед заав. Палестинан болн әрәсән хоорндк ниицән хойр орн-нутгин номтнрин нөкцлтин йовудыг түргдүллһнд нилчән күргх зөвтә. Тер тоод Хальмг госуниверситетин номтнр улм икәр тер җисәнд орлцҗ Палестинад багшин, шинҗләчин үүлдврән күцәҗ чадҗана.
Хальмг ГУ-һас олн багшнриг болн профессормудыг дуудх санатавидн. Тиигҗ тадн Аль Истикляль университетин багшнрла бат залһлда бәрҗ чадҗанат. Хальмг университетд өдгә цагин кесг лабораторь бәәнә, общежитьмүдин йир сән таалынь би бас темдглҗ авлав. Тегәд дарук җилд Элстүр Палестинас болн талдан арабск орн-нутгудас оютнр ирҗ энд орс кел, информационн технологийс, юриспруденц, менеджмент, инженерн-технологическ олн зүсн эрдм дасх, тернь мадниг хамгин түрүнд соньмсулҗана гиҗ күндтә гиич келв. Элст балһснд сән седклтә, цаһан саната улс бәәнә, тегәд тана балһсн нанд ик гидгәр таасгдв, тегәд мана оютнр Элстд ирҗ өдгә цагин эрдм дасҗ авх гиҗ Нажажра Мухамед келв.
Болв хамгин түрүнд эдн вузин өмнк белдврин факультетд орс кел дасҗ авх. Тана багшнр орс кел һазадын орна баһчудт дасхлһна ик дамшлт хоршаҗ авсн бәәнә, Китд болн Моңһл орн-нутгудт Хальмг университетин бүрдәсн орс келнә цутхлңгуд көдлҗәнә, тегәд тер дамшлтыг онц үнләд, мана баһчудыг Хальмг университетд сурһх шиидвр батллавидн. Тер мет Палестинад бас орс келнә цутхлң секх санатавидн, тер кергт маднд Хальмг ГУ-н багшнр дөң болхнь лавта гиҗ академическ ниицәнә ахлач келв.
Дәкәд Хальмг ГУ-н ректор Бадм Салаев үг авад, эндр мана университетмүдин тууҗд ончта өдр болҗана. Зерг Мухамед, та Хальмг университетд һол оньган өгчәнәт, танд ханлтан өргҗәнәв. Бидн ода Аль Истикляль университетлә хойр бооца батлад, оютнрар болн багшнрар сольлцлһна төлә бат ул тәвхвидн. Өөрхн иргчдән Палестинад Хальмг ГУ-н орс келнә цутхлң секгдх. Хальмг оютнр Палестинад сурч чадх, Палестина баһчуд Хальмг Таңһчд ирҗ сурх гиҗ ректор темдглв.
Дарунь Хальмг ГУ-н баһчудын политикин әңгин һардач Анджела Очир - Горяева Палестинад одсна тускар келҗ өгв. Эн орн-нутгт әрәсән әмтиг күндлнә, тегәд зерг Мухамедин ирлһн Аль Истикляль болн Хальмг университетмүдин нөкцлтд ик нилчән күргхнь лавта. Мана күндтә гиич зәңгллһнә әәмшг уга бәәлһнә эрдмәр, "Биовет" лабораторяр, аграрн факультетин, Хальмг ГУ-н магистратурин үүлдврәр икәр соньмсв. Тер мет "Россотрудничество" гидг организац һазадын орна оютнриг шүүҗ авлһна көдлмшиг күцәх, цааранднь әрәсән сурһуль-эрдмин болн номин министерствин селвгәр эдн Хальмг ГУ-д бюджетин ормд сурхмн.
Дәкәд Хальмг ГУ болн Аль Истикляль университет хоорнд нөкцлтин хойр бооцан болн Палестинск политехническ университетлә (Хеврон балһснд бәәршлнә) нег бооцан батлгдв. Тиим кевәр әрәсән Президент Владимир Путинә болн Палестинә Президент Махмуд Аббас хоорндк күүндврин йовудт батлсн зурас Хальмг университетин ректоратын болн багшнрин, Палестинә-әрәсән академическ обществин нилчәр цааранднь күцәгдҗәнә.

ТүРВәН һуна