Сүл хаалһднь үдшәв
16-10-2018, 11:23 
Хальмг ГУ-н президент Герман Борликовин санлынь тевчлһнә олна керг-үүлдвр Элстд болв.
Октябрин 13-д Элстд Хальмг госуниверситетин президент, педагогическ номин доктор, профессор, урднь ректор болҗ көдлҗәсн Герман Борликовиг сүл хаалһднь үдшәлһнә керг-үүлдвр болв. Энүнд элгн-саднь, Хальмг ГУ-н багшнр болн профессормуд, аспирантнр, оютнр, магистрантнр, олна организацин элчнр, Элстин бәәрн әмтн олар ирв.
Герман Борликов 1990-ч җилмүдт университетиг толһалсмн, тиим болв чигн тер цагт кесг факультетмүдин шин корпусмуд, общежитьс тосхгдла, университетин кесг багшнр патьр авла, номин шин оборудовань углҗ тәвгдлә, цуг җирһлиннь туршарт тер төрмүдт Герман Манджиевич һол оньган өгчәсмн гиҗ үг келсн улс темдглв.
Хальмг Таңһчин Улсин Хуралын (Парламентин) депутат болҗ хөрн һурвн җилин туршарт шунлттаһар үүлдҗәсмн. Хальмг Таңһчин Ар үзгин Прикаспийин һазрин экологий шинҗллһнд ик оньган өгчәсмн, аштнь мана таңһчд инженерн кадрмуд белдлһн өргҗүлгдв.
Прикаспийск кесг государствин университетмүдин ассоциац бүрдәлһнә эклцд мана хальмг номт Герман Борликов бәәсмн, ода эн ассоциацд кесг арвад университет орҗана, өдгә цага номин кесг шинҗллт эдн күцәҗәнә, эн туст Хальмг университетин күцәҗәх өргн көдлмшинь федеральн правительствд өөдәнәр үнлҗәнә гиҗ һашута керг-үүлдврин йовудт үг келсн үүрмүднь, хамдан көдлҗәсн улс темдглв.
Герман Борликовиг сүл хаалһднь үдшәлһнә хургт таңһчин Улсин Хуралын (Парламентин) Ахлач Анатолий Козачко, ах федеральн инспектор Александр Беляев, таңһчин сурһуль-эрдмин болн номин министр Николай Манцаев, баһчудын болн спортын кергәр бәәх министр Дорҗ Шикеев, Хальмг ГУ-н ректор Бадм Салаев, профессормуд, ветеранмуд, олна организацсин, хам-хоша бәәх областьмудын вузмудын элчнр орлцҗ үг келҗ, элгн-саднднь һундлан медүлв.
Тер мет эн өдр Хальмг ГУ-н хайгар әрәсән Орн-нутгин Хүүвин, Федерацин Советин, орн-нутгин кесг вузмудын һардврас һундл төрҗәх суңһугуд ирв. Нертә номт, Хальмг ГУ-н ректор болн президент Герман Борликовин күцәсн аһу ик кергинь таңһчин олн әмтн кезә чигн мартшго.

ТүРВәН һуна