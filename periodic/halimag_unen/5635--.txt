Ке-сәәхн наадһас кенә
27-04-2017, 15:41 
Өдгә цага күүкд улсин икнкнь олн зүсн үүл бәрҗ һарин эрдмәр соньмсҗахнь бахмҗ
үүдәнә. Сул цаган эдн тустаһар болн сергмҗтәһәр давулхар зүткнә. Кесгнь
көдлмшин хөөн герин кергән күцәчкәд, хатхмр хатхна, ке-сәәхн хувц-хунр уйна, өлгнә, олн зүсн кегдлмүд кеҗ һарһна. Элст балһснд бәәдг Светлана Ользятиева сәәхн наадһас кенә. үүл бәрсн цагтан эн өдр-бүрин
төрмүдән мартад, седкләрн амрна.
Светлана билгтә өрк-бүлд өсәд-боссмн, бичкндк цагтан эгчтәһән эн олн зүсн кегдлмүд кедг билә. Өсәд-босад, хәрд һарад, күүкдтә болсн цагтан эн үүл бәрдгән уурв. Болв
күүкднь өсхлә бер бичкндк цагтан дассн эрдмән сергәһәд, дәкнәс наадһас кедг болв.
- Наадһа келһн энтн амр биш керг. Түрүләд шишлң шавр зуурад, наадһа кеһәд, бешт шатах кергтә. Гипсәр көл-һаринь кеһәд бас хагсанав. Наадһа хагстл терүнә хувц-хунр уйх эд, кеерүлх олн зүсн тоот белднәв. Дарунь хувцинь болн һосн-башмгинь уйнав. Наадһан чирәг дәкәд зурх кергтә,- гиҗ Светлана келнә.
Светланан авальнь - мана таңһчд нертә зурач Сергей Ользятиев. Эк-эцкән дураһад хойр
күүкнь бас билгтә, һартан эвтә күүкд болҗ өсв. Ууһн Кристина Г.Рокчинскийин нертә художественн школ болн П.Чонкушовин нертә искусствин училищ төгсәсмн,Таганрог балһснд художественн студь секв. Отхн Иляна көгҗмин халхар билгән делгрүлҗәнә, флейтар наадна. Сул цаг учрад, өрк-бүләрн цуглрсн цагтан эдн зурна, олн зүсн кегдлмүд кенә, Светлана болхла шин наадһа келһнд кергтә материалмуд белднә. С.Ользятиева Элст балһсна 14-ч тойгта бичкдүдин садт көдлҗәнә, тегәд күүкд-көвүдин билг-эрдм делгрүллһнд ик оньган өгнә. Бичкдүдлә хамдан эдн пластилинәр, цаасар, эдәр болн нань чигн талдан материалар
кегдлмүд кенә.

\u041d\u0430\u0442\u0430\u043b\u044c\u044f \u0414\u0410\u0412\u0410\u0415\u0412\u0410