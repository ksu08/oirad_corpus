Багшнрин үүдәгч көдлмшнь күцәмҗтә болтха!
04-10-2017, 12:12 
Багшин сән өдриг цуг орн-нутгт болн мана таңһчд өргәр темдглнә. Яһад гихлә кезәнәс наран багшин нерн күндлгдәд, ик чинр зүүһәд йовсмн. Күн болһн багшасн медрл авна, жирһлин дамшлтыг хоршана. Өдгә цагт чигн багшин чинр өсәд йовна, яһад гихлә медрлин кемҗән цаг ирвәс өсәд-өргҗәд йовна, кесг шин технологий мана җирһлд орҗ ирҗәнә, теднә тонь иргчдән өсәд йовх, тедниг залхин, йирин җирһлд олзлхин төлә бат сән медрл кергтә. Олна тоотас хамгин кергтәһинь шүүҗ авад, тер медрлиг багш өгнә.
Тегәд сүл җилмүдт багшин эзлҗәх тоомсрнь мана орн-нутгт болн таңһчд өсәд йовна. Багшин сән Өдрт нерәдсн байрин сүүр октябрин 3-д драмин болн комедин Орс театрин герт болв. Түрүн саамд байрин сүүрт педагогическ династьмудын тускар келгдв. Эдн Элстд болн райодар көдлҗ кесг үй сурһульчнриг дасхсмн, сән сурһмҗ эднд өгсмн, зәрм династьмудын элчнр Əәдрхнә педагогическ техникум төгсәһәд таңһчин школмудт дәәнә өмн чигн көдлҗәсмн. Эднә баһ наста элчнр аав-ээҗнрин кергинь цаарандь күцәҗ школмудт эндр көдлҗәнә. Дәкәд Элст балһсна болн райодын багшнриг хотл балһсна бичкдүдин үүдәлтин бәәшңгин "Сюита" гидг нертә хамцу оркестр үүдәлтәрн байрлулв.
Багшнриг ах федеральн инспектор Александр Беляев сән Өдрләнь йөрәв. Күн болһн багшнран җирһлиннь туршарт тодлҗ тедниг күндлнә. Күч-көлснә кичәлд эдн медрл, эв-дов дасҗ терүг өрк-бүлдән олзлҗ, урн һарта болад, багшнртан ханлтан өргнә. Физкультурин багшнр сурһульчнрин цогцинь батрулна, эрүл-менд авг-бәрциг җирһлиннь туршарт яһҗ олзлдгинь заавр өгнә. Талдан предметсин багшнрин өгсн медрл җирһлд кезә чигн кергтә болна гиҗ федеральн инспектор темдглв.
Цааранднь эн нүүрлгч багшнриг әрәсән президентин мөрәһәр ачлв. "Сурһуль-эрдм" гидг төсв күцәлһнд өөдән күцәмҗ эдн бәрсмн. Тер тоод Элстин техническ лицейин географин багш Татьяна Чемидова, Городовиковск балһсна 1-ч тойгта школын математикин багш Лариса Челбасова, Баһ Дөрвдә гимназин хальмг келнә болн литературин багш Александра Оконова өөдән ачлвр авв.
Тер мет ах федеральн инспектор Хальмг Таңһчин Толһачин мөрә авсн багшнриг ачлв, тер тоод Приютна лицейин орс келнә болн литературин багш Елена Вилкова, Элстин лицейин орс келнә багш Елена Манджиева, Городовиковск района Южный селәнә школын эсвин багш Светлана Шаварикова, Элстин педагогическ колледжин медлд бәәдг базов школын эклц классин багш Байрта Маглинова, Элстин лицейин англь келнә багш Гульмира Шарапова эдн өөдән ачлвр авв.
Тер мет Хальмг Таңһчин Толһачин Ханлтын Бичгәр бичкдүдин искусствин 1-ч тойгта школын фортепианон багшнр Валентина Балакаева болн Светлана Дорджиева ачлгдв. Цараанднь таңһчин правительствин һашгар ик баг багшнр ачлгдв, тер тоод Элстин 18-ч тойгта школын орс келнә багш Алла Давашкинад, Элстин хулд-гүүлгәнә-технологическ школын багш Роза Очировад болн нань чигн күндтә көдләчнрт өөдән ачлвр бәрүлҗ өггдв.
- Мана багшнр күүкдт бат медрл өгнә, йоста иргнмүдиг сурһмҗлна, сурһульчнр болхла сән специалистнр болҗ тана нериг дуудулна, -гиҗ эврәннь йөрәлин үгдән таңһчин правительствин Ахлач Игорь Зотов темдглв. Эн болн иргч җилмүдт бидн таңһчин багшнрин җалвинь өөдлүлҗ, Элстин болн райодын школмудт сән ясвр кеҗ сурһуль-эрдмин систем цааранднь йовудтаһар делгрхин төлә цуг таал тогтахвидн гиҗ правительствин Ахлач заав. Цааранднь Игорь Александрович "Хальмг Таңһчин ачта багш" гидг өөдән нер зүүсн көдләчнрт иткл цаасинь бәрүҗ өгв. Тер тоод Яшкулин района искусствин школын немр сурһуль-эрдмин педагог Зинаида Валетова, үстин района Эрдниевск дундын школын физикин багш Данзан Лиджиев, Элстин 20-ч школын эклц классин багш Кермен Башнаева, Элстин олн профильтә гимназин эсвин багш Вера Брюханова болн нань чигн күндтә багшнр өөдән нер зүүв.
Дарунь таңһчин сурһуль-эрдмин болн номин министр Николай Манцаев багшнриг йөрәҗ, ЕГЭ-н болн ОГЭ-н шүүвр өглһнд сурһульчнрнь өөдән аш бәрсинь онц темдглв. Түрүн болҗ мадниг тиим ончта йовдлла, сән күцәмҗлә әрәсән сурһуль -эрдмин министр Ольга Васильева йөрәв, тегәд чигн таңһчин школмудт сурһуль-эрдмин чинрнь цаг ирвәс өөдләд йовна гиҗ министр темдглв. "Җилин багш" гидг марһанд таңһчин специалистнр сән белдврән үзүлҗ оньдин йилһрнә гиҗ Николай Гаряевич заав.
Дарунь сурһуль-эрдмин министерствин Күндллһнә һашгар шишлң дундын сурһулин заведеньсин нүүрлгч элчнриг эн ачлв, тер тоод Элстин педагогическ колледжин директорин дарук Галина Цереева, хулд-гүүлгәнә технологическ колледжин мастер Татьяна Богданова болн нань чигн специалистнр ачлгдв.
Тиим кевәр таңһчин багшнрин үүдәгч көдлмш цааранднь делгрҗ төрскнч седклтә иргнмүдиг болн гүн медрлтә специалистнриг дасхҗ сурһмҗлхин төлә бат ул-сүүр тогтҗана. Байрин хургт багшнриг эврәннь билг-эрдмәрн "Веснушки" ансамблин уйн наста артистнр байрлулв.

ТүРВәН һуна
Н.Горяевин цоксн зургуд