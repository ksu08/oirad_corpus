Таңһчин тускар олнд медүлхәр
26-06-2017, 17:32 
Одахн "Калмыкия" таңһчин зәңгллһнә агентствд "АиФ" - Нижнее Поволжье" гидг барин һарцин элчнрлә - директор Сергей Басалаевла болн әңгин һардач Сергей Михайленкола харһлт болв. Эдн таңһчд гиичллһнә учр-утхин болн көдлмшиннь тускар келҗ өгч, журналистнрин сурврмудт хәрү өгв.
Аһшас ирсн гиичнр мана таңһчин бәәдл-җирһллә таньлдҗ, барин халхин көдләчнрлә харһҗ, дамшлтарн хувалцҗ, нөкцҗ үүлдхин сана зүүҗәнә. Даруһас мана һазра журналистнрла залһлда бәрҗ, таңһчин зәңг авч, газетдән барлад бәәхәр бәәнә.
Сергей Басалаевин келсәр, ирх җилд эднә газетин 40 җил күцх. Җил ирвәс тиражнь невчкнәр баһрад йовна. Тер бийнь газетин көдләчнр урмдан геелго, седклән тәвҗ көдлҗ, умшачнран соньмсулхар олн зүсн эв-арһ олзлна. Газетин интернет-сайт үүлдҗәнә. Медиа-төсвс күцәлһнә йовудт дәәнә цага бичкдүд тер һашута цагт бичсн дневникүд цуглулҗ, дегтр барас һарһҗ. Эннь соньн гиҗ темдглх кергтә, юңгад гихлә бөдүн улс болн бичәчнр дәәнә тускар орн-нутгт тогтсн политическ бәәдллә ирлцәтәһәр, зәрмдән невчк сәәхрүләд чигн бичсн болх. әрүн седклтә, генн бичкдүд дәәнә цагин тускар үзсән, медсән тер кевәрнь бичҗ.
"АиФ" - Нижнее Поволжье" газетин элчнр дару-дарунь эврәннь региона балһсд болн селәд эргәд, бәәрн әмтнлә харһҗ күүндәд, эднә бәәдл-җирһләр соньмсҗ, төрмүдинь медҗ авна. Тер керг-үүлдврмүдин йовудт кесг соньн улс чигн харһна, тегәд чигн дарунь теднә тускар материалмуд барлгдна. Иим харһлтс чинртә, юңгад гихлә эннь газетин болн умшачнрин хоорндк залһлдаг батрулҗахнь мөн. Дәкәд болхла газетд бичүллһнд бас нилчән күргнә гиҗ Сергей Басалаев темдглв.
Таңһчин гиичнрлә болсн харһлтын йовудт "Хальмг үнн" газетин ах редакторин дарук Любовь Пюрвеева хамгин ууһн хальмг барин һарцин 100 җилин өөн угтҗ бүрдәгдҗәх керг-үүлдврмүдин тускар келҗ өгв. "АиФ" - Нижнее Поволжье" газетин элчнр керг-үүлдврт орлцачнрин сурврмудт хәрү өгч, мана таңһчд эдниг сәәнәр тосч, сәәнәр гиичлүлҗәхинь темдглв.

Амулң МАНДЖИЕВА