Шүүвр өглһнә кем эклҗәнә
22-05-2019, 11:57 | Таңһчин зәңгс » Сурһуль-эрдм
Хальмг Таңһчин сурһуль-эрдмин болн номин министрин үүл дааҗадг Николай Манцаев журналистнрла харһҗ, шүүвр өглһнә дааврта кем эклҗәхин, эн җил ЕГЭ-н туст орулгдсн сольврмудын тускар цәәлһҗ өгв. Болв хамгин түрүнд дааврта һардач байрта зәңгәрн хувалцв. Тиигәд, Элстин лицей, олн халхин (ЭМГ) болн классическ (ЭКГ) хойр гимназиг төгсәсн сурһульчнр әрәсән нүүрлгч вузмудт орсна ашт эн школмуд мана орн-нутгин сән гисн сурһуль-эрдмин учрежденьсин тоод орв. Тиигчкәд, Элстин лицей ЮФО-д 2-ч орм, ЭМГ болхла 5-ч орм эзлв. Дәкәд нег байрта зәңгнь болхла мана школмудт сән чинртә Интернет орулхмн. Хальмг Таңһч әрәсән 15 региона тоод орв, келн-улсин төсвәр 2024 җил күртл интернет олзлсна мөңгиг федеральн бюджетәс даңцахмн. Сән чинртә болн түргн интернетар тетклһн сурһуль-эрдмин чинр ясруллһнд туслхнь лавта гиҗ министр темдглв.
- Маңһдур таңһчин школмудт «Сүл хоңхин» байр болхмн, майин 27-д болхла сурһульчнр түрүн ЕГЭ өгхмн. Эн җил 2964 сурһульч 9-ч класс, 1652 күн 11-ч класс төгсәҗәнә. Нидн школан төгсәсн болн СПО-д сурсн баһчуд ЕГЭ-д бас орлцҗахас иштә эн җил 2029 күн шүүвр өгчәнә. Эн җил орулгдсн сольврмудын тускар келхлә, эннь эсвин шүүвр өглһнә туст шинрлт орулгдсн бәәнә. Тиигәд, улгч (базовый) эс гиҗ профильн шүүвр өгч болҗана. Кемр профильн эсвин шүүвриг эс өгч чадсн сурһульч немр өдрлә улгч эсвин шүүвр өгәд, тер темдгнь аттестатд тәвгдхмн. Дәкәд нег шинрлтнь – 10-ч классин сурһульчнр эн җил ЕГЭ өгсн болхла, ирх җилд темдгән ясрулхин төлә дәкнәс шүүврән өгдг арһ уга үлдҗәнә. Сурһулян йилһән сәәнәр сурч, медаль авхин төлә ода сурһульч орс келнә болн эсвин ЕГЭ баһ гиснь 70 балл хоршаҗ авх, улгч эсвин шүүвриг 5 гидг темдгәр бичх зөвтә болҗана. Зуг тер цагт энүнд медаль өгхмн. Эн җил сурһульч эврә дурар бас китд келнә шүүвр өгч чадҗана, - гиҗ Николай Гаряевич келв.
Мана таңһчд ЕГЭ өглһнә 17 пункт бәәнә, терүнд эн җил оборудовань шинрүлгдв. Тиигәд өдгә цага сән һара видеокамер аудиторьт суух күн болһниг сәәнәр үзүлҗ, бичкн болв чигн ә соңсҗ медүлнә. Тегәд шүүврән өгчәх сурһульчнр телефон болну, нань чигн эв-арһс олзллго, бийснь медсән-дассан бичх зөвтә гиҗ министр темдглв. Шүүврин даалһврмуд зуг аудиторьт медгдх.
Эн җил таңһчас шишлң цаас авч вузд орлһна (целевые места) туст бас сольвр орулгдсн бәәнә. Март сарин 21-д батлгдсн тогтаврас иштә шин диг-дара орулгдсн бәәнә, тегәд июнин 1-д ямаран вузмудт шишлң орм йилһгдҗәхнь медгдх. Ода деед сурһулин заведеня һардвр ямаран регионд кедү орм йилһҗ өгхән шииднә. үлгүрнь, мединститутд йилһгдҗәх ормиг әрәсән эрүл-менд харлһна министерств батлҗ авна. МГУ болн СПбГУ әрәсән правительствин медлд бәәнә.
Наталья ДАВАЕВА