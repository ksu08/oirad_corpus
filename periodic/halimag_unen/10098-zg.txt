Усар тетклһнә объектс шинрүлгдҗәнә Балһсна гермүдт дулан Шин зокалмуд экләд үүлдҗәнә
04-12-2019, 11:46 | Таңһчин зәңгс » Зәңг
Усар тетклһнә объектс шинрүлгдҗәнә
Лагань балһснд «Экологий» гидг келн-улсин төсвин «Цевр усн» гидг федеральн төсвин йовудт усар тетклһнә объектс шинрүллһнә көдлмш кеҗ дуусчана. Тер тоод насосн станц болн ус цеврллһнә сооруженьсиг шинрүлҗ ясчана.
Подрядн организац һазр малтлһна көдлмш кеҗ, утдан 5,3 дуунад усна сурвлҗ татв. Ода деерән 97 процентд көдлмш күцәҗ бел кеҗ. Эн тосхлтын объектин үннь 22,7 сай һар арслң тогтаҗана. Энүнәс нань таңһчин бюджетәс йилһгдсн мөңгәр ус цеврллһнә сооруженьсин фильтрмүд сольгдв. Эн кергт 2,9 сай арслң һарһгдсн болдг. Цуг эн күцәгдсн керг-үүлдврмүдин нилчәр Лагань балһснд усна чинрнь ясрхнь лавта. Темдглхд, 2019-2024 җилмүдин эргцд Хальмг Таңһчд «Цевр усн» гидг федеральн төсвин йовудт күцәгдх керг-үүлдврмүдин төлә ут тоодан 640 сай арслң һарһгдхмн. Тер тоод федеральн бюджетәс – 624 сай арслң, таңһчин бюджетәс - 16 сай арслң.
Балһсна гермүдт дулан
Дулаллһна кем эклснәс нааран сарас үлү цаг давҗ йовна. Элст балһснд әмтн бәәдг гермүд, социальн объектс, предприятьмүд болн учрежденьс температурн диг-даранла ирлцәтәһәр дулаһар теткгдҗәнә. Намрин-үвлин кемд көдлхд белдврин цуг керг-үүлдврмүд темдглсн зурала ирлцүлҗ цаглань болн күцц күцәгдв.
Эн өдрмүдт котельнс йирин кевәрн көдлҗәнә. 2-ч тойгта участк Элстин цутхлңгиг теткҗәнә. Цуг долан котельн температурн диг-даранла ирлцҗ көдлнә. Сентябрь сард белдврин көдлмш кегдсмн. Лермонтовин уульнцас Балакаевин уульнц күртл утдан 270 метрт хуучн төмр турва шин полиэтиленов турвад сольгдв. Хойр котельнд өдгә цагин некврлә ирлцҗәх насосмуд тәвгдсмн. Нег котельнд усна чинриг ясрулхин төлә шин оборудовань тәвгдв.
Намрин-үвлин кемд көдлхд урдаснь белдвр кесн төләдән ода котельнә көдләчнр төвкнүн бәәҗ, өдр-бүрин көдлмшән кеҗәнә. Дулаллһна кем эклснәс авн оператормуд, слесарьмуд, лаборантнр чеерүдәр өдр-сө уга көдлҗәнә. Тиигәд эдн иим диг-дараһар көдлдг төләд хотл балһсна учрежденьс тасрхан угаһар үүлдҗәнә.
Шин зокалмуд экләд үүлдҗәнә
2019 җилин ноябрь сарин 7-д батлгдсн әрәсән правительствин тогтаврас иштә әмтн бәәдг бәәриг олзллһна Зокалмудт сольврмуд орулгдв. әмтн бәәдг бүүриг эрдминнь халхар керг-үүл күцәлһнә болн онц арһлачин үүлдвр күцәлһнә төлә олзллһна туст зөв хасгдв. Ода зуг гер-бүүрин эзн тиим үүлдвр күцәҗ чадхмн, дәкәд болхла эврә бүүртән ямр нег халхар үүлдвр күцәҗәх кемд хам-хоша бәәх әмтнә зөвинь эвдхмн биш, тер мет күцәҗәх үүлдврнь цуг кергтә некврмүдлә ирлцх йоста.
әмтнә гер-бүүр гиичлүрин, промышленн эд-тавр кеҗ һарһлһна, миссионерск үүлдвр күцәлһнә төлә олзлгдх зөв уга. Болв олн давхр герт хостел секҗ болхмн, зуг эн туст кесг некврмүд бәәнә. Хостел әмтнә гер-бүүр гиҗ эс тоолгдҗах бәәриг эзлх йоста, олн давхр герин негдгч давхрт бәәх зөвтә, дәкәд болхла онц эврә ордг үүдтә болх зөвтә.
Маргарита АРЗАЕВА