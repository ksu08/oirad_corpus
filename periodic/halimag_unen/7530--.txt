Баһ наста багшнрин төлә
14-03-2018, 12:17 
Хамгин түрүнд доцент С.Бадмаева издательск үүлдврин тускар келв. Университетин багшнр номин статьяс, монографьс болн нань чигн номин материалмуд барллһна көдлмшән шунмһадулсна тускар тер тоод иткүлҗәнә. Терүнлә залһлдулҗ Саглар Евгеньевна РИНЦ-ин - номин келн-улсин библиографическ то-дигин ул-сүүрин тускар тодрхаһар келҗ өгв.
Тер мет ВАК-ин болн терүнә ханьд ордг номин журналмудын тускар зәңглв. Терүнд номтнр диссертацсин һоллгч номин ашан барлна. Номин көдлмшәр соньмсдг багшнр "Скорпус" гидг нертә библиографическ болн реферативн то-дигин ул-сүүрин тускар бас баһ биш тоот медҗ авв. Энүнә дөңгәр номин журналмудт барлгдсн статьяс кедү дәкҗ олзлгдсна тускар медҗ болхмн, тиим тоот ода номтнр дунд өөдәнәр үнлгднә.
Тер мет академическ мобильностин, вузмуд-партнермудын болн тедн бәәх орн-нутгудын туск зәңг баһ наста багшнриг икәр соньмсулснь лавта. әрәсән болн һазадын орна вузмудт багшнр болн оютнр ямаран стажировк кедгин тускар эдн бас соньн кесг юм медҗ авв.
Дамшлһна йовудт "e-library" гидг электронн библиотекин таалд яһҗ көдлхин туск мастер-класс соңсачнрин оньг авлснь лавта. Эн платформин эв-арһин тускар ик зәңгллһн слайдын дөңгәр амр таалд өггдв. Иим порталд нер-усан яһҗ орулхин, библиотекин көрңгиг яһҗ олзлхин, терүнә олн зүсн әңгәр навигац яһҗ кехин тускар Саглр Евгеньевна бас тодрхаһар келҗ өгв.
Цааранднь вузин багшнр номин грант авлһна өргн үүлдврт яһҗ орлцхин тускар медҗ авв, эдн эврән эс гиҗ оютнрлаһан хамдан тиим соньн кергиг эклҗ чадҗана. Тер мет университетд өргн делгрлт авсн "Умник" марһана тускар Саглр Евгеньевна зәңгләд, оютнр, аспирантнр болн багшнр ямаран номинацст орлцдгин тускар цәәлһвр өгв. Дамшуллһна чилгчәр доцент С.Бадмаева соңсачнрин сурврт хәрү өгәд, онц улсин төлә мини-консультац кев.
ҖААХАН һуна