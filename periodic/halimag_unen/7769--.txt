Эдн мана балһсиг кеерүлнә
10-04-2018, 09:23 
Хавр ирхлә балһсд-селәдт эргндк һазриг ясруллһна көдлмш кегднә. үвлин цагт хурсн хог-богиг ахулна, хаалһс болн тротуармуд ясна, һаза панрмудыг углҗ тәвҗ, уульнцсиг герлткнә.
Тер мет Элстд үвлин хөөн уульнцст хаалһсиг хатҗ одсн бальчгас болн хог-богас цеврлҗ ахулсмн. Ода эвдрсн хаалһст һарсн нүкд ясҗана. Одахн "Элиста-Автодор" предприять балһсна Кировин, Сухэ-Баторин болн Хониновин нертә уульнцсин хаалһст нүкд ясв. Тер мет эн предприятин көдләчнр Заярновин, Кирбазарная уульнцст панрмуд сольв. Эн долан хонгт Ленинә нертә уульнцар бас панрмуд сольхмн.
"Городское зеленое хозяйство" МБУ-н көдләчнр җилин эргцд үвл зун уга һаза көдлҗ, балһсна уульнцсиг болн хаалһсиг цеврлнә. Урһа модна эдл-ахун хаалһин участкин ахлач Евгений Бадмаевин келсәр, Элстин һоллгч уульнцст хаалһсиг бальчгас цеврлҗ ахулсмн. Ода балһсна захар бәәх уульнцсиг, тер дотр Гоголин, Радонежскийин уульнцсиг цеврлҗәнә.
әмтн болх-болшго һазрт хог-бог асхдг йовдлмуд энтн ик нәрн төр. Онц эзнә гермүдт бәәх улс уульнцсин захд һарад, теегт хотын үлдл болн бәәцд олзлгдсн зүсн-зүүл тоот хайна. Тиигәд өмн үзгин болн ар барун үзгин райодт хог-бог асхсн ова үзҗ болхмн. Ташр сала-садргудт бултулад овална. Тегш һазрт хог-богиг хураҗ болхмн, болв гүн, адрута, хотхрта салад асхсн хог-богиг хураҗ авхд күчр-күнд болна. Өдр болһн гилтә көдлмшчнр өрүн эрт көдлмштән һарад, эврә участкан ахулна. Тер мет эдн балһснд бумблвс ясҗана, фонтанмудыг көдлмштнь белдҗәнә.
Элстин уульнцст модд, цецгүд урһҗ, эргндк һазриг сәәхрүлҗәхнь эннь бас эн предприятин көдләчнрин нилч. Урһа моддын болн цецгүд урһадг һазрмудын бәәдлинь эдн бас ясрулҗана. Теплицд урһасн урһмлыг һаза тәрхд бел кечксмн. Удлго дулархла, олн зүсн урһмлыг балһсна уульнцсар цецгүд урһадг һазрт суулһхмн.
Балһсна урһа модна эдл-ахун ах агрономч Николай Балиевин келсәр, Элстд ут тоодан 9 парк бәәнә. Предприятин көдләчнр Диилврин паркд, Цутхлң паркд, нань чигн паркст урһҗах моддыг хәләҗ харна. Олн җилдән урһҗах моддын ораһинь көрәдәд шинрүлнә. Дәкәд болхла көк хаалһин эдл-ахун көдлмшчнр урһа моддын хагсу ацмуд көрәдәд авна, үрҗ одсн моддыг чавчад уга кенә. Эднә тәрсн, арднь орҗ килмҗән өгч урһасн модд балһсиг улм сәәхрүлҗ, әмтнә седкл байрлулна, аһариг цеврдүлнә.
Цецгүд урһадг һазриг намрар болн хаврар малтҗ, эд-бод кеҗ, шим орулҗ ясрулна. Ленинә уульнцар тротуармудын хойр таласнь шагшг модд урһна. Иим модд тоос-шора дарна, эргндк бәәдлиг кеерүлнә. Зәрмнь балһсна уульнцар йовхларн, эргнд урһҗах моддыг оньгтан авхш. Болв хая нег адһм угаһар йовад, оньган өгч, ке-сәәхн моддыг һәәхҗ зогснач.

Маргарита АРЗАЕВА
И.Березовскаян цоксн зургуд