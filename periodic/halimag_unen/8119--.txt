Билгин хаалһар
23-05-2018, 11:03 
Соньн олн дүрмүдәрн, олн харһлтсарн, фестивальмудар, гастрольмудар дүүрң болсн театральн эн сезон Вячеслав Хургуновин җирһлд чигн мартгдшго соньн болн сәәхн болҗана. Театрин һардачнр Борис Манджиев болн Галина Шураева артистын үүлдврин тускар бүлән үг келҗ, белгән бәрүлҗ өгв.
Келн-улсин драматическ театрин артистнр дунд Вячеслав Хургуновин билг-эрдмин үүлдвр зөвәр онц орм эзлҗәнә. Түрүн хәләцд, артистнрин ик зунь шишлң театральн эрдм дассн, орн-нутгин һол вузмудт сурсн улс болҗана. Тедн хальмг студьд хамдан сурсн, үүлдврин нег школын дамшлт авсн артистнр болҗана. Вячеслав болхла мана Хальмг госуниверситет төгсәлә. Төрскн келән сәәнәр медсн деерән хальмг литературиг дассн күн болҗана. Келн-улсиннь тууҗиг, сойлыг болн авъясмудыг бичкнәсн авн шиңгәсн, сурһулин җилмүдт дассн деерән немр медрл авсн артист театрин зергләнд немгдсмн.
Эн артистын дәкн нег йилһлнь - билгтә көвүн май сарин 9-д 1968 җилд төрсмн. Целинн района Ленинский селәнд төрәд, өсҗ боссн, дундын школ төгсәсн көвүн цергт церглсмн. Эн туст көвүнә хаалһ талдан баһчудын җирһләс йилһрҗәсн уга.
Цергт церглҗәсн кемдән Вячеслав сән сурһмҗ авв. Цогц-махмуднь батрсн деерән көвүн цааранднь ямаран хаалһ шүүҗ авхан ухалҗ медҗ авв. Медрл эрк биш кергтә гиҗ тоолад, ах сурһульд орҗ сурв. Төрскн келән улм ясрулҗ, арднь орҗ дасҗ авсн көвүн бий тустан ик неквртә болдгарн, үүрмүдән харсч чаддгарн әмтнә оньг тусхадг билә. әмтнлә ээлтә, өөдән дааврта көвүн театрин коллективд цагнь ирәд батрв. Җирһлднь юн чигн учрв бийнь, заңгин һол авциг бий туск некврән болн үүрмүдтән даңгин түшг болдган эн уурсн уга. Эврәннь шүүҗ авсн кергтән итклтә, чик седклтә, үүрмүд дундан күндтә, өмнән өөдән неквр тәвдг артист үүлдврин хаалһдан чигн иткмҗтәһәр уралан йовв.
Театрт көдлҗәх җилмүдтән Вячеслав Хургунов һуч һар дүр бүрдәв. Дүр болһнь соньн болн нег-негнәсн йилһрнә. Җирһлин дамшлт, режиссерин дөң, үүдәгч хәәврнь әмтнә оньг авлдг дүр тогтахднь Вячеславд туслна. Басңга Баатрин "Кенз байнд" - Босха, Петр Дарваевин "Времен связующая нить" гидг нааднд - зуульчлачин дүр, Балакан Алексейин "Хүрм" нааднд - Бокта Боктаевич, "Аюка хаанд" - мөрд хулхалдг Данзн, Борис Шагаевин "Басан Городовиковд" - Джангаров, Борис Манджиевин "Хальмг хүрмд" - эцк\u2026 иим олн зүсн дүриг Вячеслав Хургунов театрин тәәз деер тогтав. Дүр болһндан артист Хургунов һазак өңг-бәәдлинь үзүлсн деерән дүрин дотрк ухаһинь, ухан-тоолвринь олнд медүлҗ чаддгинь сән халхаснь олн хәләһәчнр болн шалһачнр темдглнә.
Сүл җилмүдт артистын билгнь улм делгрҗ, халхасн герлтҗ әмтнә оньг авлдг болв. "О, Чүүчә, Чүүчә!" гидг нааднд бүрдәсн дүрнь артист тахшлтын хаалһд орҗахинь үзүлв. Басңга Баатрин "Булһн" нааднд эцкин дүр тогтаснь бас әмтнә оньгт тусна. Санҗ Балыковин "Девичья честь" нааднд Пүрвә Цветковин дүриг чигн Вячеслав Хургунов мартгдшго кевәр үзүлв.
Билг-эрдминнь тускар немәд келхлә, келн-улсин драматургийин нааддт соньн дүрмүд бүрдәсн деерән Вячеслав Сангаджиевич делкән болн орс драматургийин олн нааднд чигн орлцҗ, әмтнә оньг авлсн бәәнә. Тәвн җилә өөнән темдглҗәх артистын билгин хаалһнь цаарандан чигн соньн олн дүрмүдәр дүүрң болхнь маһд уга.

Галина ХЕЙЧИЕВА
Зургт: Хальмг Таңһчин ачта артист
Вячеслав Хургунов