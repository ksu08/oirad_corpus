Муниципалитетмүдиг урмдулхар
10-04-2018, 09:23 
И.Зотовин темдглсәр, райодын муниципальн бүрдәцс оруһин әңгиг ясрулхин төлә эднә даавриг икдүлх кергтә. Сүүрин йовудт таңһчин премьер-министр бәәрн бюджетмүдин оруһин әңг икдүллһнә халхд күцәгдҗәх керг-үүлдврмүдин тускар хувалцв. Тиигәд, сүл җилмүдт муниципалитетмүдин оруһин әңгд нефтин эдл-уушин акцизин, зәрм алвна мөңгн орулгдсна ашт эднә экономическ бәәдл ясрв. үлгүрнь, нидн нефтин эдл-уушин акцизин алвна мөңгн 10 процентин ормд 15 процент райодын хаалһин саңд орулгдсна ашт немр 33 сай арслңга ору орв.
Тер мет нидн инвестицин бәәдл ясруллһна халхар муниципалитетмүдин рейтинг тогталһн бас күцәмҗтә болв гиҗ И.Зотов хувалцв. Сүүрт орлцачнр муниципальн бүрдәцсин экономическ бәәдл ясруллһна дамшлтыг өөдәнәр үнләд, терүг талдан регионмудт бас олзлхар шиидв.