Телүлсн күслин дуудлһ соңсхв...
24-03-2017, 15:39 
Хальмг шүлгч Шанан Дольгана үүдәврмүднь
гүн учр-утхта, түүрвәчин эврә онц хәләцинь, ухан-седклинь медүлнә.

Зүркндм эңкр төрскн һазра
Заяни өвк-эцкинм гер\u2026
Көк теңгрт цаһан көглҗрһн
Күчтә хурдар җиврән делнә.

Цевр теңгрин аһар кииләд
Цаһан көглҗрһ дураһад нисхнь,
Урмдта хойр җиврин күчәр
Улм деегшән өөдләд һархнь\u2026

Тер нислт нүдим секв:
Телүлсн күслин дуудлһ соңсхв\u2026
Теңгр-һазрин шавшлһ өргдүлхәр
Торлзад нисдг җивр дурдҗанав.

Зүркндм эңкр төрскн һазра
Заяни өвк-эцкинм гер\u2026
Көк теңгрт цаһан көглҗрһн
Күчтә хурдар җиврән делнә.

Түрүләд Шанан Дольган зуг орсаһар бичҗәсмн, болв хальмг келн мартгдҗана, энүгәр бичсн үүдәврмүд баһрҗана гихлә өвкнрин келән арднь орҗ дасад, шүлгүдән хальмгаһар чигн бичдг болв. Тиим кевәр шүлгч эндр өдр чигн маднд үлгүр болҗ церглҗәнә, өвкнрин келән седкл бәәхлә түргәр дасч, нам соньн үүдәврән үүдәҗ болхмн гиҗ шүлгч маднд цәәлһвр, урмд өгчәнә. "Бичә эмәтн, хальмгуд, төрскн келән дастн!" - гиҗәнә.


Элвг нарн
Сө буусн саамла
Сар һарч герлтнә,
Алтн шаазң ааһшң,
Амрар деерм мандлна.

Өвкиннь һазрин нариг
Орчлңд юунла дүңцүлхв?
Сөөдчн герлән белглҗ
Сарин дүр үзүлнә.

Нүдн-амн болҗ
Нутг-һазрим гегәрүлнә.
Өвкиннь һазрин нариг
Орчлңд юунла дүңцүлхв?

Олн әмтн-нарншг
Өдр-сө уга
Эңкр орн-нутгтан
Элвг герлән белглнә.

Тег
Теңгс цальгрсн мет
Теегинм ноһан халһрна.
Җирһл угтҗ магтад
Җирһәд шовуд дуулна.

Халһрсн ноһан деегәр
Хойр җилк метәр
Телсн бөкән өргҗ
Теегин эзн темән
Дүүврәр кевлһән кевҗ
Дүмбр усчсн болна.
Теңгс цальгрсн мет
Теегинм ноһан халһрна.
Деегәрнь теегин эзн
Дүмбр усчсн болна.

Хальмг келәр бичсн шүлгүдин түрүн хураңһу "Мини дендр" ("Мой костер") гиҗ нерәдҗәсмн, 1985 җилд барас һарсмн. Орс шүлгүдин түрүн дегтрнь "На тропе свиданий" 1978 җил барлгдсмн. 1990 җил Шанан Дольган әрәсән бичәчнрин Ниицәнә гешүн болв.
Шүлгч Шанан Дольгана (Анатолий Федорович Шанаев) намтрин тускар келхлә, 1937 җилин март сарин 25-д Хальмг АССР-ин Яшалта селәнд төрсмн. Сиврин тууврин күчр-күнд җилмүдт ик зовлң эдлҗ Красноярск крайд бәәсмн. Хальмг Таңһч шинәс босхгдсна хөөн Харти Кануковин нертә педагогическ училищт орсмн, терүг 1962 җилд төгсәсмн. Хөөннь Германьд Советск әәрмд һурвн җилдән церглсмн.
1960-ч җилмүдәс авн шүлгүд бичдг болв. Түрүн саамд, үүрмүдиннь келсәр, шүлгүдинь икәр барлҗасн уга, яһад гихлә тедн кев-янзарн, учр-утхарн йирин биш бәәсмн, шүлгч үнн-чик хәләцән медүлҗ, талдан әмтнә үгд орҗасн уга. Болв билг-эрдмнь цугинь диилв. Шанан Дольгана шүлгүднь ахрхн янзта, болв шүлгчин ухан-седклнь йир гүн, дүрмүднь олн гиҗ "Литературная Россия" газетд шалһач Игорь Федоров бичсмн. Бичәчнр Балакан Алексей, Нармин Морхаҗ, Санһҗин Бося шүлгч Шанан Дольгана үүдәврмүдинь болн үүдәлтинь өөдәнәр үнлҗәсмн. Ахрхн миниатюрмудт чигн шүлгч ухан- седклән дигтәһәр медүлнә. Иим мөрмүд терүг иткүлҗәнә:

Что еще щедрее солнца
На земле найдешь родной:
Свет его
И ночью льется,
Отражаемый луной.

Хальмг келәр бичсн "Цагда" ("Сайгачонок") гидг поэм-тууль 1984 җилд барлгдсмн, 1986 җилд терүг шүлгч Даниил Долинский орс келнд орчулсмн, хальмг литературин школын хрестоматьд эн орсмн. Цугтан - бичкдүд, сурһульчнр, теднә эк-эцкнр эн поэм-туулиг умшхдан дурта. "Цагдаг" Элстин наадһасин театр тәвсмн, "Строитель" кинотеатрт туулин премьер болн спектакльмуд давв. Хальмг Таңһчин кесг райодын, Ставропольск крайин болн Əәдрхнә областин бичкдүд терүг хәләв. Украинә Черкасск областин наадһасин театрт "Цагдаг" эврәннь тәәз деер тәвсмн, эн наадыг режиссер Олег Карнер һардсмн. Өр-өвч санан седклиг эн поэм бичкдүдт сурһмҗлна.
Тиим герәслһән Шанан Дольган иргч үйнрт үлдәсмн. 1990 җилд "Илвтә дуң" ("Волшебная раковина") гидг бас нег тууль төрскн келәр үүдәсмн. Иргчдән чигн бичкдүдиг өсклһнд эврә тәвцән орулҗ, теднд аавиннь сурһмҗ өгч, теднә седклд үлдх ухан тернь бәәсн чигн болх. 2012 җилд, тавн җил хооран, билгтә шүлгч Шанан Дольган сәәһән хәәсмн.

Солнца огненные спицы
Вяжут в травах светотень,
Мне бы в юность возвратиться -
Да нельзя;
Золотым пером жар-птицы
Отсиял весенний день.

Тиигҗ җирһлин тускар шүлгч бичсмн. Цуг үүдәлтнь төрскн һазрт, дурна седклд, җирһлин ховр болн сәәхн тоотд нерәдгдсмн.

ҖААХАН Түрвә