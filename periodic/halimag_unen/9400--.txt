Таңһчд Зулын өдриг темдглв
05-12-2018, 09:53 
Декабрин 2-т Хальмгт Зулын байр ик өргмҗин бәәдлд темдглгдв. Буур җил һарад, ботхн җил ордг кем эн җил декабрин 2-т тусч ирв. Цуг хальмг улс насан авдг өдр шаҗна гүн учр-утхта. Зунква гегән Гегәрлтин хаалһд орад, паранирванад залрҗ одсна ик чинртә йовдлла Зулын өдр ирлцнә.
Мөргүлин өмн Бурхн Багшин Алтн сүмин ах багш Анҗа гелң цуглрсн улсиг Зулла йөрәһәд, Хальмгин шаҗн лам, әрәсәд, Моңһлд, СНГ-н нутгудт Дала ламин гегәнә күндтә элч Тэло Тулку ринпоче илгәсн йөрәлиг умшҗ өгв. Давсн җилин ашмуд му биш болсинь, тер йовудта делгрлтд күн болһна тәвц орсинь темдгләд, Хальмгин шаҗн лам улсин ухан-седклд, шагшавдын авг-бәрцд, оюни төлҗлтд баһ биш икдл уралан кегдсинь зааҗана. Бурхн-шаҗна номан цеврәр бәрәд, орҗах шин җилд уралан улм ик ишкдл цугтан кех гисн ицлән Тэло Тулку ринпоче медүлҗәнә.
Хальмг Таңһчин Толһачин нерн деерәс цуглрсн улсиг таңһчин правительствин ахлачин дарук Бова Бадмаев йөрәһәд, йөрәлин бичгиг умшҗ өгв.
Хальмгин түрүн профессиональн балетмейстер, әрәсән искусствин ачта үүлдәч, Хальмгин Герой Петр Надбитов үнн цаһан седкләсн цуг улсиг орҗах шин җиллә йөрәв. Халун зүркни йөрәлән Хальмгин искусствин ачта үүлдәч, көгҗмин халхар делкән мастер, композитор Аркадий Манджиев келв. Хальмг улсин билг-эрдмин нертә үүлдәчнрт хурлын гелңгүд цаһан хадг татҗ, күндллһән медүлв. Нарт-делкән конференцд орлцхар ирсн моңһл номт чигн Зулын байрла цуглрсн улсиг йөрәв.
Хальмгин хурлмудт Зунква гегәнд нерәдҗ, миңһн зул өрггднә. Зулд нерәдсн байрин ик мөргүл чигн Зунква гегәнд миңһн бәрц бәрҗ, үд күртл 18 ном умшгдв. үдин хөөн 10 ном умшгдв. Бурхн Багшин Алтн сүмин гелңгүд Зунква гегәнд нерәдсн номла зергднь Тушита һазрт туссн зун бурхнд нерәдсн, тер мет "Зүркнә судр", 21 Дәркин магтал, Махакала бурхнд нерәдсн, ут нас зүүлһнд туслдг Амитаюс, Ушнишавиджая, Цаһан Дәркд нерәдсн ном, нань чигн ном мөргүлин йовудт орулҗ умшв. Ик мөргүлин дару хурлд ирсн улс гелңгүдин һардврт, ном умшҗ, хурлыг зөв эргәд, 17 пандитын - ик номта ламнрин көшән өөр зул шатаҗ, күндллһән медүлв.
Мөргүл хоорнд болсн завсрт әмтн боорцг-цәәһәр тоогдҗ, кен-негндән амулң-менд җирһл делдҗ, Зулан давулв. Бурхн Багшин Алтн сүмд болсн Зулын ик мөргүл "Калмыкия" РИА-н дөңгәр цуг делкәд он-лайн эв-арһар үзүлгдв. Делкән кесг орн-нутгудт бәәх хальмгуд ик мөргүлиг соңсч, Зулын байран цугтан хамдан кесн өргмҗтә седклтә бәәв.
ҖИРһЛИН Кермн