Мана баһчуд дииләчнрин тоод орв
21-02-2017, 14:52 
һурвн өдрин туршарт мана таңһчин баһ наста замчнр, уячнр-технологуд, электрикүд болн нань чигн эрдмтә профессионалмуд "World Skills Russia" гидг нертә Цугәрәсән болн нарт- делкән баһчудын марһанд хоорндан дөрлдҗ орн-нутгин чемпионатын полуфиналд орлцхар мейәрклдв.
Эднә олн эрдмин үүлдвриг Краснодарас болн Москваһас ирсн экспертмүд үнлв. Тегәд дөрлдән амр биш болв, күнд кесг даалһвриг заагдсн цагин болзгт сән чинртәһәр күцәх кергтә бәәсмн. Тиим болв чигн мана таңһчин колледжмүдин болн Хальмг госуниверситетин СПО-н оютнр сән белдврән үзүлв.
Аштнь марһана дииләчнриг болн призермудыг Элстд, февралин 18-д, правительствин Герин сүүрин залд ах федеральн инспектор Александр Беляев, правительствин Ахлачин дарук Мерген Бадма-Гаряев болн таңһчин сурһуль-эрдмин болн номин министр Николай Манцаев, йөрәҗ эднд дипломс болн медальмуд бәрүлҗ өгв.
Замчнр (повармуд) дунд һурвдгч ормиг политехническ колледжин үстин филиалын оютн Анна Мушаева эзлв. Хойрдгч ормд Городовиковск балһсна олн профильтә колледжин элч Иван Иванов һарв. Дииләчин өөдән нериг болхла хулд-гүүлгәнә-технологическ колледжин оютн Санджи Джеев зүүв.
Кондитермүдин тоод ирлцңгүһәр Татьяна Каюда (Городовиковск олн профильтә колледж, 3-ч орм), Анастасия Борисова (Городовиковск олн профильтә колледж, 2-ч орм), Артур Маштабдулов (хулд-гүүлгәнә-технологическ колледж, 1-ч орм) йилһрв.
Веб-дизайна салврар дөрлдҗәсн баһчуд компьютер сәәнәр меддгән, олн-зүсн эв-арһиг дигтә-даратаһар олзлдган үзүлх зөвтә бәәсмн. Тегәд эдн дунд чигн марһан чинвртә болв. Тиим болв чигн хамгин өөдән ашт Алексей Пьянов (Элстин политехническ колледж, 3-ч орм), Джангар Эрднеев ( Хальмг госуниверситет, 2-ч орм), Николай Шрамко (Элстин политехническ колледж, 1-ч орм) күрв.
Автомобильмүд яслһна болн тетклһнә компетенцд түрүн өдрәс авн лидерин тоод Алина Лиджи-Убушаева (Элстин политехническ колледж,1-ч орм) һарла, тиигәд сүл өдр күртл чидлән хамцулҗ үүлдәд дииләчин өөдән нер зүүв. Хойрдгч ормиг бас Элстин политехническ колледжин элч Алексей Мотев эзлв, тиим кевәр эн колледжин сурһульчнр йилһән сәәнәр марһанд белдв гиҗ келх кергтә, эднә багшнр чигн сурһульчнрин өөдән ашт ик нилчән күргв. һурвдгч ормд нефтин болн газин Хальмг государственн колледжин элч Владимир Сангаджиев һарв.
Дошкольн сурһмҗ гидг компетенцд дөрлдән бас чинвртә болв. Энд Элстин педагогическ колледжин оютнр сән белдврән үзүлв. Тер тоод дииләчин нериг Ксения Букреева зүүв. Хойрдгч ормд бас эн сурһулин заведеня элч Диана Жукова һарв. Эднлә зуг Городовиковск олн профильтә колледжин оютн Анастасия Чумаченко дөрлдҗ һурвдгч ормд һарв.
"Эклц классмудын багш" гидг номинацд бас цуг нүүрлгч һурвн ормиг Элстин педагогическ колледжин оютнр эзлв, тер тоод Яхита Ахматова (3-ч орм), София Бадмаева (2-ч орм) болн Инна Барсукова ( 1-ч орм).
"Медицинск болн социальн килмҗ өглһн" гидг әңгд му биш үзмҗд П.Жемчуевин нертә таңһчин больницин элчнр күрв. Тер тоод Гульнара Сафарова болн Гиляна Саксыкова 3-ч болн 2-ч ормс эзлв. Дииләчин өөдән нериг Хальмг медицинск колледжин оютн Валентина Буваева зүүв.
"Ветеринария" номинацд хамгин сән белдврән Хальмг ГУ-н СПО-н элч Ольга Гребенева үзүлҗ дииләч болв. Хойрдгч ормд бас Хальмг ГУ-н элч Цеден Кикеев һарв. һурвдгч ормиг Башантинск агроколледжин элч Анна Плякина эзлв.
"Өдгә цага технологий" гидг әңгд нефтин болн газин Хальмг государственн колледжин элчнр Александра Нуркаева (2-ч орм) болн дииләч Валентина Лещенко йилһрв. һурвдгч ашиг Эльза Бадмаева (Элстин политехническ колледж) үзүлв.
Парикмахермүд дунд Городовиковск олн профильтә колледжин оютнр хамгин өөдән ашт күрв, тер тоод дииләчнь Анастасия Кобзева болн 2-ч призернь Анастасия Асанова болв. һурвдгч ормиг бас Городовиковск балһсна "Каскад" предприятин көдләч Лилия Абрамова эзлв.
Электромонтажникүдт хамгин күнд даалһвр өггдҗәсн бийнь эдн сән белдврән үзүлв. Тер тоод Элстин политехническ колледжин элчнр - дииләч Джангр Бамбудаев болн хойрдгч призер Хамзат Дасаев мөн. һурвдгч ормиг "МРСК Юга - Калмэнерго" ПАО-н көдлмшч Сергей Болаев эзлв.
Эдниг марһана спонсормуд йөрәҗ мөрәһән болн Күндллһнә һашгудан бәрүлҗ өгв. Тер мет таңһчин сурһуль-эрдмин болн номин министр Николай Манцаев спонсормудт ханлтан өргҗ, марһана цуг призермудт болн дииләчнрт күцәмҗ дурдв. Дәкәд ах федеральн инспектор Александр Беляев, правительствин Ахлачин дарук Мерген Бадма-Гаряев баһчудыг йөрәҗ әрәсән кемҗәнд өөдән аш үзүлтн гиҗ дурдв.
Байрин хургин чилгчәр Хальмг университетин "Бумбин орн" ансамбль "Чичрдг" бииләд сәәхн билг-эрдмән үзүлв. Дииләчнр ода әрәсән кемҗәнә марһанд белдҗәнә, тедн Москвад, Казаньд болн Якутскд болхмн, тенд чигн күцәмҗ бәрҗ диилвртәһәр хәрҗ иртн гиҗ дурдҗанавидн.

ТүРВәН һуна