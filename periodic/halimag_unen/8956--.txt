Өвкнрин туг өргәд
13-10-2018, 10:19 
Хальмг зәәсң Гаря Балзановин дәәч туг олдсна туск зәңг шидр олн дунд ик соньмслт үүдәв. Энүнә тускар мана газет чигн бичлә. Тундутовихнә болн Балзановихнә тохмин күн Серж Гревениц Францд бәәхин тускар тер соңсхврт келгдсн билә. Удлго Серж Гревениц Хальмг Таңһчур ирхмн. Эн йовдлын тускар "Калмыкия" РИА-д болсн брифингд келгдв. Таңһчин сойлын болн туризмин министрин дарук Николай Санджиев, Хальмг хазгудын одмн Эрдни Манжиков, Хальмгин искусствин ачта үүлдәч Татьяна Милованова журналистнрт эн төрәр цәәлһвр өгв.
Августын 7-д социальн сетьд Хальмгин искусствин ачта үүлдәч Татьяна Милованован шишлң халхд эн зәңг түрүн болҗ һарч ирсмн. Йосна болн олна үүлдәч Данзан Тундутовин тохмас үлдсн улс Францд бәәх угаһарнь соньмсад, эн туст хәәвр кехиг сурад, Татьяна Милованова болн Хальмгин хазгин одмн Эрдни Манжиков Ирландьд бәәх Владилен Дацкод бичг бичсн билә. Эн күн тегәд теднә сурвриг күцәхәр Елена Браунд болн Чингис Бюрчиевд даалһвр өгсн бәәҗ. Мана һазра күүкн, ода һазадын орнд бәәх Елена Браун, Данзан Тундутовин болн Гаря Балзановин тохмиг дуудулҗ йовх күүнә нериг медҗ авв. Тернь Серҗ Гревениц болҗ һарв. Терүнлә харһҗ күүндснә ашт эднә өрк-бүлд Гаря Балзановин туг хадһлгдҗахнь медгдв. Хәәртә тугиг зәәсң күүкндән Александрад өгсн бәәҗ.
Күүнә җирһлин хаалһ йир соньн болна. Иигәд Александра Балзанова Данзн Тундутовин көвүн Николайла харһад, өрк-бүлән өндәлһсмн. әрүнәр хадһлҗасн эцкиннь тугиг күүкнь тегәд эврәннь үрндән Марина күүкндән үлдәсн бәәҗ. Хойр зәәсңгин тохмиг бийдән негдүлсн Марина тегәд тугиг көвүндән Сержд үлдәсн болҗана. Сержла цагнь ирәд Елена Браун харһҗ күүндсн болҗана. Тиигәд Гаря Балзановин туг Францд олдв.
Цуг эн үүлдвр давсн җилд эклсн билә. Татьяна Милованова эврәннь театрин артистнрлә хамдан Өлзәт Тундутован санлд нерәдҗ, хувцна коллекц белдәд, әмтнә оньгт тусхала. Медрлтә, билгтә, өңг-зүсәрн болн һольшг бәәдләрн нертә олн улсин оньгиг авлҗасн хальмг күүкд күүнә - Тундутовин аваль Өлзәтин дүрәр соньмсад, Татьяна үүрмүдтәһән кезәнә мана өвкнр өмсҗ йовсн хувциг сергәҗ үзүллә. Дәкәд болхла Данзн Тундутовин - йосна болн олна үүлдәчин үүлдврәр соньмсв. Государственн Хүүвин депутат бәәсн ик медрлтә болн ухани гүн билгтә эн күүнә 130 җилин өөн эн җил болҗана. Тегәд хазгудын Ниицәнлә негдәд, эн хальмг үүлдәчин тускар медҗ авхар, уң-тохмаснь күн үлдсн угаһинь медхәр седәд хәәвр кесмн. Тиигәд эн зәңг һарч ирв.
Балзановихнә дәәч туг Серҗ Гревеницин өрк-бүлд хадһлгдҗахнь тиигҗ медгдв. Туг ямаран бәәдлтәв гихлә: дөрвлҗн эд деер һурвн зүсн өңгтә татасн бәәнә. Кемҗәһәрн тер татасд әдл биш. Көк, шар болн цаһан зүстә татасд. Шар зүстә татасн деер шар шаҗна күцәмҗ делдгч темдг - һурвн эрдниг деерән залсн, довтлҗ йовх мөрн зурата бәәнә. Ахрар келхлә, ки-мөрн делсҗ йовх темдг болҗана. Тугин зүн бийднь Окн Теңгрин дүр орман олҗ. Дөрвдә зәәсңгин деедс болҗах бурхна дүр кесг әәмшгәс Балзановихнә тохмиг харсҗ йовсмн. Тугин дораһур цаһан өңгтә тасм деер "Одмн Балзановин негдгч хальмг партизанск отряд" гиҗ бичәтә. Хәәртә эн тугиг хадһлҗах күн ода мана таңһчд ирҗәнә.
Серж Гревенициг тосҗ авх шишлң көдлмшч баг бүрдәгдснә тускар Николай Джамбулович журналистнрт тодрхаһар келҗ өгв. Күндтә гиичиг Москвад тосҗ авхмн. Тенд Серҗ аавиннь Данзан Тундутовиг хаҗ алсн бәәрнд одад, өвкин санлд цецгүд залҗ тәвх саната.
Элстүр гиич октябрин 15-д нисҗ ирхмн. Келн-улсин музейд, Бурхн Багшин Алтн сүмд харһлтс болхмн. Хотл балһснла гиичиг таньлдулхмн. Асхарнь Татьяна Милованован театр эврә шин коллекцән үзүлхмн.
Октябрин 16-д Серж Гревениц һанц моднд күрч, мөргүл кехмн. Тендәсн Балзановихнә тохмин һазрур үлдчн селәнд одхмн.
Октябрин 17-д мөр унҗ таңһчарн зуульчлһ кесн, өвкнрин авъясмуд сергәҗәх әмтнлә Серҗ харһҗ, фестивалин байрт орлцхмн. "Зөөр" гидг Номт Очировин нертә саңгин ахлач Нина Улановала Серҗ Гревениц харһхмн.
Октябрин 18-д күндтә гиич Баһ Дөрвдә районур һарч йовхмн. Зууран Ергенинский селәнд бууһад, Джабо Тайши Тундутовин бумбд, Диилврин суврһнд цецгүд залҗ тәвхмн. Волгоградск областин Солянка селәнд Тундутовихнә алвт бәәсн һазрт Серҗ Гревениц күрхмн. Тер үүлдвртнь Волгоградт бәәх хальмгуд ирҗ орлцхмн.
Хальмгин хазгин одмн Эрдни Манжиковин келсәр, цуг тер керг-үүлдврмүдт, нег үлү Новочеркасскд, Волгоградт болх харһлтст хазгуд оларн орлцхмн. Эрдни Николаевич Ростов-на-Дону, Волгоград балһсдын хазга одмнмудла күүндәд, гиичиг тосҗ авлһна үүлдврт тедниг өргәр орлцулҗана. Новочеркасскд болх хазгудын ик байрт гиич орлцн гиҗәнә. Тенд хазгудын цергин, кадетск корпусмудын хәләвр болхмн. Кадетмүдин хәләврт Хальмгин кадетмүд - 48 көвүн орлцхмн.
Тууҗчнрин тоолврар, Тундутовихнә тохм залу улсин халхаснь авад хәләхлә, өөрднрин түрүн нер һарч йовсн нойн Худух - Бөкәс эклнә. Күүкд улсин халхас авад хәләхлә, Чиңһс хаана тохмас улан авна. Балзановихнә тохм хальмгудын зәәсңгүдин хөөт үйнр болҗана. Чиңһс хаана тохмас бас алдрҗ үлдсн гиҗ тоолгдна.
Хальмгин тууҗд ик тәвцән орулсн, өвкнрин нериг дәәч болн олна үүлдврәрн өөдән өргсн хальмгудын алдр үрдин тохмин нериг ода бәрҗ йовх Серҗ Гревениц таңһчд ирҗәхнь байрта болн чинртә йовдл болҗана.


Галина ХЕЙЧИЕВА