Билгтә күүкдиг дөңндг таңһчин цутхлң
17-10-2017, 12:09 
Эдн тиим кевәр билгтә күүкдиг йилһҗ авад тедниг цааранднь дөңнх, сурһулин кемҗәһинь өөдлүлх зөвтә болҗана.
Октябрин 16-д Хальмг Таңһчин региональн сурһулин цутхлңгиг Элстд секлһнә байрин хург болв. Энүг нүр үгәр таңһчин правительствин Ахлач Игорь Зотов секв. "Билгтә күүкдиг йилһҗ авлһна керг ода ик чинр зүүҗәнә. Терүг секлһнә төлә ик көдлмш таңһчин сурһуль-эрдмин министерств болн министр Николай Манцаев
күцәв.
Хальмг госуниверситет эн кергт шунмһаһар орлцҗ, билгтә күүкдин сурһулин кемҗәг өөдлүлһнд ик нилчән күргх гиҗ бат ицгтә бәәнәв. Шин цутхлң көвүд-күүкдт билг-эрдмән, медрлән сәәнәр үзүлх, улм гүн медрл авлһнд нилчән күргх зөвтә. Тадн, мана билгтнр, таңһчан цааранднь делгрүлхит. Энд сурад, медрлән яһҗ
гүүдүлхән дасҗ ямаран эрдмәр иргчдән сурһуль дасхан йилһҗ авхит, терүг гер талан эк-эцкдән ирәд келҗ өгхит"- гиҗ правительствин Ахлач келв.
Цааранднь Игорь Александрович йилһән сәәнәр сурдг, сурһульчнрин олимпиадт болн олна үүлдврт орлцдг 9-ч -11-ч классмудын билгтә сурһульчнрт таңһчин Толһачин мөрә бәрүлҗ өгв. Тер тоод Элстин техническ лицеяс Корнеева Марина болн Александр Стасенко, Лаганя 3-ч тойгта школас Аюка Лалаев, Комсомольск гимназяс Екатерина Маликова, Ик Буурла школас Руслан Насунов болн нань чигн сурһульчнр ачлгдв.
Дәкәд сурһуль-эрдмин министр Николай Манцаев үг авв. "Сириус" цутхлңд болдг селгәнд хамгин ик тоотаһар мана таңһчас уйн наста математикүд һарч йовна, дәкәд талдан предметсәр 3-4 күн йилһгднә. Тегәд таңһчин цутхлңгин түрүн селгәг бидн математикүдәс эклхәр зуралҗанавидн. Нааран цуг таңһчас 7-ч классмудын сурһульчнр ирҗ университетин, балһсна школмудын багшнрин һардврт медрл авх. Цааранднь эдн "Сириуст" шишлң селгәнд сурхмн гиҗ министр темдглв.
Ода билгтә сурһульчнриг йилһҗ авлһна болн дөңнлһнә керг государственн чинр зүүҗәнә, орн-нутгин политикд эн төр орҗана. Билгтә бичкдүд иргчдән цуг
орн-нутгин, таңһчин делгрлт теткҗ кесг төр хаһллһнд дөң болҗ орн-нутган түрүн нүүрт һарһх зөвтә. Тиим сән белдвриг мана цутхлң өгх, цааранднь эдн вузд орад сән сурһуль авад таңһчин делгрлтин төлә көдлх.
Тиим кевәр государств билгтә сурһульч болһниг дөңңҗ, мана министерств чигн таднд целевой орм сән гисн вузмудт һарһҗ өгч дөңгән күргх, таднла залһлда бәрх. Иргчдән номтнр, сән специалистнр болҗ тадн таңһчдан ирҗ көдлхит гиҗ бат ицгтә бәәнәвидн. Бичкдүд болн сурһульчнр онц предметәр медрл авсн деерән сәәнәр амрч чадх, гиҗ Николай Гаряевич заав.
Дәкәд өөдән мөрә авсн сурһульчнриг болн шин цутхлңд сурх уйн наста математикүдиг Хальмг ГУ-н ректор Бадм Салаев йөрәв. Тиим цутхлң секлһнә төлә хамгин
түрүнд ханлтын үгән бидн таңһчин Толһач Алексей Орловд болн таңһчин Ахлач Игорь Зотовд келх зөвтәвидн, яһад гихлә эднә дөннлтәр шин цутхлң мана бичкдүдт бат медрл өгч теднә ухан-билгинь хурцдулх. Болв хамгин түрүнд сурһульчнр эврән сән санаһан үзүлҗ сәәнәр сурх зөвтә гиҗ Бадм Катинович темдглв.
- Мана көвүд-күүкд тиим цутхлңд сурх гиҗ нам санҗасн угав. Яһад гихлә бидн селәнд бәәнәвидн, манад лицей, гимназь уга, тиим болв чигн селәнә школын багшнр мана көвүнд бат медрл өгч, олимпиадт орлцх арһ өгв. Мана уйн насна цагт тиим арһ уга билә. Тегәд таңһчин болн орн-нутгин һардврт ик ханлтан өргҗәнәвидн. Мана көвүн Санл бас сән медрлтә специалист болад хәрү таңһчдан ирәд көдлх гиҗ бат ицгтә бәәнәв,- гиҗ Көтчнрә района Шатта селәнәс ирсн Ольга Батаева келв.
- Региона сурһуль-эрдмин цутхлң Сити-Чессәс хол биш бәәдг мана таңһчин бичкдүдин үүдәлтин цутхлңгин ул деер үүлдх, бидн таңһчин олимпиадмуд бүрдәлһнд оньдин орлцнавидн, тегәд теднә призермудас болн дииләчнрәс чигн билгтә бичкдүдиг йилһҗ авч цутхлңд йовулхвидн, долан хонгтан эдн Элстд медрл авад, амрад гер талан одх, - гиҗ РЦДТ-н һардач Ирина Очирова зәңглв.
Хургт РЦДТ-н оркестр болн уйн наста артистнр орлцҗ билг-эрдмәрн байрлулв.
ТүРВәН һуна