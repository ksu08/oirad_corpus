Сәәхн седклтә, нүүртән герлтә
30-03-2017, 11:14 
Күүнә седклнь, ухань, чирә-зүснь, хувцнь чигн сән-сәәхн болх зөвтә гиҗ нернь туурсн бичәч келсн болдг. Эн келсн үг Элстд бәәдг Кема Кукуевала йир дигтә кевәр ирлцҗәнә. Хо чирәтә, хар нүдтә, эвтәкн цогцта, бийән дахсн хувц өмсдг кеемсг күүкд күн йир сәәхн.
Кема Алексеевна ниитә өнр-өсклң өрк-бүлд
төрсмн. Бичкнәсн авн керсү, дигтә-тагта, диг-даранд дурта болдг күүкн болҗ өссмн. Дегтрмүд умшхдан дурта билә. Эк-эцкнь балһс орсн цагтан эрк биш отхн күүкндән шин дегтр авч ирхлә, энүнд ик байр болдг бәәсмн.
Бичкнәсн авн багш болх күслтә билә, тегәд школд седклән тусхаҗ сурһуль сурдг бәәҗ. Школын һардач Анатолий Игнатьевич Калугин, классин һардач Валентина Ивановна Гранкина, багшнр Юрий Григорьевич Терехов, Ольга Кирилловна Ольшевская ахта иргчдән багшин эрдм шүүҗ авхднь нилчән күргсмн.
Багшин эрдм нәрн, күнд болв чигн тер бийнь йир соньн, үүдәгч болн кергтә, туста эрдм. Кезәд чигн шин тоот медҗ авх санан зүүгднә. Бичкдүдлә медрләрн хувалцҗ, эднлә өдр болһн харһҗ, үзлцҗ, бас эднәс чигн шин тоот медҗ авнач. Кема Алексеевна Элстин 21-ч тойгта дундын школд хальмг келнә багш болҗ көдлҗәнә. Төрскн келндән хару, эврәннь эрдмдән дурта, көдлмштән байртаһар ирнә. Күүкдин седкл сәәхн меднә, эднә хоорнд йир сән хәрлцән тогтна. Даңгин үүдәгч хәәврт бәәҗ, кичәл болһндан кинән кевәр белдвр кеҗ, сурһульчнриг соньмсулҗ чадна. Өрүнднь көдлмштән адһҗ, асхнднь герүрн адһҗ байртаһар йовдг күн кишгтә гидг.
Кема Алексеевна бийән хөвтәд тоолна. Дурта эрдмәрн көдлнә, эңкр үрн-садн, седклнь медлцдг итклтә аваль бәәнә. Ууһн күүкньТатьяна Кутафинә нертә МГЮА-н магистратур
төгсәв, дунд күүкнь Данара Хальмг университет төгсәснә хөөн Элст балһсна 21-ч дундын школд көдлҗ, сурһульчнрт китд кел дасхчана, отхн күүкнь Алтана 6-ч класст сурчана. Кема Алексеевна күүкднь чик седклтә, цаһан саната улс болҗ өстхә гиҗ сурһмҗ өгч, даңгин үлгүр-үзмҗ болна. Эк-эцкиннь заңшалар күүкдән сурһмҗлна.
Авальнь Эдуард Иванович энүг оньдин дөрвн цагт дөңннә, өрк-бүлдән ик чигн сән кец-таалта гер тосхсн болдг. Кема Алексеевна болхла ке-сәәхн тоотар, өлг-эдәр герән сәәхрүлхдән һавц. Дәкәд цецгүдәр хорасан кеерүлхдән дурта. Сул цагтан хальмг, орс болн һазадын ордудын нернь туурсн бичәчнрин үүдәврмүд умшна. Амрлһна өдрмүдт олн зүсн хот кехдән дурта. әмтн герәснь хөөһхш. Герин эзн күүкд күн элгн-садан, үүрмүдән гиичлүлҗ, сенр хотар тоохдан дурта.
Кема Алексеевна хамдан көдлдг улсин, үр-иньгүдиннь дунд тоомср эзлнә. Бийнь эн чик седклтә, төвшүн, әмтнлә ээлтә, цаһан саната күн. Энүнлә бас тиим улс насн-җирһлднь харһна.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410