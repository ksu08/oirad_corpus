Бичкдүдт шүлгүдән умшҗ өгв
15-02-2017, 14:10 
Февралин 21-д цуг делкәд төрскн келнә Өдр темдглнә. Мана таңһчд эн сән өдр олна оньг авлна, яһад гихлә бидн цугтан эңкр хальмг келән сәәнәр хадһлҗанавидн, дасҗанавидн, өрк-бүлдән, һаза хальмгаһар күүнднәвидн гиҗ келҗ болшго. Эндрк өдрин һундлта ашнь тиим. Болв тиигҗ зовад бәәхин ормд бас нег юм күцәх кергтә гиҗ сангдна.
Тер зокалар һардвр кеҗ төрскн келнә нарт-делкән өдриг сәәнәр тосхин төлә Элстин администрацин сурһуль-эрдмин заллт хальмг келнә декад бүрдәхәр шиидв. Энүнә кемҗәнд хальмг келнә болн литературин ил кичәлмүд, эк-эцкнрин төлә мана тууҗин болн өвкнрин туск күүндвр школмудар кегдх, нань чигн керг-үүлдвр күцәгдх.
Эн декадын кемҗәнд Элстин 7-ч тойгта садикд шүлгч Нуура Владимир гиичлв. Бичкдүд болн эднә сурһмҗлачнр Владимир Дорджиевичд цаһан хадг белглв. Шүлгч ах багин бичкдүдлә
күүндвр- кичәл кеһәд төрскн келән эдн яһҗ меддгинь шинҗлв.
Тиим нертә гиич эдн тал ирснь бичкдүд невчк эмәһәд, тагчград бәәв. Болв Владимир Дорджиевич эднд хальмг тооһин, төрскн хотнаннь тускар шүлгүд умшад, эдниг тогтнулв. Күүкд бас медсн үгән, шүлгән келв, дууһан дуулад, шүлгчлә хамдан хальмг би биилв.
- Йир сән, күүкд, гиичәс бичә эмәтн, меддгән келтн, биилтн, дуултн,- гиҗ шүлгч бичкдүдт урмд өгәд бәәв. Көвүд-күүкд босад-босад ахр шүлгүдән келв, дәкәд хамдан ахр наад үзүләд, медсн үгән келҗ өгв.
Тиигҗ йовудтаһар эн харһлт давв. Аштнь бичкдүд шүлгчлә иҗлдәд нам тәвхәр седҗәсн уга. Кичәлин йовудт бичкдүд видеофильм хәләҗ шүлгчин намтрла таньлдв. Хальмг келнә багш Вера Бембеева шүлгчин, терүнә үүдәврмүдин тускар келҗ өгв. Садын келн-улсин багин сурһмҗлачнр Татьяна Владимировна Наданова болн Милана Ивановна Палтынова бичкдүдлә олн-зүсн наад наадад, кичәлд ямаран медрл авсинь тодлулв, аштнь бичкдүд хальмгаһар тоолад, ахр шүлг келәд, өрүни гимнастик яһҗ кедгән үзүлв.
Кичәлин хөөн садын заведующ Эльза Налышева бичкдүд альд бәәдгинь, хальмг келән альд дасдгинь үзүлв. Орсмуд хальмгуд гиҗ йилһән угаһар цугтан хальмг кел энд дасна.
Садын гер шин, һурвн җил хооран энд капитальн ясвр кев, дәкәд немр гер тосхла, тегәд 100 һар бичкнә төлә җирһлин болн амрлһна төлә цуг таал тогтагдсн бәәнә, һаза спортын болн йирин кесг площадк бәәнә.
Тиигҗ эн керг-үүлдвр 7-ч садикд давв. "Хөөннь дәкәд нег тана тал ирнәв, шүлгүдим сәәнәр дасҗ автн, би ирәд хәләнәв.Нә, ода сән бәәтн, байрта харһий!"- гиҗ Влдаимир Дорджиевич бичкдүдиг йөрәһәд һарв. Эн харһлтыг көвүд-күүкд кесгтән тодлх гиҗ сангдна. Хөөннь школд хальмг кел даслһнд ик урмд өгх.

ТүРВәН һуна