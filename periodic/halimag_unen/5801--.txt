Хойр вузин нөкцлт өргҗәд йовна
22-05-2017, 16:57 
Одахн барин герин РИА "Калмыкия" пресс-цутхлңд Хальмг университетд нөкцлтин
үүлдвриг өргҗүлхин төлә ирсн Прага балһсна Карлов университетин профессор Марек Прихода болн Хальмг ГУ-н профессор Тамара Есенова брифинг кев.
- Чехийин Карлов университет Европд Сорбонна, Оксфорд, Кембридж мет ик темдгтә, тивин хамгин ик университетмүдин негнь болҗ эн кесг зун җилин туршарт
күцәмҗтәһәр үүлдҗәнә, эндр энд 25 миңһн оютн кесг орн-нутгас сурна,- гиҗ күүндвриг Тамара Саранговна эклв.
Хойр университетин залһлда өргҗүлхин өмн славянск орн-нутгудла бәрдг нөкцлтиг өргҗүлх даалһвриг Хальмг ГУ-н ректор Бадм Салаев өгсмн. Тер даалһврла ирлцәтәһәр Польшин, Сербийин, Болгарийин болн нань чигн славянск орн-нутгудын университетмүдт Тамара Саранговна бичгүдән йовулсмн. Болв тер бичгүдт деед сурһулин элчнр хәрүһән өгсн уга.
Дәкәд багшнрин академическ мобильностин программар вузмудла нөкцлтән өргҗүллһнә
төсвән бичәд, профессор Тамара Есенова Праган Карлов университетд одв. Эн ах сурһулиг 1348 җилд Карл император тогтасмн, энд Тамара Саранговна дорд үзгин-европейск шинҗллтин институтд ирәд, профессор Марек Приходала, институтын үүлдврлә тодрхаһар таньлдсмн. Тиим кевәр хойр университетин хоорнд нөкцлтин ул тәвгдсмн. Хойр сар болад эдн бооца батлсмн, терүгәр хойр вузин оютнр сольлцана зокалар һазадын орнд сурч шинҗллтән кех зөв авв.
Хойр җил хооран доктор Прихода Хальмг университетд ирәд, энд оютнрт болн багшнрт орс-чешск хәрлцәнә туск лекц умшад, Хальмг ГУ-н лабораторьмудла болн общежитьслә, факультетмүдлә таньлдв. Ода Марек Прихода хойрдад Элстүр ирв.
Эн Хальмг университетин ректоратд болн орс келнә кафедрин көдләчнрт ханлтан өргәд, ода сән таньл-үзл талан ирсн мет, теднә үр-иньгин седклинь өөдәнәр үнлҗәнәв гиҗ профессор заав. Тер мет Карлов университетд энүнә көдлҗәх факультетин һардвр хальмг оютнриг Прага балһснд стажировкд ирхин төлә үрвр кев.
Мини үр Прагад бәәсн орс болн хальмг эмиграцин тууҗиг шинҗлҗәнә, хальмг оютнр бас эн
төрәр соньмсад, стажировкин йовудт соньн көдлмш күцәҗ чадх. Мана нөкцлтиг өргҗүлхин, оютнрин стажировкин кемҗәһинь өөдлүлхин төлә Элстд чешск келнә курсмуд секҗ болҗана гиҗ профессор темдглв. Чешск кел меддг баһчудт, школын сурһульчнрт Карлов университетд сурһульд орх арһ бәәнә гиҗ профессор онц заав.
Хальмг оютнр Прагад кесг халхар шинҗллт кеҗ чадҗана, тер тоод орс келнә болн литературин, дорд үзгин- европейск тууҗин, орс-чешск болн нань чигн келн-улсин хәрлцәнә, социологийин, психологийин төрәр көдлмшән кех арһ бәәнә.
Хальмг баһчуд эврә дурар шинҗллтин төриг шүүҗ авч чадх, Карлов университетин һардвр тиим зөв эднд өгчәнә. Стажировк нег семестрин эргцд болна, университет общежить өгнә, факультетин библиотекиг олзлҗ болҗана. Эндр Хальмг ГУ-н хойр оютн Прагад стажировкд сурчана.
Чешск оютнр болхла сурһулян сурсн деерән көдлнә, тегәд эднд һазадын орнд йовхд амр биш. Эднә төлә зуна цагин школ 2-3 сарин эргцд бүрдәҗ болҗана гиҗ профессор селвгән өгв.
Хальмг университетд кесг оютнр мини лекцәр соньмсна, кесг күн ирнә, тернь байрта йовдл, тегәд иргчдән чигн Элстүр ирҗ лекцән умшҗ, теднә учр-утхинь гүүдүлҗ, оютнрла шинҗллтин көдлмш бүрдәҗ болҗана гиҗ профессор келв.
Ода хальмг баһчудас кесг күн Прагад бәәнә гиҗ күүндвриг төгсәҗәһәд профессор Тамара Есенова темдглв. Эдн 1990-ч җилмүдт тиигәрән һарч йовад, тенд көдлмш олҗ авад, иргнмүд болад, ода күртл тенд бәәнә, тегәд хальмг оютнриг дөңнх улс Прагад баһ биш бәәнә гиҗ профессор товчлв. Тиим кевәр хойр университетин хоорндк нөкцлт делгрҗ өсәд-өргҗәд йовна, хальмг оютнр Европд медрлән гүүдүлҗ ах сурһулин девшлттә кесг эв-арһла таньлдҗ чадх.

ТүРВәН һуна