Диилврин вальс
08-05-2018, 11:19 
Дәәнә ветеранмудыг әрүн седкләсн йөрәһәд, ут нас, эрүл-менд дурдв."Диилврин Өдр - әрүн чинртә ик байр. Мана өвкнр эндр бидн төвкнүн, эвин таалд бәәлһнә төлә әмән өгв," - гиҗ протоиерей Алексий келв. Хальмг Таңһчин Улсин Хуралын (Парламентин) Ахлачин дарук Николай Нуровин келсәр, энтн алдр диилвр мөн. "Мана аавнрин һарһсн баатр йовдлыг кезәд чигн мартшговидн. Дорас өсч йовх баһчуд энүг медҗ автха", - гиҗ эн келв. Хальмг Таңһчин артистнр Елена Каджиева, Татьяна Бузылева, Эдуард Бурлаков эдн дәәнә цагин дурта дуд дуулад, ветеранмудыг халунар йөрәв. Хальмг Таңһчин ду-бииһин "Тюльпанчик" ансамбль сәәхн би бииләд, седклин сергмҗ үүдәв. "Эндмг мадн Төрскән харсгч Алдр дәәнд орлцачнрин санл күндлхәр цуглрвидн. Эдн маднд залу - зөрмг, баатр йовдлын үлгүр болв," - гиҗ таңһчин сойлын болн туризмин министрин дарук Галина Бадаева келв. Элстин 3-ч тойгта дундын школын сурһульчнр төрскнә, туурмҗин тускар шүлгүд умшв. Келн-улсин музей, Элстин болн Хальмгин епархий, КПРФ-н КРО ветеранмудт белг белглв. Əәдрхн - Кизляр хоорндк төмр хаалһ тосхсн зурһан тосхачд Николай Нуров цецгүд бәрүләд, медальмудар ачлв. Нәәрин чилгчәр ветеранмудыг салдсин хашар гиичлүлв.
Кермен САНДЖИЕВА