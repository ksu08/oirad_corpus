Билгтә бичкдүдиг ачлв
05-06-2017, 16:37 
"Единая Россия" партин Хальмг региональн әңг таңһчд "әрәсәд бичкн болһн эркн чинртә" ("России важен каждый ребенок") төсв
күцәлһнә йовудт "Мини дурта тууль" гидг нерәдлһтә зург зурлһна марһа бүрдәв. Тегәд үүдәгч марһан таңһчин бичкдүдин садмудт ордг күүкдин дунд апрель сарин 3-ас авн эклв. Марһан хойр насна багмудт: 3-5 наста болн 5-7 наста бичкдүд дунд давулгдв.
Марһана негдгч девсң бичкдүдин садмудт
бүрдәгдв, хойрдгч девсң райодт болн Элстд давв. Дарунь бичкдүдин зурсн зургуд жюри хәләҗ үнлв, терүнә ханьд "әрәсәд бичкн болһн эркн чинртә" гидг партийн төсвин зүүцүләч, Хальмг Таңһчд бичкдүдин зөв харслһна керг-төрәр дааврта элч Ольга Умгаева болн П.Чонкушовин нертә Элстин искусствин колледжин багшнр орсн болдг.
Бичкдүдиг харслһна нарт-делкән өдр Элстд, А.Амр-Санана нертә Келн-улсин библиотекд эн үүдәгч марһана дииләчнриг байрин бәәдлд ачлв. Бичкдүдт "Единая Россия" партин Хальмг региональн әңгин Күндллһнә һашгуд болн белгүд бәрүлҗ өгв.
"Марһана төгсгч девсңд 202 бичкн орлцв, тегәд чигн хамгин сән үүдәгч көдлмшиг йилһҗ шүүҗ авхд йир күнд болв. Бидн күүкдин зурсн зургуд кесг сааҗ хәләввидн, ташр кен зурснь медсн угавидн, яһад гихлә күүкдин нер-уснь цаасна ардк халхднь зааһад бичгдсн билә", - гиҗ Ольга Умгаева келв. Дорас өсч йовх бичкдүдиг амн урн үгин зөөрәр, литературар болн дүрслгч билг-эрдмәр соньмсулх күслтәһәр эн үүдәгч марһан давулгдв гиҗ партийн төсвин зүүцүләч темдглв. Энүнә тоолврар, үүдәлтин үүлдврәр соньмслтыг ик бичкнәснь авн батрулх кергтә.
"Мини дурта тууль" гидг марһанд 3-5 наста күүкдин багд Богдан Бекецкий (Целинн района "Золотой ключик" бичкдүдин сад), Ева Даньшина (Октябрьск района "Сказка" бичкдүдин сад), Диас Беркалиев (Лаганя района "Герел" бичкдүдин сад") диилвр бәрв. 5-7 наста күүкдин багд Марият Мамедова (Лаганя района "Джангар" бичкдүдин сад), Айжаным Туралиева (Целинн района "Колосок" бичкдүдин сад), Айса Арсенова (Целинн района "Харада" бичкдүдин сад) ончрв.

Амулң МАНДЖИЕВА