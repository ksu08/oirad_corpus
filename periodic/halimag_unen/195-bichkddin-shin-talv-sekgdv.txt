Бичкдүдин шин талвң секгдв
27-08-2014, 16:35 | Таңһчин зәңгс
Урҗ өдр Элст балһсна 1-ч микрорайона 20-ч болн 22–ч тойгта гермүдин өөр бичкдүдин шин талвң секгдв. Байрта эн керг-үүлдврт бәәрн бичкдүд, эк-эцкнр, ээҗнр-аавнр олар орлцв. Иим талвң бичкдүдин төлә бүрдәхин төлә 22-ч тойгта олн давхр герин эздүд, тер тоод эн герин комитетин һардач Надежда Тихонова, олн давхр гермүдин залврин һардач В.Шалтыковур одад, дөң-тусан күргтн гиҗ эрлһән орулсмн. Залврин компаня көдләчнр арһлачнрин дөңгәр Тольятти балһсна «Атрикс 63» гидг предприятяс бичкдүдин талвңд кергтә тоот хулдҗ авсмн.
Талвң сексн өдрлә экнр-эцкнр, ээҗнр-аавнр компаня көдләчнрт ханлтан өргәд, теңкән уга байрта бәәхән медүлцхәв. Бичкдүдин талвң цевр болтха гиһәд, эк-эцкнр бийстн тәмк бичә таттн, хог-боган хуратн гиҗ зәңглҗәх стендмүд өлгх саната.
Бичкдүдин шин талвңгиг байрин таалд сексн кемд Элст балһсна 10-ч тойгта 2 -«б» классин сурһульч Амуланга Бадмаева болн шиңкән сурһульд орх Арсений Нимгиров шүлгән нерәдҗ, байр-бахмҗ дурдв. Шин талвңд бичкдүд, бөдүн улс чигн амрч чадхмн. Сәәхн өңгтә качель, спортивн тоот энд углгдҗ тәвгдв. Тегәд күн болһн нааран ирҗ, цаган соньн кевәр давулҗ чадҗана.
1-ч микрорайона бәәрн улсин нерн деерәс Галина Айдарова тосхачнрт ханлтын үг келв. Энүнә келсәр, 1-ч микрорайона гермүд хамгин түрүнд Элстд тосхгдсмн, зуг бичкдүд нааддг талвң уга бәәсмн, ода эн төр хаһлгдв. Дәкәд болхла җил ирвәс бичкдүдин то өсәд йовна. һаза наадх орм керглгддг билә. Тегәд иим сәәхн байр бичкдүдт үүдәсн тосхачнрт, седвәр татсн эздүдт ханлтан өргҗәнәвидн гиҗ эн келв.
Эн микрорайона 22-ч тойгта олн давхр герин комитетин һардач Надежда Тихонова үг бас авад, кесг дәкҗ балһсна һардврт бичкдүдин төлә талвң кеҗ өгтн гисн эрлһән орулдг биләв, эн җил болхла мана санан күцв. Тегәд сурһулин шин җилин өмн бичкдүдт белг белглсн әмтнд эрүл-менд, хөв-кишг дурдҗанав, бичкдүдән дахулад нааран ирҗәтн, -гив.
Байрта эн керг-үүлдврт « күн-аралҗн» гидг дүр орлцад, бичкн болһнд морожен белгләд, күүкд-көвүдлә олн зүсн наадд наадв.