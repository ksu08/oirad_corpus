110-ч дивизин дәәч Боова Зулаев
15-08-2017, 12:19 
Шидр мана газетд "321-я Сибирская" гидг фильмин тускар, тер фильмд 110-ч онц мөрн Хальмг дивизин тускар келгдх гисн материал барлгдла. Терүнә хөөн редакцд радиожурналист Мария Зулаева ирәд, эцкиннь тускар келҗ өгв. 70 һар җил хооран июль-август сармудын күчтә халун цагла Теңгин көвәд болсн дәәлдәнд 110-ч дивизин ханьд эцкнь дәәлдҗ йовсиг келәд, терүнә тодлвраснь хувалцв.
Боова Кекеевич Зулаев Көтчнрә района Тугтн поселкд 1922 җилин декабрин 5-д һарсмн.
Төрскән харсгч Алдр дән эклхд 18-тә баахн
көвүн билә. Дигтә 1941 җилин сүл сармудт
мөрн цергин 110-ч Хальмг дивизь бүрдҗәсн кем билә. Мана эцкиг талдан көвүдлә хамднь Сарпан района Садовое селәнд цуглулад, цергә сурһуль дасхсмн. Дивизин 273-ч полкин негдгч эскадрона товч болҗ церглсмн. Садовк деер тавшулдг билә, үлдәр чашкар чавчлддг, бууһар төв хадг дассна тускар эцк тодлҗ келдмн.
Тер белдврин кемлә тавшҗасн цагтан дуулҗ йовсн дууһан эцкнь дуулҗ өгсиг Мария Боваевна тодлна. "Дәәчин дун" гидг дун тиигхд олн дунд темдгтә бәәсмн:

Манурсн көк теегиг
Мандлсн нарн халулна.
Мөңгн иштә үлд
Мана һарт гилвкнә.
Ээҗ болсн теегм
Эрвңгин үнрәр каңкна
Өңгтә улан тугмуднь
Өмн бийднь делсәд одна.
Ишкмнич, ишкмнич зеердм
Инцхәҗ иньгләрн мендлич.
Ирх, болх дәәгд,
Иньг, чамтаһан орхв,
- гиһәд дуулад, цергчнр белдврин кемлә тавшдг бәәснә тускар Боова Кекеевич күүкн-
көвүндән келҗ өгдг бәәсмн.

Дәәнә әәмшгтә цагт немшин церг Сталинградур дәврҗ йовсн кемлә Хальмг теегин булң болһнас бу даахарн баһчуд дивизин ханьд орҗ, цергә белдвр авсн болдг. Хальмг дәәчнр ямаран ду дуулҗ тавшдг бәәсиг эцкм келҗ өглә. Эцкин дуулҗ өгснәс һурвн бадгинь тодлҗ авлав.
Мини эцк Хальмг 110-ч онц мөрн цергин дивизин 1-ч эскадрона ханьд церглҗ йовсмн. Стрелок-товч болҗ дәәлдәнд орсмн. Тең һолын көвәд болсн дәәлдәнд дивизин дәәчнр яһҗ орлцсна тускар эцкм тодлврарн хувалцҗ келҗ өглә. Тең һолыг һатлад, орн-нутгин өмн үзгиг, Ар Кавказиг эзлҗ авхар немш-фашистнрин церг күчтә дәврлт кесмн. үдә уга дәврҗ йовсн хортнд харш болхар, тедниг сөргҗ зогсахар бат шивә болҗ 110-ч дивизин цергчнр әмән әрвллго зогссмн.
1942 җилин июль сард арв һар хонгин туршарт догшн дәәлдән болсиг мана эцк тодлҗ,
үүрмүдән санҗ зовдг билә. Хортна сумн мөндр кевтә асхрад бәәсиг, ил теегт танксин өмнәс һартан буута, зәрмснь гранат атхсн, кесгнь нам һар хоосн цергчнр танксла сөрглдсиг санхларн тер зовдг билә. Тиигхд Тең һол әмтнәсн хаһцсн, цергчнрин, сумнла харһҗ үксн
мөрдин цуснд улаҗ одсинь мартлго бәәхинь бидн меддг биләвидн. Бурятск режиссер цокҗ авчах фильмд Хальмг дивизин туск кадрмуд орх гисн зәңг соңсад, эцкин тер тодлвр шинәс нүдндм үзгдсн болв.
Сержант Делгә Эрднь баатр йовдл һарһад, әмнәсн хаһцсна тускар дивизин политрук окопд ирҗ келҗ өгснә тускар эцкм тодлҗ келдг билә. Школд сурчах цагтан тиигҗ келсинь би тодлнав. Дамшлтта цергә үүлдәч Василий Хомутниковин һардврт дивизин ханьд церглҗ йовсн цагин тускар эцк келҗ өгдг бәәснь мартгдхш. Мадн бичкн болад, ода кесгнь мартгдҗ. Дәкәд болхла эцк мадниг хармнад, күчр-күнд дәәлдәнә тускар хая келдг, зәрм һашута тоотыг нуудг бәәсн болҗана.
Цуг хальмгудыг хар гөрәр му нер өгәд, Сиврүр тууврт йовулхд, хортнла әмән әрвллго дәәлдҗ йовсн хальмг дәәчнриг фронтас буулһад, Широклагур йовулсна тускар эцк бас келдг билә.
Хөөннь эцк Половинка станцас Челябинск областин Коркин гидг балһснд тусад, коммунальн эдл-ахуд көдлҗ йовсн бәәҗ. 1946 җилд Алтайск крайин Рубцовск районд эврә элгн-садан олҗ авч. Тиигәд Чайк гидг селәнд өрк-бүләрн бәәҗ, малд көдлҗ йовсмн.
Хальмгуд Сиврәс төрскн һазрурн хәрҗ ирхд, Тугтн поселкд бәәршсмн. Тиигхд мана эк-эцк
дөрвн үртә бәәсмн. Дәкәд үрн һарад, тиигәд нәәмн үрән өскҗ босхтлан мана эцк малд көдлв. Сурһуль-эрдм дасҗ авхд эцкин нилч йир ик билә.
Эцкм Боова Кекеевич селәндән тоомсрта күн билә. Каакнахн әңгин шоңтахна арвниг ахлҗ күндтә улсин тоод йовла. Зуг нег ө-һундлнь - Төрскән харсгч Алдр дәәнә орлцач гиҗ тоолгддго билә. Яһад тиигсмб гихлә, Хальмг 110-ч онц цергә дивизин тускар тер дәәнә цагас авн му нер өгәд, һәәлҗ йовсмн. Дәкәд хальмг цергчнриг цергәс буулһад, тууврт күнд хар
көдлмшт йовулсн болдг. Тер үүмәтә цагт эцкинм документсиг сумктаһинь хулха авч. Тиигхд хальмгуд күүнд тоолгддго цаг бәәсн, тегәд дәәнд орсн иткл цаасн уга үлдсмн. Тер иткл цаасан шинәс келгүлҗ авхар эцкм 80-ч җилмүдт көөлдәд, цергә комиссариатд, харслтын министерствд, архивст бичг бичәд, хәрүһинь күләһәд, талдан кесг бәәрнд бичсн бийнь керг күцсн уга.
1990 җилд эцкм гемин зүүләр 67-тадан сәәһән хәәв. Би саннав, мини эцк тиим сүркә дәәнд орад, фашистнрас әмән әрвллго Төрскән харссн бийнь дәәчин күндллһн уга, ачлвр чигн уга, һундлтаһар сәәни орнд төрсинь мартҗ болшго. Дәәнә һалвд әмән әрвллго цусан асхҗ орлцсн күүнә зүркн яһҗ шарклдг бәәсн гиҗ ода насн ирсн цагтан би саннав. Тер өвдкүрән маднд медүллго, әмд-менд үлдсндән, төрскн һазртан ирҗ, үрдән өскҗ, әмтнә җирһлд орлцҗ йовсндан бийән хөвтәд тоолҗ, мадниг төвкнүлдг билә.
Хальмг онц 110-ч дивизин цергчнрин нердиг бичсн дегтрт би эцкиннь нериг оруллав. Эврәннь үрдтән, ачнр-зеенртән аавин тускар келҗ өгнәв. Өсҗ йовх үйнр Диилврин йовудт кедү һашута йовдл учрсинь медх зөвтә. Өвкнрин дәәч санлынь даңгин уханд бәрҗ, хөөтк үйнртән медүлҗ йовтха, гисн седклтәһәр би келҗәнәв.
Алдр Диилврин өдрлә "Бессмертный полк" гидг керг-үүлдврт орлцҗ, эцкиннь зургиг өргҗ, тер зергләнд йовдв. Дән төгсәд, 70 һар җил давсн бийнь өрк-бүл болһнд дәәнд орлцсн өвкнрән, нег үлү тер догшн һалвин көлд зәңг-зә уга геедрсн улсан тодлҗ зул өргнә. Нег чигн салдс мартгдх зөв уга.

БООВАН Мария
Зургт : Хальмг онц 110-ч мөрн цергә дивизин дәәч Боова Кекеевич Зулаев