Гүн медрл өгнә
21-08-2018, 09:21 
Колледжин оютнрин төлә сурһуль сурхин, амрхин төлә сән таал тогтагдсн бәәнә. Одахн сурһулин корпуст болн общежитьд ясвр кегдв, пластиков терзмүд углҗ тәвгдв. Сурһулян сәәнәр сурдг оютнр немр стипендь авна, эннь баһчудт ик урмд өгнә. Колледжин оютнрин бәәдл-җирһл соньн, эдн олн зүсн номин конференцст, марһаст, билг-эрдмин фестивальмудт орлцна. Тер мет волонермудын җисән энд делгрлт авч күцәмҗтәһәр үүлдҗәнә.
- Мана һоллг керг - таңһчин эмнлһнә учрежденьсин төлә сән специалистнриг белдлһн. Эн җил 217 оютн сурһулян төгсәв, теднәснь 17 күн йилһән сәәнәр сурсн төләдән "улан" диплом авв. Темдглхәс, колледж төгсәсн баһчудын 20 процентнь цааранднь медицинск вузмудт сурад, эмчнр болна. Сүл цагт мана таңһчд эмнлһнә учрежденьст медицинск көдләчнр күртлго, баһ наста кадрмуд белдлһнә төр эркн чинртә болв. Мана оютнр сурһуль сурчасн цагтан бәәрн больницст дамшлт хоршана, кесгнь хөөннь тенд көдлнә. Тегәд бидн цааранднь чигн мана учрежденьсин төлә специалистнриг белдҗ, эднд гүн медрл өгч үүлдхвидн. Келхд, мана колледж төгсәсн баһчуд мергҗлттә специалистнр болдгиг цуһар темдглнә,- гиҗ сурһулин заведеня һардач келнә.
ДООҖАН Наталья
ЗУРГТ: колледжин директор В.Азыдов оютнр болсн баһчудла