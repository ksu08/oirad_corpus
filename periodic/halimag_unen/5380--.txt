Сойлын көдләчнриг йөрәһәд ачлв
24-03-2017, 17:44 
Эндр - әрәсән сойлын көдләчин Өдр. Мана таңһчд эн байрин өмн өргнд РК-н сойлын болн туризмин министерствин коллегийин өргн сүүр болв. Министр Хоңһр Эльбиков энүг нүр үгәр секв. РК-н правительствин Ахлачин дарук Боова Бадмаев сойлын көдләчнрт бүлән үгән келәд, эднә үүлдвринь темдглв.
Таңһчин сойлын болн туризмин министрин дарук Николай Санджиев давсн җилин туршарт учрежденьсин күцәсн көдлмшинь дигләд, эн җилд бүрдәгдх керг-үүлдврмүдин тускар олнд келв. Сойлын көдләчнр олн халхар күцәмҗтәһәр үүлдснь ил медгдв. Болв кех-күцәх көдлмш дала. Тегәд эн сүүрт орлцсн райодын муниципальн бүрдәцсин һардачнр, селәдин сойлын көдләчнр, специалистнр болн нань чигн улс нәрн төрмүдәр күүндәд, шиидврмүд батлцхав.
Тер өдрин үдин алднд байрт нерәдгдсн сүүр болв. Ке-сәәхн хальмг хувцта бичкдүд бамб цецгүдәр дайлад, бииләд, олнд байр-бахмҗ үүдәв. Тедн дунд һунта, дөнтә чигн күүкд-көвүд билә. Баһчуд болхла Көглтин Даван үүдәврмүдиг седклән тәвҗ умшв. Таңһчин П. Чонкушовин нертә искусствин колледжин оютнр Намҗл Болдырев болн Мингиян Хонинов йир сәәхнәр айслулҗ хальмг ду дуулв.
РК-н Толһачин Администрацин һардач Артур Дорджиев А.Орловин Йөрәлин бичг цуглрсн улст умшҗ өгв. "Хальмг сойл ончта, энүнә халхар үүлдҗәх улс Төрскндән, эврә кергтән йир дурта. Эднә нилчәр мана сойл, төрскн һазр-усн өргҗәд, делгрәд йовна. Тадн цааранднь чигн күцәмҗтәһәр үүлдҗ, хальмг улстан итклтәһәр церглҗ йовтн! Оньдин дөрвн цагт хөв-кишгтә, сән-сәәхн бәәтн!" гиҗ Йөрәлин бичгт келгдҗәнә.
Дарунь А.Дорджиев йилһән сән көдләчнрт өөдән ачлврмуд бәрүлҗ өгв. Хальмг государственн филармоня оркестрин билгтнр Татьяна Адьянова, Галина Горячева, "Өөрд" гидг бииһин государственн театрин балетин элч Ирина Шамолдаева "Хальмг Таңһчин ачта артистк" гидг цол зүүв. Элст балһсна 1-ч тойгта бичкдүдин искусствин школын багш Салима Чимидовад болхла "Хальмг Таңһчин сойлын ачта көдләч" гидг күндтә нерн зүүлһгдв.
Таңһчин Улсин Хуралын (Парламентин) Ахлач Анатолий Козачко йөрәлин үг келхләрн Элстд болн райодт сойлын халхар күцәҗәх үүлдврин кемҗәнь зөвәр өөдлсинь, келн-әмтнә хәрлцән батрад йовхинь шишлң темдглв. Сойлын учрежденьс болн үүдәгч коллективс ниитәһәр көдләд, таңһчдан болн энүнә меҗә һатц чигн билг-эрдмән үзүлнә гив. Анатолий Васильевич сән специалистнриг - РК-н П.Чонкушовин нертә искусствин колледжин багш Светлана Слюсареваг болн эн учрежденя фельдшер Любовь Овшиеваг Улсин Хуралын Ханлтын бичгәр ачлв. Дәкәд эн байрт орлцсн П.Чонкушовин авальднь Любовь Георгиевнад килмҗән өгәд, бүлән үг келәд, сәәхн цецгүд белглв.
Мана правительствин Ахлачин дарук Боова Бадмаев бас сойлын көдләчнриг күндләд, эдниг хальмгаһар йөрәв. Дәкәд таңһчин премьер-министр Игорь Зотовин Йөрәлин бичг умшад, билгтә улсиг- "Бамб цецг" гидг дууһин болн бииһин государственн хальмг ансамблин артистнр Владимир Бамбарыковиг, Җирһл Лиджиеваг, Хальмг государственн филармоня оркестрмүдин элчнр Мария Баталаеваг, Ольга Очироваг, РК-н Басңга Баатрин нертә Келн-улсин драматическ театрин билгтнр Елена Вароваг, Саглр Гойдыковаг правительствин Күндллһнә һашгар ачлв. Деер заагдсн театрин ах администратор Лариса Картиева болхла таңһчин правительствин Ханлтын бичгәр ачлгдв.
Элст балһсна администрацин толһачин дарук Галина Васькина һардачиннь нерн деерәс йөрәһәд, таңһчин П.Чонкушовин нертә искусствин колледжин багш Наталья Анчеевад Күндллһнә һашг бәрүлҗ өгв. Галина Васильевна байрт ирсн улст Калян Санҗин шүлг умшад, сойлын көдләчнриг буульв.
Тер өдр таңһчин сойлын болн туризмин министерств бас олн әмтиг ачлад, теднә көдлмшинь өөдәнәр үнлсмн. Эдн сойлын ветеранмудт ик ханлтан өргәд, цецгүд белглв. Сойлын халхар олн җилдән көдлсн улс таңһчин босхмҗд, цецгәрлтд болм тәвцән күргснь лавта. Мана сойл, уул авъясмуд, заңшалмуд олн дунд тархаҗ, ик күцәмҗтә үүлдврмүд кеҗәх улсиг бидн бас әрүн седкләсн йөрәҗәнәвидн, эдн даңгин нарта орчлңд төвкнүн, амулң сәәхн бәәхиг дурдҗанавидн.

БОСХМҖИН Валентина