18 автобус школмудт йилһгдв
17-12-2018, 09:55 
Өцклдүр Элст балһсна цутхлң талвңд Хальмг Таңһчин Толһач Алексей Орлов сурһуль-эрдмин учрежденьсин һардачнрт 18 шин автобусин түлкүр бәрүлҗ өгхләрн хамгин түрүнд бичкдүдиг эн ончта йовдлла йөрәх кергтә гиҗ Алексей Маратович темдглв.
- Нег үлү Шин җилин байрин өмн өргнд эн байрта йовдл учрснь сән, шин көлгәр мана бичкдүд Элстүр таңһчин һоллгч \xb8лкд ирҗ чадх. Тер мет таңһчин болн Цугәрәсән марһаст, олимпиадт, сойлын керг-үүлдврмүдт йовхин төлә ода школд эврә көлгн-күчн бәәхнь эднә билг-эрдм делгрүллһнд туслх. Мана бичкдүд гүн медрл авхин, билг-эрдмән делгрүлхин, спортар соньмсхин төлә бидн сән таал тогтах зөвтәвидн. Хаалһтн цаһан болтха,- гиҗ таңһчин Толһач келв.
Шин көлгн-күчнә түлкүр авсн школмуд дунд Баһ Дөрвдә района Плодовитое селәнә школ билә. Одахн "Глава онлайн" гидг төсвин йовудт эн школын директор Елена Джалкуева таңһчин Толһачиг автобус йилһҗ өглһнә төр хаһлхд дөң болхиг сурсн билә. Селән района цутхлңгас 45 дууна һазрт бәәнә. Района эс гиҗ таңһчин керг-үүлдврмүдт йовхин төлә эдн онц эздүдин көлгн-күч нәәмәдлнә. "Тана школ шин көлгн-күч авх учрежденьсин тоод бәәнә, тегәд 2019 җилд эн төр хаһлгдх",- гиҗ Алексей Маратович хәрү өгсн билә. Болв эн өдрмүдт шин автобусмуд мана таңһчд йилһгдхлә, А.Орловин даалһврар Плодовитое селәнә школд 11 ормта "ГАЗель" микроавтобус өгх шиидвр авгдв. Елена Каюмовна таңһчин Толһач Алексей Орловд болн сурһуль-эрдмин министр Николай Манцаевд ханлтан өргҗ, багшнр болн сурһульчнр теңкән уга байрта бәәнә гив.
Эн җил намрар 50 җилин өөнән темдглсн Элст балһсна 4-ч тойгта дундын школд "Ford" тамһта автобус йилһгдв. Школын директор Елена Очир-Горяева таңһчин Толһачд болн сурһуль-эрдмин министрт цуг багшнрин, сурһульчнрин болн эк-эцкнрин нерн деерәс ханлтан өргв.
"Школын автобус" гидг федеральн программд мана таңһч шунмһаһар орлцҗана гиҗ темдглх кергтә. Эн программар 2016 җилд - 21, нидн -11 болн эн җил 36 автобус йилһгдв. "Ford", "ГАЗель" болн "ГАЗель Next" тамһта көлгн-күчн арвн җилин туршарт олзлгдсна хөөн сольгдх зөвтә. Эндр мана таңһчин школмудын ик зунь көлгн-күчәр теткгдсн бәәнә. Эн җилин чилгч күртл дәкәд 18 автобусин түлкүр бәрүлҗ өггдхмн гиҗ зуралгдҗана.

Наталья ДАВАЕВА
И.Музраеван цоксн зург