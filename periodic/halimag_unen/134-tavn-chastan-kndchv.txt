Тавн частан күүндцхәв
19-08-2014, 10:42 | Таңһчин зәңгс
Одахн әрәсән, Германя, Францин болн Украинә һазадын кергүдин министрмүд, эннь ирлцңгү Сергей Лавров, Франк-Вальтер Штайнмайер, Лоран Фабиус болн Павел Климкин Берлинд харһад, Украинд тогтсн бәәдлин тускар тавн частан күүндцхәв. Германск МИД-ин академин бәәрнд эн харһлт болв.
Украинд болҗах дәәг шулуһар зогсалһна, меҗәд чаңһ бүртклһ келһнә, гуманитарн дөң цаглань күрглһнә болн политическ процессиг шунҗ эклхин төлә сән таал тогталһна тускар министрмүд күүндәд, цааранднь чигн иим харһлт кех болцхав.
Германя МИД-ин толһач Франк-Вальтер Штайнмайер олнд зәңглсәр, күүндвр амр биш болв. Тиигвчн бидн нег-негнәннь келсиг оньган өгч соңсвидн. Төрмүд хаһлгдх гисн нәәлвр бәәнә.