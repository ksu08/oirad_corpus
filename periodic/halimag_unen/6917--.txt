Зулын өдр Хальмгт евәлтә сән болв
14-12-2017, 10:40 
Өрүн йисн часла олн күн, ик бичкн уга Цутхлң хурлд ирәд байрин ик мөргүлд орлцв. Мөргүлин һол хорад Хальмгин шаҗн лам, хурлын гелңгүд орҗ ирсиг әмтн босҗ тосв. Мөргүлин өмн цуглрсн улсиг Зулын байрла Тэло Тулку ринпоче йөрәв. Хальмгуд шин җил орҗахин темдг болҗ күндлдг байр - цугтад ик тааста. Давсн җил цуг маднд му биш болв, цуг халхарн уралан ишкдл кеҗ, темдглсән күцәсн бәәнәвидн. Орҗах җилин өлзәд багтхин төлә цаһан седкләсн зальврҗ, зурһан зүүл әмтн, цуг әмтә тоот эрүл-менд, маңна тиньгр бәәтхә, гиҗ номд орхмн. Чик седклтә, бат эрүл-менд эн һазр деер йовх байрас ик кишг уга. Цугтан эрүл-дорул, сансан күцәҗ бәәтн! - гиҗ шаҗн лам цуглрсн улсиг йөрәв.
Келн-улсин байрт таңһчин Толһач даңгин орлцна. Эн җил чигн Зулын байрла цуглрсн улсиг йөрәхәр Алексей Орлов ирҗ, зүркни бүлән үгмүд таңһчин улст нерәдв. Бүклдән амр биш цагт давсн җил Хальмгт му биш болснд күн болһна тәвц бәәхинь таңһчин Толһач темдглв. Ухан-седкләрн ни-негн болад, шаҗна евәлдән багтад, кесг тоотан күцәҗ чадвидн. Оюни җирһлд, шаҗна батрлһнд давсн цагин дотр учрсн цуг сән тоот Хальмгин шаҗн ламин үүлдврлә залһлдата. Күндтә эн үүлд хөрн тавн җилдән үүлдҗ йовх өөнләнь үнн седкләсн йөрәһәд, үүлдвртнь шин күцәмҗ дурдв.
Шаҗн ламиг Бурхн Багшин Алтн сүмин гелңгүдин нерн деерәс Цутхлң хурлын администратор Санан гелң йөрәв. Зулын байран сәәхн ик хурлдан цуглрҗ темдглҗәхд, селән болһнд хурлмуд болн суврһн босхгдснд, хурлд шаҗна номин сән белдвр авсн гелңгүд көдлҗәхд, дәкәд чигн олн баһчуд шаҗна медрл дасч авчахд, Бурхн Багшин ном таңһчд делгрлт авч йовхднь, нань чигн кесг үүлдврт шаҗн ламин ик ач-тус бәәнә. Терүгинь хурлын гелңгүд меднә, ик өөдән үнлнә. Олн җилдән хамдан үүлдҗ йовх гүн седклин ханлтан Санан гелң медүлв. Таңһчд үүлдҗәх шаҗна ниицәсин болн олн улсин нерн деерәс шаҗн ламиг Нина Овшиновна Кокшаева йөрәҗ келв. Олн җил хурлын үүлдврт орлцҗ йовх медәтнр болн баһчуд шаҗн ламд нерәдҗ шаҗна гүн чинртә йосрхл күцәв. Бурхн Багшин ном делгрүллһәр ринпоче кеҗ йовх үүлдврнь улм күцәмҗтә болтха, медрлнь улм өсәд, нилчнь цуг делкәд күрч йовтха гисн гүн утхтаһар шишлң белгүд бәрүлҗ өггдв. Тер тоод шаҗна номд церглҗ йовхин үүлдәчин седклнь даңгин бат йовтха, гиҗ цецгүд залҗ өггдв. Тиигҗ әмтн Хальмгин шаҗн ламд гүн ханлтан болн күндллһән медүлв.
Дарунь ик мөргүл болад, хурлд ирсн улс шаҗн ламин әдст күртв. Өөгүрнь давҗ һарч йовх күн болһна җирһл орҗах җилд евәлтә болтха гиҗ йөрәһәд, мана оюни һардач юн гиҗ сансн болх гисн ухан орв. Экләд үүлдән орҗахднь Лермонтовин уульнцар бәәсн мөргүлин герт әмтн әрә багтдг билә. Хөөннь Аршанд хурл тосхгдад, шаҗна йосрхл күцәхд, орхд сән таалта болв. Болв сәәнәс сәнь улм хәәгднә гиһәд, балһснас хол болҗана. Тегәд хотл балһснд эн хурл тосхгдсн әмтн нааран ирдгнь тасрҗахш. Эн җил насан утдуллһна мөргүлд әмтн йир олар ирсинь медәд, шаҗн лам йир икәр байрлв. Хамдан кесг ик көдлмш кесн, өвкнрин авъясмуд сергәҗ авсн амр биш болв, чик седклин залмҗта цагиг, өөрнь йовсн улсиг тодлад, һәәхүлин материалмудт болн зургудт тууҗ болсн тер цаг орсинь шаҗн лам цуг улсла хамдан оньган өгч хәләв.
Эн өдр асхн "Өөрднр" бииһин театрин концертин өмн Спортын ик бәәшңд цуглрсн улс Хальмгин шаҗн ламин үүлдврин 25 җилин өөнд нерәдҗ, Тэло Тулку ринпочед йөрәлин үгмүдән нерәдв. Сойлын көдләчнр Савр Катаевин "Бумбин орн" гидг көгҗмин үүдәврин нег әңгинь татҗ, Хальмгин шаҗн ламд күндллһән медүлв.
Таңһчин правительствин Ахлачин негдгч дарук Сергей Бадмаев йөрәлин үг келҗ, шаҗн ламд правительствин Күндллһнә һашг бәрүлҗ өгв. Орн-нутгин Хүүвин депутат Марина Мукабенован нерн деерәс нөкднь Полина Шарвенова Тэло Тулку ринпочег йөрәһәд, Орн-Нутгин Хүүвин келн-улсин хәрлцәнә төрәр үүлддг комитетин Күндллһнә һашг болн Ханлтын бичг бәрүлҗ өгв. Марина Мукабенова шишлң бийиннь нерн деерәс ноутбук шаҗн ламд белглсинь бас бәрүлҗ өгв.
Дарунь тәәз деер Хальмгин Герой, әрәсән искусствин ачта үүлдәч Петр Надбитов, Хальмг улсин артист Иван Уланов, Хальмг улсин шүлгч Владимир Нуров, Төвдин иньгүдин ниицәнә ахлач Антонина Коокуева, "Мана зөөр" гидг буйнч седклин саңгин ахлач, Хальмг Таңһчин күндтә иргн Иван Басангов һарч ирәд, Хальмгин шаҗн ламин кесн тоотыг өөдән үнләд, ач-тусинь темдглҗ йөрәв. "Олна төлә" ("Общественное признание") гидг мөрәһәр ачлҗаһад, Иван Басанговин келсәр, Сиврт көгшн аав-ээҗнр хулхаһар бурхндан мөргҗәсн болхла, ода мана цага әмтн нег үлү баһчуд эврәннь таңһчдан, эврә хурлдан ирҗ, бурхнд зальврна. Хөрн тавн җилин туршарт шаҗан, оюни зөөрән шинәс босхҗ авлһар тиим ик ишкдл кегдв. Энүнднь Хальмгин шаҗн ламин ик ач-тус бәәнә. Хальмгудын хөвәр төрсн шаҗн лам ода үүлдврән улм делгрүләд, әрәсәд, Моңһлд, СНГ-д Дала ламин күндтә элч болҗ үүлдҗәнә. Хальмгт шаҗн делгрлт авчахин чинриг эннь иләр үзүлҗәнә. Хальмгин хазгудын одмн Эрднь Манжиков шаҗн ламд хазгудын медаль бәрүлҗ өгв.
Делкән орн-нутгудт хальмг бииһин ке-сәәхниг үзүлҗ, нер һарсн "Өөрднр" бииһин театр Хальмгин шаҗн ламд, энд цуглрсн цуг улст Зулын байртнь нерәдҗ, хальмг бииһин ке-сәәхнәснь өргмҗтә кевәр үзүлв.

Галина ХЕЙЧИЕВА