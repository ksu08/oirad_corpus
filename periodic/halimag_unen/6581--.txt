"Аавин Байруш" гидг марһанд орлцтн!
28-10-2017, 08:49 
Эн җилин ноябрь сарин 25-д 15.00 Элстд бичкдүдин үүдәлтин Бәәшңд товчлгч марһан болх. Октябрь сарин 28-29-д "Родина" сойлын цутхлңд 14.00 марһанд орлцх күүкд-көвүдиг шүүҗ авхмн. Деер заагдсн театр, мана агентств, таңһчин улсин үүдәлтин Гер РК-н сойлын болн туризмин министерствин дөңгәр эн марһаг бүрдәҗәнә. Энүнд 8-12 наста күүкд-көвүд даңгин орлцна. Эн җил тавдгч марһан болх. Энтн экологин җилд нерәдгдҗәнә.
Таңһчин нертә зурач Сергей Бадендаев марһаг ке-сәәхнәр бүрдәхин төлә ик чинртә көдлмш күцәнә. үзмҗтә эмблем, зургуд олн әмтнә оньг авлна. Эн җил чигн "Аавин Байруш" гидг таңһчин бичкдүдин марһан бас соньн болхнь ил медгдв.
Марһанд диилсн бичкдүд үнтә мөрәһәр ачлгдх. Нидн РФ-н Орн-нутгин Хүүвин депутат Марина Мукабенова һол мөрә батлад, бичкдүдиг ачлла. Татьяна Милованован келсәр, "Аавин Байруш" гидг таңһчин товчлгч марһанд орлцсн цуг күүкд-көвүд даңгин ачлвр авна. Тегәд, бичкдүд, эн сәәхн марһанд ирҗ орлцтн!
БОСХМҖИН Валентина