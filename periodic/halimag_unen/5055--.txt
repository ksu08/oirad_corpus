Күүкд улсин килмҗ оньдин кергтә
06-02-2017, 17:43 
Хальмг Таңһчин күүкд улсин ниицән дарани
сүүрән кев. Буйнч керг-үүлдврәрн, күүкд улсиг таңһчин кергүдт өргәр орлцуллһарн ик тоомср эзлсн олна эн организац җилин туршарт кеҗ-күцәсн көдлмшнь баһ биш. Шидр болсн сүүртән эдн 2017 җилд кех
көдлшин зура батлҗ авв.
Сүүрт тәвгдсн һол төрәр күүндвриг эклхин өмн ниицәнә ахлач Лидия Лебедева давсн җилин туршарт кегдсн көдлмшин ашиг ахрар диглв. Таңһчд болсн цуг ик керг-үүлдврт күүкд улсин ниицәнә гешүд шунмһа кевәр орлцв. Урднь кеҗ йовсн кесг төриг цааранднь хаһлад, кесг улст дөңгән күргв. Келхәс, Троицкое селәнд бәәх долан үртә экд цуг таалта гер йилһҗ өглһәр ниицәнә гешүд депутатнриг болн йосна халхин үүлдәчнриг орлцулад, эн
өрк-бүлд бәәх гер һарһҗ өгснь буйнта йовдл болв. әмтнә бәәдл-җирһлин кемҗәг ясруллһн - ниицәнә үүлдврин һол оньгт бәәнә. Иигәд өнчн көгшд бәәдг герт орндгас босдго дөчн күн бәәх әңгиг зуг хойр күн теткҗәсн йовдлд, күүкд үлсин ниицән эн төриг тәвәд арднь орҗс хаһлсна ашт сән бәәдл учрв. Энд үүлдх өр-өвч үүлдврин әңгд хөрнәс үлү күн көдлхмн. Эн болн нань чигн кергиг арднь орҗ күцәлһнд ниицәнә ахлачин ик тоомср дөң болдгиг Светлана Убушиева, Софья Сангаджиева темдглв.
Дәкәд болхла, школмудар шаҗна халх медрл өглһнә кичәлмүд яһҗ өггдҗәхинь Ниицәнә
гешүд бүрткҗ хәләв. Керг сәәнәр күцәгдҗәхинь эдн үзв. Хальмг келн школмудт ямаран кевәр дасхгдҗахнь бас шинҗлгдлә. Болв эн туст бәәдлиг цуг халхар ясрулх кергтәнь медгдв. Эн
төриг оньгтан тасрхан уга бәрҗ цааранднь чигн үүлдхәр ниицәнә правлень шиидв. Зуран нег һоллгч әңгнь болҗ эн төр темдглгдв.
Ниицәнә һурвн гешүн Олна палатын үүлдврт орлцна. Эннь тегәд олна ик чидл болҗана, төрмүдиг талдан организацсла зүүцүлҗ хаһлх таал тернь өгчәнә. Тегәд деер заагдсн һол төрәс иштә төрскн келән босхҗ авлһна төрәр таңһчин кемҗәнд ик хург кехәр шиидгдв. Эн ик көдлмш Олна палатын гешүдлә хамдан кегдхмн. Терүнд белдәд, зональн хургуд кегдх. Келән босхҗ авлһна төриг дигтә-даратаһар, таңһчин цуг улсиг орлцулҗ кех күслтәһәр эннь
күцәгдҗәнә. Тер мет Олна палатла хамдан "Агромания" гиһәд селәнә библиотекст дөң боллһна көдлмшт орлцлһна тускар Лариса Лиджиева келв. Олна үүлдврт шунҗ орлцҗах,
көдлмшәрн үлгүр болдг улсиг темдглх кергтә туск тоолврарн Людмила Михайлова хувалцв.
Дәкәд болхла эн җил экологийин җил болҗахас иштә эн халхар таңһчд кегдх цуг керг-үүлдврт орлцсн деерән күүкд улсин ниицән Хальмг госуниверситетлә хамцу хотл балһсан цевр-цеерәр бәрхин туст тохнята көдлмш кехәр темдглҗәнә. Долан хонгт нег өдр балһсна организацсин көдләчнр һарч субботникүд кедг авъясиг сергәхин тускар чигн үг һарв. Мария Эльдерован келсәр, 15-ч тойгта школын багшнр, сурһульчнр һардачтаһан хамдан долан хонгин басң өдр школын эргндкиг болн школ тал йовдг хаалһиг цеврдҗ көдлмш кенә. Тиигчкәд олн җилин туршарт йиртмҗин бәәдл ямаран болвчн цеврллһнә көдлмш кедг йовдл энд сән авъяс болв.
Гулистан Аккочкарован тоолврар, әмтн олар экләд бүүрлҗәх балһсна захин райодт герин өөрнь шагшг өвсн бүтәһәд урһна. Терүгинь хаврин эклцәр чавчад хайчкхла, һурвн җилдән тернь урһшго. Тиигәд керг уга урһмлын терүнәс балһсиг ямаран кевәр цеврлҗ болхин тускар специалистнр цәәлһвр өгх зөвтә. Тиигчкәд әмтнә седклинь невчк оңдарулх кергтә. Балһсн гисн зуг күн болһна герәр, хашаһар кемҗәлгдҗәхш. Герин эргндк һазр, уульнц, олна паркс - энтн цугтан мана балһсн. Эзни хәләц кергтән тускар сүүрт өргн күүндвр болв. Хотл балһснд бәәх гермүдин комитетмүдлә хамцу үүлдҗ, олн улсиг төрскн балһсан цеврәр бәрлһнд зөрүлх төр күүкд улсин ниицән өмнән тәвҗәнә.
Эн җил хальмгудын җирһлд йир ончта җил болҗана. Җирн җил хооран әмтн экләд төрскн һазрурн ирәд, таңһчан босхҗ авсмн. Эн туст чигн йовдлын чинринь өргҗ, кесг керг-үүлдвр кех седкл бәәхән күүкд улс медүлв. әрәсән өдрлә Иньгллтин парад келһнд чигн ниицән зөвтә кевәр орлцхмн.
Төрскн һазрин тууҗиг, сойлыг, келиг хадһлҗ, олн-әмтндән бүкл зун җилин туршарт церглҗ йовх барин орган - "Хальмг үнн" газетин 100 җилин өөнд, тер мет Хальмг телеүзлин тәвн җилин өөнд белдлһнд орлцхин тускар чигн сүүрт күүндвр һарв. Көдлмштән тоомсрта күүкд улсиг дөңнсн деерән күүкд улс экнрин туст ик килмҗ өгдгин тускар эднә үүлдврәс медҗ болхмн. Болв чигн эн туст хаһлх төрмүд бәәнә. Тиим нег төрин тускар Вера Шуграева келв. Бичкдүд өскҗәх һанц экнрин туск төрт оньган өгх кергтә гиҗ эн темдглв.
Иигәд җилин туршарт таңһчин цуг керг-үүлдврт орлцсн деерән, күүкд улсин бәәдлиг ясруллһна, теднә неринь болн кергинь чикәр үнллһнә туст күүкд улсин ниицән керг-үүлдврән цааранднь делгрүлҗ йовхмн.

Галина ХЕЙЧИЕВА