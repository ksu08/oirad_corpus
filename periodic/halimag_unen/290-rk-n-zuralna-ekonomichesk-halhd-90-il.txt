РК-н зуралһна-экономическ халхд – 90 җил
08-09-2014, 16:55 | Таңһчин зәңгс
Элстд Хальмг Таңһчин зуралһна-экономическ орган бүрдснә 90 җил темдглгдв. Давсн басң өдр эн ончта өөнд нерәдгдсн байрин сүүр болв. Хальмг Таңһчин экономикин болн хулд-гүүлгәнә министр Эрдени Болдырев байрин керг-үүлдвриг нүр үгәр секҗ, эн халхин ветеранмудыг болн эндр өдр көдлҗ йовх улсиг йөрәҗ, ач-тусинь темдглв. Таңһчин Улсин Хуралд (Парламентд) РК-н Толһачин элч Виталий Дагинов, таңһчин правительствин Ахлач Игорь Зотов, министерствсин болн ведомствсин, райодын муниципальн бүрдәцсин һардачнр, нань чигн дааврта улс байрт орлцв.
1924 җилин сентябрь сард Хальмг областин зуралһна комиссь тогтсмн. Нернь темдгтә олна-политическ үүлдәчнр Алексей Маслов, Сегля Убушиев, Номто Очиров, нань чигн нертә улс зуралһна-экономическ органа улынь тәвсмн. Терүнәс нааран энүнә нерәдлһнь болн күслнь, керг-төрнь кесг дәкҗ хүврәд, сольгдад йовсмн. Өдгә цагт эн кергиг таңһчин экономикин болн хулд-гүүлгәнә министерств күцәҗәнә. Министерств государственн экономическ политикиг болн таңһчин делгрлтин зөрүллтсиг бәәдл-җирһлд тохраҗана.
Эндр экономикин болн хулд-гүүлгәнә министерств государственн болн муниципальн туслмҗ күрглһнә чинриг өөдлүллһнә төрмүд хаһлҗана: таңһчд таалмҗта инвестиционн бәәдл болн таңһчд инвестиц оруллһна төлә таал тогталһна, талдан регионмудла экономическ залһлда батруллһна, баһ бизнесин, хулд-гүүлгәнә болн әмтнә бәәц тетклһнә предприятьмүдин үүлдвриг зүүцүллһнә, нань чигн керг-төрмүд күцәнә.
Олн җилин эргцд үнн-чик седклтәһәр көдлҗ, таңһчин экономикин делгрлтд ик тәвцән орулҗ йовх төләднь зуралһна-экономическ халхин кесг көдләчнрт байрин керг-үүлдврин йовудт ачлврмуд бәрүлҗ өгв. Сүүрин чилгчәр таңһчин билгтнр билг-эрдмән үзүлҗ, цуглрсн улст байр үдәв.