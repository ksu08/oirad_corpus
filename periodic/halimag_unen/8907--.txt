Нертә эмчиг бүләнәр тодлв
09-10-2018, 10:23 
Давсн долан хонгин чилгчәр П.Жемчуевин нертә таңһчин больницд әрәсән Федерацин ачта эмч, Хальмг Таңһчин күндтә иргн, медицинск номин кандидат Михаил Игнатьевич Эренценовин санлд нерәдәд мемориальн самбр секв. Эн керг-үүлдврт нертә эмчин элгн-садн, энүнлә олн җилдән көдлҗ йовсн үүрмүднь болн сурһульчнрнь орлцв.
Санлын хургиг Хальмг Таңһчин эрүл-менд харлһна министерствин Олна советин ахлач Александр Болтыров секәд, Михаил Игнатьевичин җирһлин болн үүлдврин хаалһин тускар келҗ өгв. М.Эренценов олн үртә өрк-бүлд һарсмн. Арвн негн үрнәс тавдгч үрн бәәсн Михаил ор һанцарн үлдсмн, наадкснь Сиврин күчр-күнд зовлңгиг дааҗ һарсн уга. Цааҗла харһсн хальмг улс тер цагт деед сурһульд сурх зөв уга бәәсмн, болв тер бийнь М.Эренценов 1955 җилд Новосибирск балһсна медицинск институтд орв. Күч-көлснә хаалһан баахн эмч таңһчин больницд экләд, анестезиолог болҗ көдлсмн. Темдглхәс, Михаил Игнатьевич таңһчин больницд тәвн һурвн җилдән үнн-чик седклтәһәр көдләд, кесг күүнә әм аврҗ, таңһчин эрүл-менд харлһна делгрлтд ик тәвцән орулсн күн болҗана. Эн җилмүдин эргцд эн арвн зурһан миңһн шаху месллһ кеҗ, эврәннь онц эв-арһар әмтиг эмнүлдг бәәсмн. М.Эренценовин ач-тусар дөчн җил хооран таңһчин больницд урологическ әңг секгдсмн. Өөдән мергҗлттә, байн дамшлтта эмч олна үүлдврт шунмһаһар орлцсмн, номин халхар чигн шинҗллтин көдлмшәр соньмсҗ хөр шаху статья барлсмн. Урологическ олн зүсн гемәр гемтлһнд уудг усна чинр харшлтан күргдгиг медәд, эн таңһчин "Уудг усн" гидг программ тогталһнд ик тәвцән орулсмн. Михаил Эренценов чик хәләцтә, һоодан сансан келдг, олна төрт орлцҗ, оньдин талдан улст дөң болхар зүткдг күн бәәсмн, тегәд чигн эн больницин комсомольск организацин сегләтрәр болн профсоюзн организацин ахлачар үүлдҗ йовсмн.
Хамдан көдлҗ йовсн болн М.Эренценовин һардврт күч-көлснә хаалһан эклсн В.Сарангов, Э.Ладьянов, Б.Чужаев, Б.Дорджиева, В.Шовунов, Н.Шарапов, К.Яшкулов ахта ах үүрин туск тодлврмударн хувалцҗ, бүләнәр энүнә тускар келҗ, кесг тууҗ тодлв. Михаил Игнатьевич шогта-наадта, цаһан седклтә күн бәәсиг эдн онц темдгләд, сүв-селвгән өгч, баһ наста эмчнрт багш болҗ дөң болсиг эдн заав. "Эс медгдсн юмиг сурхасн бичә әәтн, гемтә күүнд килмҗән тусхаҗ, цаһан седкләсн дөң болтн",- гисн селвг өгдг билә гиҗ эдн хувалцв. Хальмг Таңһчин Улсин Хуралын (Парламентин) депутат Владилен Балдашинов парламентин Ахлач А.Козачкон илгәсн бичг умшад, бас тодлврарн хувалцв.
Михаил Игнатьевичин авальнь Надежда Лиджиевна өрк-бүлин нерн деерәс ханлтан өргҗ, санлын самбр углҗ тәвх седвәр татсн А.Болтыровд, таңһчин больницин көдләчнрт бүлән үгән нерәдв. Авалиннь нериг әрүнәр хадһлҗ, энүнә ач-тусиг өөдәнәр үнлҗ, хәрүлх сана зүүһәд, эн самбр больницин эрст нертә эмч Иван Конкаевин өөр өлгснь хара биш гиҗ Надежда Лиджиевна темдглв. Эн хойр күн таңһчин эрүл-менд харлһнд ик тәвцән орулсн улс болҗана, тегәд эн самбрмудыг үзсн улс, нег үлү баһчуд, эднә нерд тодлад, эднә җирһләрнь соньмсхнь лавта.

ДООҖАН Наталья
И.Музраеван цоксн зург