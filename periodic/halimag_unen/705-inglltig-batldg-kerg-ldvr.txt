Иньгллтиг батлдг керг-үүлдвр
27-10-2014, 11:00 | Таңһчин зәңгс
Элстд намрин эн өдрмүдт соньн болн ик чинртә керг-үүлдвр болв. Эннь регионмуд хоорндк фестиваль. Домбр цокдг, гармуль татдг эрдмчнриг болн ду дуулдг улсиг негдүлсн үүлдвр киитн генткн болсн бийнь байрин сән бәәдлд болв. «Звени домбра, играй гармонь, пой частушка веселей» гидг фестиваль Хальмгин хотл балһснд экләд, таңһчин райодар болв. әрәсән сойлын министерствин дөңгәр фестиваль бүрдәгдв. Хальмг таңһчин сойлын министрин дарук Николай Санджиев фестивалиг секв. Хәм-хоша бәәх улс иигәд харһад, дууһан дуулад, көгҗмән татад , байрарн хувалцҗ бәәснәс сән юмн угаг министрин дарук темдглв. Иим фестивальмуд һазр болһна меҗәг өргдүләд, олн улсиг ах-дүүһин залһлдаһар негдүлнә, гиҗ Николай Джамбулович темдгләд, цуг орлцачнрт күцәмҗ болн эрүл-менд бәәдл дурдв.
Дагестанас, Ставропольск крайас, Волгоград, Ростовск, әәдрхнә областьмудас ирсн билгтнр мана таңһчин әмтнд билг-эрдмән үзүлв. Терекин түргн урсхулта көвәһәс ирсн уулын улсин айсмудыг дахлдуулад, Дивенск күүкд шогта дууһан дуулад сергмҗ үүдәв. әәдрхнә областин гиичнрин йөрәлин дууна дару, Волгоградск областин Светлоярск района билгтнр сергмҗтә дууһан өргҗ дуулв. Тиигәд көгҗмин айсиг дун соляд, ардаснь гармулин, орс домбрин, маңһд көгҗмин зевсгин ә соляд, байрин концерт олн-зүсн айсин дүүрәнд шуугад, ниргәд бәәв.
Фестивалиг байрин бәәдлд сексн байрин ик концертд Хальмг Таңһчин билгтнр орлцв. әрәсән улсин йилһән сән коллективс - «җаңһр» болн «Торһа» ансамбльмуд, улсин-этнографическ «Эрдм» ансамбль, Хальмг Таңһчин ачта артист Арслан Шавгуров, дууч болн домбрч Эрвена Оргаева, улсин зевсгүдин «Байр» болн «Йөрәл» ансамбльмуд орлцв. Октябрьск района Ик Царң селәнәс ирсн «Миңһн байр» гидг биичнрин коллектив хамгин ик тааслт олҗ, кесгтән альх ташҗ, әмтн тедниг тәәз деерәс тәвлго бәәв.

«һазр болһна айсмуд болн дун негдәд, әрәсән өмн үзгт әмтн ни-негн кевәр, билг-эрдмән делгрүлҗ бәәхиг үзүлҗәнә, - гиҗ Ростовск областин Ремонтненск района делегацин ханьд ирсн Сергей Лукьянов келнә. - Хальмгин билгтнрин эрдмлә таньлдвидн. Ямаран кеевәр домбран цокна, айсиг дахч шавашмуд келнә. Бичкдүд дуунд, көгҗмд дурта болҗ өсҗәхнь йир байрта йовдл. Фестивалин бүрдәһәчнрт ханлтан өргҗәнәв».
Ик чинртә эн керг-үүлдвр белдлһәр таңһчин улсин үүдәлтин герин көдләчнр ик көдлмш кев. Эн герин директор Джиргал Тачиева келсәр, регионмуд хоорндк фестиваль «әрәсән сойл» гидг программин кемҗәнд бүрдәгдв. әрәсән өмн үзгин Федералин округин художествен кесг коллектив энүнд орлцв. Фестивалин йовудт болсн «төгрг ширән» сүүрт сойлын көдләчнр орлцҗ, тоолврарн хувалцв.
Фестиваль эн җил райодар йовснь йир соньн болв. өөр эргндк краймудас болн областьсас ирсн билгтнрин эрдмлә Приютненск района Воробьевка селәнә, Целинн района Троицк селәнә әмтн таньлдв.
Сойлын җилд болсн керг-үүлдвр бүрдәмҗин сән бәәдлд давв.
Галина Хейчиева