Бичкдүд Шин җилән сәәнәр тосв
10-01-2018, 09:46 
Орсн җилин эклцәр хойр өдрин эргцд Элстд "Ойрат-Арена" спортивн комплекст таңһчин школмудын сурһульчнрин төлә Шин җилин нәр-наадн болв. Ут тоодан хойр миңһ шаху күүкд-көвүд эн нәәрт орлцв. Эннь сурһулян йилһән сәәнәр сурдг, школын бәәдл-җирһлд шунмһаһар орлцдг, таңһчин марһаст ончрсн, спортын халхар йилһрсн сурһульчнрт, өнр өрк-бүлмүдин күүкдт, эрмдгтә бичкдүдт таңһчин Шин җилин һоллгч нәр-нааднд орх арһ учрв. Таңһчин Толһач Алексей Орлов нааран ирҗ, сурһульчнриг орсн Шин җиллә йөрәв. Эдн сурһулян сәәнәр суртха, эрүл-дорул, ухата, хөвтә-кишгтә улс болҗ өстхә, эднә иргч җирһлнь эндрк байрин өдр мет бас тиим сән-сәәхн, байрта-бахмҗта болтха гиҗ дурдв.
Таңһчин болн цугәрәсән үүдәгч марһаст орлцҗ, билгәрн ончрсн Валерия Пастарнакова еңсг дууһар дуулҗ, байр үүдәв. Татьяна Милованован һардврт үүлддг "Ойратская принцесса" гидг бичкдүдин студьд ордг өкәр күүкд кееһә сәәхн хувц үзүлв. Дарунь драмин болн комедийин Орс театрин артистнр бичкдүдин төлә наад тәвв. Нохан кичг яһҗ орсн шин җилин темдг болсна туск тууҗла күүкдиг таньлдулв.
Театрин артистнр олн зүсн соньн дүрмүд үүдәв. Баба-Яга, Василий гидг Мис, Эр Така, Сим гидг Нохан Кичг, нань чигн дүрмүд йир сәәнәр үзүлв. Бичкдүд артистнр үүдәсн дүрмүдин келснд иткәд, нааднд бийснь орлцҗ, сән заңта Сим нертә Нохан кичгиг дөңнҗ, нөкд болцхав. Тиигәд аштнь цаһан седкл му, хар сананыг дииләд, наадн сәәнәр төгсв.
Киитн Аав болн Цасн Күүкн нәәрт ирсн цуг күүкд-көвүдиг кеерүлсн сәәхн һацурин өөр цуглулад нәәрлүлв. Энд олн зүсн туульсин болн мультфильмсин дүрмүд харһцхав. Күүкд цуһар билгтә бәәҗ. Эдн шүлгүд умшҗ, ду дуулҗ, би биилҗ, билг-эрдмән һарһв. Тер мет эдн олн зүсн соньн марһаст шунҗ орлцв. Нәр-наадн шуугатаһа, инәдтәһәр давв. Тиигәд бичкдүд цаган сергмҗтәһәр давулҗ, Шин җилән сәәнәр тосв. Нәәрин чилгчәр Киитн Аав цугтаднь кампадь-балта болн наадһа белглв. Шин җилин байр бичкдүдт уданд тодлгдхнь лавта.

Маргарита АРЗАЕВА
Э.Бюрчиевин цоксн зург