Крымд федеральн университет секгдх
13-08-2014, 19:01 | Таңһчин зәңгс
«әрәсән Федерацд сурһуль-эрдмин туск» гидг РФ-н заканас иштә В. Вернадскийин нертә Крымск федеральн университет бүрдәгдхмн. әрәсән правительствин сүүрт эн төрәр шишлң шиидвр батлгдв.
Эн университет долан вузин болн долан номин организацин ул деер бүрдәгдхмн. Правительствин зааврас иштә әрәсән сурһуль-эрдмин болн номин министерств зурһан сарин эргцд эн университетин өргҗлтин программ белдх зөвтә. Дәкәд һурвн сарин эргцд 2013-2020 җилмүдт күцәгдх «Сурһуль-эрдмин өргҗлт» гидг государственн программд орулх сүв-селвгүдән белдх зөвтә.
РФ-н сурһуль-эрдмин болн номин министерств Крым Республикин министрмүдин Хүүвлә болн Росимуществла хамдан 2016 җилин январь сар күртл университет бүрдәлһнә керг-төриг хаһлх зөвтә.
Шин университетин үүлдвр Крымск федеральн округин социальн-экономическ өргҗлтд сән нилчән күргхнь лавта. Энд өөдән мергҗлттә специалистнриг белдхмн, олн зүсн номин халхар гүн шинҗллтс кегдх. Эн университет төгсәсн баһчуд төрскн һазртан көдлҗ, таңһчдан ик тусан күргхнь маһд уга.
өдгә цагт әрәсәд йисн федеральн университет үүлднә, эннь Балтийск (Калининград), Хол дорд үзгин (Владивосток), Казанск (Приволжск), Ар үзгин (Архангельск), Ар үзгин болн Дорд үзгин (Якутск), Ар үзгин Кавказин (Сарпуль), Сиврин (Красноярск), Уральск (Екатеринбург) болн өмн үзгин (Ростов- на- Дону).