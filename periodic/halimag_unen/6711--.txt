Амр\u043bһна талвңгуд тосхгдҗана
21-11-2017, 09:03 
Тегәд эн намрар Элстин 1-ч, 2-ч, 8-ч болн нань чигн микрорайодт олн давхр гермүдин өөр тосхачнр гүҗрҗ кеҗәсн көдлмшиг үзҗ болхмн билә. Одахн гилтә таңһчин правительствин Ахлач Игорь Зотов болн Элст балһсна администрацин толһач Окон Нохашкиев
8-ч микрорайонд болн 1-ч микрорайонд 4 олн давхр герин эргндк бәәдлинь ясруллһна көдлмш кеснә ашинь бүрткҗ хәләсн болна. Болв тер кемәс сар давсн болдг. Өцклдүр эдн дәкнәс хотл балһсиг эргәд, микрорайодын гермүдин эргндк бәәдлиг яһҗ ясрулсинь шинҗлҗ хәләв.
Түрүләд таңһчин правительствин Ахлач Игорь Зотов, Элст балһсна администрацин толһач Окон Нохашкиев, таңһчин ЖКХ-н болн энергетикин министерствин элчнр, нань чигн дааврта улс балһсна 2-ч микрорайонд ирәд, 25-ч тойгта олн давхр герин хашад-хаацд ямаран зүсн-зүүл көдлмш кегдсинь шинҗлв. Игорь Зотов, Окон Нохашкиев болн энд наачасн көвүн Арслан байрин бәәдлд бичкдүдин талвң секҗ, улан тасм керчв. Өөр-шидр гермүдт бәәдг әмтн бичкдүдән дахулад олар энд цуглрв. Эдн ик гидгәр байрлҗ, ханлтта седклән медүлв. Эднә герин эргндк һазриг иим сән кевәр ясрулсинь түрүн болҗ үзҗәнәв гиҗ 2-ч микрорайонд дөчн җилдән бәәдг
күүкд күн Татьяна Борцова келв. Ода энд бичкдүд нааддг өдгә цагин некврлә ирлцҗәх талвң, спортивн талвң, скамейкс, бичкн хаалһс бәәнә. Бичкдүд өөдмәс бууһад, дүүҗңд дүүҗңдәд, уйн наста баһчуд футбол наадад цаган сәәнәр давулҗ чадҗана. Өөрнь углҗ тәвгдсн скамейкст эк-эцкнр, ээҗнр-аавнр күүкдән, ачнр-зеенрән хәләҗ, амрдг арһта болв. Дарунь ямта улс 5-ч микрорайонд одад, энд 8-ч тойгта герин хаша-хаациг ясрулсн көдлмшиг хәләҗ, герин комитетин ахлач Зинаида Шаджиновала хамдан бичкдүдин сән-сәәхн талвңгиг секлһнд орлцҗ, улан тасм керчв. Энд бас бәәрн әмтн байрта седклән медүлҗ, ханлтан өргцхәв.
4-ч микрорайонд олн давхр гермүдин хойр хаша-хаацин бәәдлиг ясруллһна көдлмш дегц кегдв. Энд тавн герин, эннь 2-ч, 3-ч, 4-ч, 5-ч, 6-ч тойгудта гермүдиг негдүлҗәх хамгин ик хаша-хаацин кец-таал ясрулгдв. Ода эн тавн олн давхр гермүдт бәәдг бичкдүдин төлә нааддг бәәрн кегдснь цугтаднь байр үүдәҗәнә. Хойр үртә баахн бер Алена Зулаева эк-эцкнрин нерн деерәс орн-нутгин Президентин седвәрәр эн төсв тохрагдснд таңһчин болн хотл балһсна һардврт ханлтын үгән нерәдв. Тер мет эн микрорайона 13-ч тойгта олн давхр герин эргндк һазриг ясруллһна көдлмшиг төгсәлһнд нерәдгдсн байр болв. Энд бичкдүдин талвң, спортивн талвң, йовһн әмтнә
төлә хаалһс тосхгдв.
1-ч микрорайона 46-ч болн 47-ч тойгудта олн давхр гермүдин эргндк бәәдлиг бас сән кевәр ясрулсмн. Ода энд бас бичкдүд нааддг талвң, футбол болн баскетбол наадлһна талвң, тренажермуд, скамейкс, көлг-күч зогсадг бәәрн бәәнә. Күүкд-көвүд, бөдүн улс чигн цань уга байрлҗана. Эдн цуһар өрүнәс авн асхн ора күртл көдлсн тосхачнрт ханлтан өргҗ, эднә өөдән чинртә көдлмшинь темдглв. Балһсна әмтн эн сән кец-таалта бәәдлиг әрүнәр олзлҗ, сәәнәр хадһлҗ, цааранднь герин хашадан урһа модд суулһҗ, цецгүд тәрҗ, эргндк һазран улм сәәхрүлх саната. Окон Нохашкиевин темдглсәр, балһснд эн төсв цаарандан күцәгдхмн, дарук җилд эн төсвд орлцхар седҗәх олн давхр гермүдин әмтн марһанд орлцх цаасан урдаснь белдх кергтә гив.

Маргарита АРЗАЕВА