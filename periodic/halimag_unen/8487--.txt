Өөдән чинртә месллһ кев
20-08-2018, 09:44 
Хальмг Таңһчин эрүл-менд харлһна министерствин штатн биш нейрохирург Савр Бамбаевин келсәр, урднь мана таңһчд иим өөдән чинртә месллһн давулгдад уга билә. Нурһна яснь гемтә улсиг талдан регионмудур йовулдг бәәсмн. Эндр болхла иим месллһн таңһчин больницд кегдҗәнә, тиигчкәд өөдән чинртә материалмуд олзлгдна. Титан гидг материал олзлсна ашт пациент дарунь көл деерән босна. Урднь болхла иим улс кесг сардан көндрҗ чадлго кевтдг бәәсмн гиҗ эмч темдглв.
Месллһ давуллһнд больницин травматологическ әңгин һардачин үүлиг цаг зуур дааҗах Олег Болдырев бас орлцв. Нурһна ясна гемтә улсиг эмчнр җилин эргцд хәләһәд, эрүл-мендин бәәдлинь шинҗлнә гиҗ эн келв. Өөдән чинртә месллһ кесн пациентнрин негнь зурһан метр өндрәс унад, нурһна ясан хамхлад, кесг шав авсмн. Энүнд месллһиг дөрвн частан кев. Месллһнә хөөн хойрдгч өдртнь залу күн урднь зоваҗасн шарх-шавнь уурв гиҗ темдглсмн. Долан хонг давхла, эн эврән йовдг болв, хойр-һурвн сар давад эн көдлмштән һарч чадхмн.
- Мана таңһч долан зөрүллтәр федеральн лицензь авв. Эннь офтальмологийин, нейрохирургийин, ортопедийин, зүркнә-судцна халхар месллһ кех зөвтә болҗана. Шин аппаратур углҗ тәвгдснә ашт мана таңһчин әмтнд өөдән чинртә медицинск дөң күргхин төлә цуг таал бәәнә. Месллһ кедг хорас өдгә цага сән аппаратурар теткгдв, өөдән чинртә месллһ давулхин төлә шишлң хирургическ ширәс углҗ тәвгдв. Цуг эн оборудовань нурһна яснд месллһ кехин төлә таал тогтав. Дәкәд эн җил мана больницин хойр эмч Санкт-Петербург балһснд Р.Вредена нертә травмотологин болн ортопедийин номин-шинҗллтин институтд сурһуль сурад, дамшлтан өөдлүлсн бәәнә. Эн җилин чилгч күртл иим месллһ дәкәд давулхвидн. Тер мет эн җил эндопротез тәвлһнә туст маднд квот йилһҗ өггдв. Темдглхәс, цуг месллһн таңһчин әмтнә төлә өңгәр кегднә, - гиҗ больницин ах эмч Санал Манджиев келв.
ДООҖАН Наталья
ЗУРГТ: месллһ кеҗәх кем
Таңһчин эрүл-менд харлһна
министерствин барин цергллтин зург