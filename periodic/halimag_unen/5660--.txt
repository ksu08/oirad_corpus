Яшкулихн Отч Манлан евәлд багтв
03-05-2017, 11:11 
Кесг зун җил хооран шар шаҗна сүзгтн болснас авн өвкнрмидн Зууһин Алтн Дееврт
күрәд мөргдг билә. Ик цолта гелңгүд цуһар
төвдин Дрепунг Гоманг хурлд сурчасмн. Өдгә цагин хальмг манҗнр бас тенд сурһуль сурцхана. Хальмгуд, бурятнр, моңһлмуд, тувинцр, төвднр дунд чигн Дрепунг Гомангд сурсн гелңгүдиг даңгин ик гидгәр күндлдг билә. Шидр тендәс ик цолта багш Хутгт Кадзо хүвлһән залрҗ ирв. Эн ик киидәс багшнр ирснь - йир сән йовдл болҗана.
"Хальмг Таңһчур түрүн болҗ ирүв. Тана һазр нанд икәр таасгдҗана. Бәәрн олн әмтн һольшг болчкад цаһан седклтә. Бидн танаһур хаврар ирснь йир сән. Ода халун чигн биш, киитн чигн биш. Хальмгт ирәд икәр байрлҗанав. Хальмгуд бурхн-шаҗнд шүтдгән алдсн уга. Зуг бурхнд иткхәс нань бурхна номиг сәәнәр сурх, сәәнәр шинҗлх кергтә. Бурхн Багшин номин туск дегтр умшад, умшсн юмнд ухаһан сәәнәр туңһацхатн. Тиигхлә танд ик олз болх", - гиҗ Кадзо хүвлһән келҗ селвг өгсмн.
Эн ирлһн - Дрепунг Гомангин багшнр әрәсәһүр нәәмдгч баралхҗ ирлһн болҗана. Кадзо
хүвлһәнтә хамдан дәкәд тавн гелң ирсмн. Эдн дунд Соднм Эрнцн гидг гевш, Дрепуң Гомангин ах унзд гевш Намҗл, бас һурвн гелң болн Менцекан нертә күрәлңд сурһуль сурсн нег эмч ирв. Эдн түрүләд Санкт-Петербургд бәәх дацңгин ширәт (толһач) багшин үрврәр олн әмтнд бурхна ном зааҗ, мандл босхсн мөн.
Энткг орнас ирсн төвд ик багшнр түрүләд Яшкульд Отч Манлан мандл босхв. Мандл босхснасн нань багшнр өрүн болһн судр умшв, асхнднь ном заав. Асхнд өггдҗәх лекцст итклин, заясн заяна, мөргүл кеснә болн тәрн умшсна тусин, сансрин болн шүтәнә тускар келв. Нарн өдрлә гелңгүд босхсн мандлан цуцв. "Мандлыг нуралһн гисн эн орчлң цугнь мөңк бишин темдг болҗана", - гиҗ багшнр цәәлһҗ келнә. Отч Манла эмчнриг евәдг болн әмтиг гем-шалтгас хаһцулдг бурхн мөн. Тегәд эн мандл босхгдсна күчәр таңһчин әмтн гем-шалтг уга, өвчн-өвдкүр уга җирһх гиҗ яшкулихн иткҗәнә.

МАНҖИН Санл