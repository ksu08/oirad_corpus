Зүркнә гемиг сәәнәр эмннә
05-06-2017, 17:41 
Сүл җилмүдт мана орн-нутгт, тер дотр таңһчд, әмтн зүркнә-судцна гемәр олар гемтнә. Тегәд чигн иим гемтә улст өөдән чинртә медицинск дөң күргхин-олә 2014 җилин май сард П.П.Жемчуевин нертә таңһчин больницин ул деер Региональн судцна цутхлң секгдсмн.
һурвн җил хооран секгдсн цутхлң йовудтаһар үүлдҗ, гемтә-шалтгта әмтнд сән чинртә медицинск дөң күргҗәнә. Цутхлңгин һардачин үүлиг баахн наста эмч Светлана Насунова дааҗ йовна. Энд гүн медрлтә, өөдән мергҗлттә специалистнр көдлҗәнә. Цаг ирвәс эмнлһ авсн улсин тонь өсәд йовна. Кемр 2015 җилд 530 коронарографь (энтн
зүркнә судцна шинҗллтин эв-арһ) болн 94 зүркнә судцна стентировань (энтн эвдсн судцнд
төср каркас эс гиҗ стент тәвнә) кесн болхла, 2016 җилин эргцд 632 коронарографь, зүркнә судцна стентировань кесмн. 2017 җилд болхла 1000 коронарографь болн 250 стентировань кехәр зуралҗана. Тегәд чигн өөдән чинртә медицинск оборудовань олзлҗ, гемтә улст дөң
күрглһн ик чинр зүүҗәнә. Ода болхла зәрм медицинск шинҗллтс болн эмнлһ Элстд кеҗ болҗана.
Өдгә цагт таңһчин больницд ясврин көдлмш кеһәд, эн Цутхлңгин бәәриг икдүлҗ, кец-таалынь ясрулсмн. Энд месллһнә хөөн гемтә улсиг бәәлһдг хора, хол һазрас ЭКГ-н цаасиг үзҗ, шинҗлҗ, сүв-селвг өглһнә эмчин хора, нань чигн хорас бәәнә. Региональн судцна цутхлң тасрхан угаһар көдлмшән ясрулҗ, өдгә цагин некврлә ирлцҗәх оборудованяр теткгдҗ, материальн-техническ улнь батрҗана. Эн җилин түрүн кварталд хол һазрас чигн үзүлгдҗәх электрокардиограммиг шинҗлхин төләд кергтә \u201cТелеэкг\u201d гидг систем хулдҗ авгдв. 10 сай һар арслңга эн оборудовань таңһчин эрүл-менд харлһна министерствин болн эрк биш медицинск даатхлһна Саңгин мөңгәр хулдҗ авсн болдг. Электрокардиограмм келһнә 121 аппарат Элст балһсна болн таңһчин райодын бачм дөңгин станцст, цутхлң райодын больницст болн фельдшерск-акушерск пунктст түгәҗ өгсмн. Тегәд ода хотл балһснас ууҗмд бәәх ямр нег селәнә больницас гемтә күүнә электрокардиограмм Региональн судцна цутхлңгур илгәҗ, сүв-селвг авч болхмн. Өдгә цагт \u201cТелеэкг\u201d гидг системәр дамҗулҗ, 500 шаху электрокардиограмм авад, медицинск селвг өгсмн. Энүнә ашар әмтн гемтсн 210 йовдлас
42 процент күүнә геминь илдкгдв, таңһчин райодас 63 күн Элстүр йовулгдад, энд эмнлһ авсмн.
\u042d\u043d\u0434\u0440 таңһчин Толһач Алексей Орлов региональн судцна цутхлңд ирҗ, көдлмшләнь таньлдв. Цуг эмнлһнә хорас эргҗ хәләв. Алексей Орлов Цутхлңд сплит-систем болн өлг-эд белглҗ, эмчнрт көдлмшән улм шунмһадулҗ, гемтә улст дөң болтн гиҗ дурдв.
Дигтә энд эмнлһ авчасн Юрий Жигульский болн Петр Оконов Цутхлңгин эмчнрт ханлтан өргв. Зүркнә-судцна гемтә улст эдн дөңгән күргҗ, эрүл-мендинь ясрулҗ, насинь утдулҗана гив.
Региональн судцна цутхлң секгдснәс иштә таңһчин больниц гемтә-шалтгта улст өөдән чинртә медицинск дөң күргҗәнә. Шин оборудовань олзлҗ, судцна гемтә әмтиг эмнҗ, күцәмҗтәһәр эдгәҗәнә.

Маргарита АРЗАЕВА
Н.Горяевин цоксн зург