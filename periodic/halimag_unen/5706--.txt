Аршан Зелмнд болсн ик нәр
11-05-2017, 10:35 
Май сарин 7-д Сарпан района Аршан Зелмн селәнд эн һазра әмтнд тусан күргҗ йовсн лам һәрә Батыревин 115 җилин өөниг темдглв. Ик Баав гиҗ энүг аршан зелмнәхн болн эмнлһ,
дөң авхар ирсн нань чигн һазра улс күндлҗ нерәдҗәсмн. Чөөрә хурл төгсәснә хөөн Аршан Зелмнд, хөөннь Сиврин тууврин күнд җилмүдт чигн хальмг улстан дөң болҗ йовсмн. Цааҗллһна җилмүдин хөөн Аршан Зелмнд ирәд, кергән цааранднь күцәҗәсмн. 1960-ч җилмүдин дундурар Ик Баав сәәһән хәәсмн.
Эн ончта өөнд нерәдәд ик концерт болв. Терүнә йовудт Аршан Зелмнәс һарсн нертә олна үүлдәчнр, номтнр Ик Баавин өөнлә, Алдр Диилврин байрла болн селәнә Өдрлә йөрәв. Бәәрн һазрин дәәчнр кесг фронтмудт залу-зөргтәһәр ноолдҗ, таңһчин болн орн-нутгин сулдан бәәлһнә төлә әмән өгсмн.
- Эндр Аршан Зелмн селәнә Өдр болҗана, терүг бидн Ик Баавин ончта өөнд нерәдҗәнәвидн. Бәәрн әмтиг, ирсн күндтә гиичнриг бидн халун зүркнәсн Аршан Зелмнә ке-сәәхн һазрт йөрәҗәнәвидн. Күн болһн төрсн һазртан дурта, терүнд итклтә бәәх зөвтә. Тиим сән үлгүриг маднд Ик Баав - һәрә Батырев җирһлиннь туршарт үзүлҗ, мана селәнә, тохминнь нер дуудулҗ йовсмн.
Күн болһн Ик Баавас дөң - эмнлһ, әдс авсн болхла ик хөвтәд бийән тоолдг бәәсмн. Бәәрн әмтн цугтан Гаря Номгоновичиг күндлҗ килмҗән өгч йовсмн. Өөнд нерәдҗ мана фермермүд бәәрн хурлын ясвр кеҗ шинәс оралв, цааранднь чигн ясвр кегдх,- гиҗ келсн үгдән СМО-н ахлач Светлана Мучкаева темдглв.
Дарунь эврә һазрин улсан "Родной край" гидг олна организацин ахлач Геннадий Батыров
йөрәҗ, эн ик нәәрин һол учр-утхин тускар келв. Кезәнә хальмг нойд алвтын олн улсин хоорнд нөкцлтинь батрулад, Ик Хурл Аршан Зелмнд, Дунд Хурл - Ханатад, Баһ Хурл Баһ Дөрвд селәнд тосхсмн. Аршан Зелмн тиим кевәр таңһчин нег цутхлңгнь болсмн, дөрвд болн торһд улс энд хамдан бәәсмн, нойд хоорндан үүрлҗәсмн.
Тегәд тер хуучн авъясан сергәҗ, Аршан Зелмн селәг дәкнәс таңһчин улсин хамцуллһна цутхлңд хүврүлх цаг ирв гиҗ Геннадий Константинович темдглв. Иигәд селәнә өдрин йовудт энд Ар үзгин: Баһ Дөрвдә, Көтчнрә, Сарпан, Целинн райодын, футболын хамцу команд Дорд үзгин командла сөрлцх. Дорд үзгин командын ханьд Яшкулин, Хар һазра, үстин райодын спортсменмүд орв. Эн керг-үүлдврт Ик Буурла района толһач Виктор Санджиев, Целинн района толһач Сергей Эренженов, Баһ Дөрвдә района толһач Олег Чомподов орлцв.
Тер мет Сарпан района толһач Юрий Жуков олн әмтиг Ик Баавин өөнлә йөрәв. һәрә Батырев олн әмтнд ик тусан күргсмн, кесг әмтнә гем-шалтгинь уурулсмн. Аршан зелмнәхн хальмг улсин авъясиг күндлҗ цааранднь делгрүлҗ йовна, терүнә ул деер сәәхн иргчән тосхҗана. Кезәңк кевәр таңһчин олн улсин иньгллтин цутхлңд селәһән хүврүлҗ, Сарпан района болн цуг таңһчин цецгәрлтд нилчән күргхинь мөрәдв.
Таңһчин правительствин Ахлачин нерн деерәс терүнә селвгч Эрднь Болдырев йөрәҗ, Аршан Зелмн селәнә әмтнд күцәмҗ дурдҗ, хуучн авъясан делгрүлҗ олн әмтиг цааранднь хамцултн гиҗ йөрәв.
Хальмг университетин номтнр, профессормуд: Александр Каманджаев, Баазр Бичеев, олна
үүлдәчнр: Владислав Озаев, Николай Очиров, Виктор Улюмжанов, сойлын болн туризмин министрин дарук Николай Санджиев селәнә медәтнрт ут нас наслтн гиҗ дурдв.
Эндр Аршан Зелмн селән цааранднь өргҗәд йовна. Бәәрн фермермүд 500 миңһн арслң цуглулад, хурлан шинрүлв, цааранднь чигн эн көдлмшән кехд, хурлын үүлдврин төлә сән таал тогтахд эдн белн бәәнә. Одахн эн школын спортзалд федеральн, таңһчин болн района бюджетмүдин дөңгәр капитальн ясвр кегдв. Тегәд селәнд җирһлин йовуд түргдәд йовна. Ик Баавин өөнин байр терүг бас нег дәкҗ үзүлв.
Футболын марһа бүрдәлһнд ик нилчән Андрей Чиджиев, Сергей Цекиров күргв. Өөнин байрин йовудт ик концерт болв. Энүнд олнд темдгтә артистнр Мерген Ким, Лиджи Горяев, Кутлан Мукубенов, Эрвена Оргаева болн нань чигн артистнр билг-эрдмән үзүлҗ, әмтиг байрлулв.

ТүРВәН һуна