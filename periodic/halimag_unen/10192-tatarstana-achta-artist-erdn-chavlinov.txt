Татарстана ачта артист - Эрднь Чавлинов
04-02-2020, 09:26 | Таңһчин зәңгс » Сойл
Татарстан Республикин сойлын министерствин ашлгч комиссин сүүр шидр болв. «Сойлын институт – келн-улсин сойлын уң-зөөриг хадһллһна эв-арһ» гиҗ нерәдгдсн тер сүүрт олн төр хәләгдв. Сүүрин ашар Татарстана Толһач Рустам Минниханов искусствин үүлдәчнрт ачлврмуд бәрүлҗ өгв. «Бермянчек» гидг ГФАК-н ах дирижер Эрдни Чавлинов көгҗмин искусств делгрүллһнд тәвцән орулснднь Татарстана Президентин Зәрлгәр ачлгдв. Эрднь Чавлиновд Татарстан Республикин ачта артистин күндтә нерн зүүлһгдв.
Эрднь Чавлиновин һардврт «Бермянчек» ансамблин оркестрин багд маңһд келн-улсин мартгдад бәәсн айсмуд цагин некврлә ирлцүлгдҗ, дәкнәс әмтнә оньгт тусхагдҗ, улсин көгҗмин үүлдврт орулгдв. өвәрц иим үүлдвр күцәҗәхднь артистнр, көгҗмчнр, специалистнр болн соңсачнр дирижерин үүлдвриг өөдән үнлв.
Маңһд ансамблин дирижер Хальмгт өсч-боссн, көгҗмин эклц медрлән авсмн. Бичкнәсн авн көгҗмд дурта, дуулдг, биилдг, шүлгүд бичдг көвүн Шатта селәнә (Көтчнрә район) әмтнд көгҗмин олн зевсгүдт наадҗ сергмҗ үүдәҗ йовла. Элстин көгҗмин училищ төгсәһәд, Эрднь Казанск государственн консерваторьт сурсмн. «Бермянчек» ансамбльд Эрднь үүдсн цагасн авн көдлҗ йовна. Искусствоведеня кандидат, көгҗмч Геннадий Макаровин үрврәр эклҗ көдлсмн. Түрүн репетицсиг, тәәз деер ансамбльта хамдан һарсан, түрүн болҗ һазадын орнд билг-эрдмән үзүлсән Эрднь Чавлинов мартхш. Эн коллективлә хамдан көгҗмин хаалһд дирижер орсмн.
Ода эн ансамбль нертә коллектив болв. Шидр эдн белдҗ тәвсн көгҗмин наад Г.Камалын нертә театрт таг дүүрң улсиг хурав. Цуг энүнднь мана һазра билгт, ах дирижер Эрднь Чавлиновин ик ач-тус бәәнә.
җИРһЛИН Кермн