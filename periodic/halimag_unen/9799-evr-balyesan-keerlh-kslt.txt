Эврә балһсан кеерүлх күслтә
06-06-2019, 09:20 | Таңһчин зәңгс » Марһан
Май сарин сүл өдрмүдт Воронеж балһснд «Зодчество VRN» гидг XII архитектурн форум болв. Терүнә йовудт бичкн балһсдт сән кец-таал тогталһна төсвсин Цугәрәсән марһана аш диглгдв. Хальмг Таңһчас эн чинртә марһанд Городовиковск РМО-н толһач Батыр Петров болн ГМО-н толһач Сергей Середа орлцв. Эдн Городовиковск балһснд Ленина нертә талвңд сән таал тогталһна төсв жюрин оньгт тусхав.
Ут тоодан марһанд 77 субъект 330 эрлһ орулҗ өгв. Теднә төсвсиг 62 үлмә уга эксперт шинҗләд, сән гисн төсв йилһҗ авв. Марһана түрүн девсңд йилһҗ авгдсн 293 төсвәс 80-нь дииләчнрин тоод орв. Городовиковск балһсна Ленина нертә цутхлң талвңд сән кец-таал тогталһна төсвиг жюри таасв.
Форумин йовудт Б.Петров болн С.Середа һәәхүлд орлцад, федеральн программар шинрүлгдсн Воронеж балһсна Советск талвң хәләв. 2019 җилин архитектурн форум «Мана иргчин балһсд» гидг төрәр болв, тегәд терүнд бичкн балһсдт сән таал тогталһнд олзлгдҗах өдгә цага эв-арһс үзүлв.
Мана зәңгч