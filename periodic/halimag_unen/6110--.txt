"Хальмг хотн" - музейд
04-07-2017, 12:20 
Одахн нертә скульптор, РК-н сойлын ачта
көдләч Петр Тазаев таңһчин Н.Пальмовин нертә Келн-улсин музейд "Хальмг хотн" гидг
үүдәгч көдлмшән белглв. Таңһчин сойлын болн туризмин министрин дарук Николай Санджиев тоомсрта скульпторт ик ханлтан өргв. "Мана таңһчд ирдг туристнр хальмг улсин сойлар, эднә кезәңк нүүдл бәәдл-җирһлин тускар икәр соньмсна. Музейд белглсн "Хальмг хотнд" мана өвкнр ямаран
үүлдврмүд күцәҗ йовснь ил үзүлгдҗәнә. Энүг бичкдүд, баһчуд медх зөвтә. Петр Джиевич - билгтә скульптор. "Көвүн болн Лу", "Җаңһрин ачнр" болн нань чигн ке-сәәхн үүдәврмүднь мана Элст балһсиг кеерүлҗәнә", - гиҗ Николай Джамбулович омгтаһар келв.
Музейин директор Ирина Мучаеван келсәр, эднә саңд скульпторин 60 үүдәгч көдлмш бәәнә. "Хальмг хотн" гидг көдлмшнь өвәрц технологийәр күцәгдсмн. Энтн гүн учр-утхта, соньн
үүдәвр. Тегәд олнд туста болхнь лавта.
Тер өдр скульптор Петр Тазаев эврә үүдәврин тускар журналистнрт келҗ өгв. "Тадн мана өвкнр бәәсн ишкә гермүд үзҗәнәт. Негнь секәтә, күүкнд әрк зөөҗ, тегәд хальмг өрк-бүл гиичнртәһән ширә эргәд сууна. һазань олн зүсн үүлдвр болҗана. Хойр хальмг бөк бәрлдҗәнә. Теднәс хол биш әмтн шаһа наачана. Дәкәд ишкә гермүдәс хол биш хальмгуд бәрдг дөрвн зүсн мал идшлҗәнә. Мөр, темә унсн улсиг үзҗәнәт. Хәләтн, тенд хальмг цалмар мөр бәрв", - гиҗ Петр Джиевич маднд тохнята цәәлһвр кев.
Бидн "Хальмг хотн" гидг үүдәгч көдлмшинь бас таасад, билгтә скульпторт ик ханлтан өргвидн. Улсин мастер цааранднь чигн олн әмтиг сәәхн, соньн искусствин үүдәврмүдәрн байрлулҗ йовтха!

БОСХМҖИН Валентина