Хадм эктәһән ниитәһәр бәәхмн
07-06-2018, 10:15 
Хадм экин болн берин хоорндк хәрлцәнә тускар мана умшач Делгр келҗ өглә. Энүнә экнь Булһн Санджиевна өмн герә залуһиннь эктәнь болн дүүнртәнь һарлцсн элгн-саднас даву өөрхн бәәҗ. Сиврт баахн цагтнь авальнь гемин зүүләр өңгрҗ одсмн. Дарунь һанц күүкнь бас гемтәд әрлҗ. Цаг давад белвсн күүкд күн хойрдад мордҗ, үрн-садан һарһад, залутаһан му бишәр бәәв. Бийнь болн залунь бичкндән өнчрсмн, ташр дәәнәс болн цааҗллһнас көлтә һарлцсн ахнр-дүүнрнь әмд үлдсн уга. Тегәд эднд өөрхн элгн-садн уга бәәҗ.
Сиврәс төрскн һазрурн ирхлә, өрк-бүләрн таңһчин нег районд ирәд бәәв. Өңгрсн авальнь тохмарн Əәдрхнә һазра торһуд күн бәәҗ, болв Сиврәс экнь болн дүүнрнь Манҗихнә һазрт ирҗ бүүрлв. Сиврәс ирснә дару Булһн Санджиевна авалиннь эктәнь болн дүүнртәнь тер кевәрн элгсәд, хоорндан залһлдаһан таслдго бәәсмн. Күүкдән дахулҗ, хадм экдән даңгин золһдг билә. Эднә болн өңгрсн авалиннь дүүнрин өрк-бүлмүдт ямр нег ончта йовдл учрхла, хүрм кехлә, эс гиҗ көвүднь әәрмд мордхла, нег-негндән ирдг бәәҗ.
Делгр бичкндән эднә өрк-бүлмүд өөрхн элгн-садн гиҗ сандг бәәсмн. Болв өсхләрн ямаран учрар эдн элглсдгиг экин келврәс медҗ. Булһн Санджиевна Сиврт баахн цагтан көдлмшт йовхлань хам-хоша бәәдг улс ямр нег үүрмг төрәр эднә герүр ирхлә, бер угаһар ямаран чигн төриг хадм экнь хаһлхар седдго бәәҗ. Мини берәс суртн гиҗ келдмн. Берән ик гидгәр күндлҗ, альдаран суулһхан меддго бәәсмн. Делгр тер ээҗиг тодлхш, юңгад гихлә терүг өңгрхлә бичкн бәәҗ. Тәвн нас наслҗ йовнав, болв әмтнә хоорндк тиим хәрлцәнә авг-бәрцтә улсиг төрүц үзсн угав гиҗ Делгр саналдҗ келнә.

Маргарита АРЗАЕВА