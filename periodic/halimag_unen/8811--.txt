Олн әмтнд туслад, нернь делгрҗәнә
27-09-2018, 12:07 
Эн гүн медрлтә, өр-өвч, цаһан саната, һольшг күн мөн. Түрүн өдрәс авн мана багш селәнәс ирсн баахн күүкд-көвүдиг эклә әдл ээлтәһәр хәләҗ нүдн-амн болҗ, сүв-селвгәрн дөңндг билә. Бидн цугтан Пушкинә нертә уульнцд 1-ч тойгта общежитьд бәәдг биләвидн. Нина Овшиновна болхла амрлһна - сән өдрмүдт чигн цаган әрвллго, кен ю кеҗәхинь ирҗ бүрткәд соньмсдг билә. Кемр бидн субботникд эс гиҗ демонстрацд орлцх зөвтә бәәсн болхла, мана һардач маднла мел хамдан, маднас дутдмн биш. Кен альдаран йовсинь, кен гемтсинь цугинь эн медәд авчкдмн. Шүүврин цаг эклхлә, Нина Овшиновна мадниг дахад, бас сахняд гүүһәд зовдмн. Хойр-һурвн җил сурсна хөөн мана күүкд экләд мордцхав. Багшмдн болхла, хуучан хатхсн урн, хөөткән сансн цецн, гиһәд хәрд һарснднь, нег үлү нилхдтә экнрт, шүүврән цаглань өгтхә, әмтнәс дутл уга сурһулян төгсәтхә гиҗ санаһарн зовдгнь ода күртл мартгдхш. Кемр кен-негнь учр угаһар сурһулян дутадг йовдл учрсн саамд Нина Овшиновна арднь орҗ номинь дасхҗ, чаңһар шооддгнь чигн зөвтә бәәсмн. Мана багш оютнрин 9 багин һардач болҗ, эдниг җирһлин хаалһднь орулсн мөн. Түрүн багин күүкд-көвүдәснь Дарваев Петр Александрович (сәәни орнд төрсмн) болн Светлана Николаевна Цеденова хамдан Хальмг университетд көдлҗ йовла. Багшин сурһҗ йовсн оютнрин ик зунь номин докторин болн номин кандидатын күндтә цол зүүҗ, төрскн келән, хальмг утх-зокъялан шинҗлҗ өргҗүлҗ йовна. Ода ачта амрлһндан бәәдг мана багш мел олна көдлмшт орлцснь үзгднә, харһсн цагтан күн болһна тускар сурад, мендинь медҗ соньмсна.
Өврәр шивсн күүнә өмнәс өөкәр шивдг, гиҗ Нина Овшиновнан тускар келҗ болхмн. Ямаран болв чигн шүрүн, модьрун үг соңссн бийнь, терүгинь оньгтан авлго, җөөлн үгәрн, цаһан седкләрн цугинь тегшлх сана зүүнә.
Өдгә цагин оютнрт багшин бичсн олн статьяс болн дегтрмүднь тусан күргҗәхнь маһд уга. Кесг зун җил хооран мана өвкнрин бичсн зокъялмудыг хальмг келнд орчулҗ, номин халхар ик чинртә көдлмш күцәсинь бас темдглхмн. Келхд, 18 зун җилд бичгдсн Дондук-Даши хальмг хаана зокъялмудын дегтр барлсинь бас өөдәнәр үнлх кергтә.
Нина Кокшаеван нернь Хальмг Таңһчд бәәтхә һазадын орн-нутгудт чигн бас темдгтә. Бичсн статьяснь Моңһл орн-нутгт барас һарла. Моңһл келнә бичгин тускар 50 һар статья барлгдсн бәәнә. Моңһл кел дасҗадг улст туслх дегтрән хойрдад барлхларн, немәд уйһр -семит келнә бичгиг номин халхар шинҗлсн болдг . Моңһл келн-улсин зурха шинҗллһнә академь багшин кесн көдлмшинь үнлҗ, дипломар ачлсмн. Ода бийнь Нина Овшиновна өөрд улсин хуучн бичмр зөөриг илдкҗ, номин халхар гүн шинҗллт күцәҗәнә.
Эн өдрмүдт сәәхн насндан күрч йовх мана күндтә багш эврәннь бичкндкән иигҗ тодлна: "Олн үртә өрк-бүлд һарлав. Эцкм, Харинов Овш Шурганович, өрк-бүлән асрхин төлә хар көлсән асхҗ көдлмш йовсмн, экм, Тапкина Мария Катуновна, һарудт көдлдг билә". Дән эклхд Нина Овшиновна һунта бәәсмн. Эцкнь дәәнд одсна хөөн экнь хойр үрән асрад үлдв. Шинкн тав орҗах насндан Нина күүкн киитн Сиврүр туугдла. Экнь күнд-күчр көдлмш кен йовҗ, күүкдән асрад, сурһульд орулсмн. Эцкәснь уданд зәңг-зә уга болв, хәрнь, һазртан ирчкәд, эцкнь Широковск лагерьт тусад, тенд сәәһән хәәснә тускар медгдв. Эк-эцкнь күүкдтән чик сурһмҗ өгч, эрк биш сурһуль-ном дасх уха зааҗ йовсмн. Тиигәд эднә зааврар чигн Нина Овшиновна филологическ номин кандидатын ик цол зүүһәд, сансн санаһинь күцәв. Мана багш алтн болсн һурвн үрән альхн деерән бәрҗ асрад кү кев, ик медрлтә номт болв, кесг ачлвр авв. Ода эн нәәмн ач-зеетә, йисн җичтә эңкр ээҗ болҗ, амр-таварн бәәнә. Бурхн-шаҗна номар соньмсдг эн медәт кенднь чигн у-өргн цаһан седклән медүлҗ, арһта болхла дөңнхәр зүткдгинь цуһар темдглнә.
Сентябрь сарин 29-д күндтә, олн дунд тоомсрта мана багш ончта өөнән темдглхмн. Найта ээҗ гиҗ ода кен санхв, эн урдк кевәрн шулун-шудрмг, серглң-дерглң, кезә чигн инәдтә-наадта йовна.
P.S: \u201cХальмг үннд\u201d көдлҗәдг тана оютнр бас, күндтә мана багш, 80 җилә өөнләтн таниг йөрәҗ, хөвтә-кишгтә, байрта-бахта җирһл, ут нас танд дурдҗана.
1981-ч җилд ах сурһулян
төгсәсн тана оютнр