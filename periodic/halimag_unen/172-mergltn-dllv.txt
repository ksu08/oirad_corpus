Мергҗлтән өөдлүлв
21-08-2014, 10:57 | Таңһчин зәңгс
Одахн Хальмг Таңһчин МВД-н медлд үүлддг мергҗлт өөдлүллһнә Цутхлңд спартакиад давв. Цутхлңгин һардач, полицин полковник Константин Нактанов марһаг секәд, медрлән гүүдүлҗәх соңсачнр көдлмшән даавртаһар күцәҗ, тәвсн күслдән күрч, эрүл-менд бәәхиг, спартакиадт хамгин чидлтәнь диилвр бәрхиг дурдв. Иргчдән полицд көдлх улс эн өдр шатрар, гирь өрглһәр, армрестлингәр, теннисәр, канат татлһар, мини-футболар дөрлдв. Кесг җилин эргцд эн цутхлңд мергҗлтән өөдлүлҗәх полицейскүд бас спартакиадт орлцв. Спартакиадын йовудт цуһар чидлән әрвллго марһв. Тиим болв чигн жюри хамгин чидлтә командсиг шүүҗ авв. тиигәд негдгч ормд 15-ч сурлһна баг һарв. 2-ч орм-10 –ч болн 3-ч – 16-ч баг эзлв. «Хамгин ухата», «Хамгин чидлтә», «Йилһән сән наадач», «Йилһән сән харсач», «Йилһән сән үүдч» гидг номинацст нүүрләчнр йилһгдв: Андрей Шаханов - хамгин ухата, Савр Михайлов - хамгин чидлтә, Андрей Шаханов -сән наадач, Басң Анджиев-сән үүдч болҗ ончрв.
- Иим спартакиад цутхлңд җил болһн давна. Полицейскин эрдм амр биш, тегәд мадн эднд зөв-йосна халхин медрл өгсн деерән, физическ, цергә белдвринь ясрулнавидн. Эндр давсн спартакиадын ашар полицд ирҗ көдлх улс мана цутхлңд сән белдвр авв гиҗ болхмн. Тегәд таднд цаһан хаалһ, кергән даавртаһар күцәхиг болн эрүл-менд дурдҗанав, - гиҗ спартакиадыг бүрдәсн онц белдлһнә әңгин ахлач Алла Ходнаева келв. Темдглхд, Хальмг Таңһчин МВД-н медлдг үүлддг мергҗлт өөдлүллһнә Цутхлңгин багшнр көдлмшән даавртаһар күцәнә.