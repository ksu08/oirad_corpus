Күүкдм эрүл-мендән ясрулна
20-01-2017, 16:50 
"Эк үрнәннь төлә" гиҗ хальмг үлгүрт келгднә. Эннь лавта келсн үг, эк оньдин дөрвн цагт үрн-саднаннь тускар ухална, күүкднь кезәд чигн эрүл-менд, хөвтә-кишгтә бәәтхә гиҗ
зүткҗ, бийән әрвлхш.
Би школд ордг хойр бичкн үртәв. Эдн дару-дарунь гемннә, зәрм специалистнрин хәләврт бәәнә. Тегәд би нег сааҗ эдниг Аһш балһснур авч йовлав. Тенд өөдән мергҗлттә эмчнр өдгә цагин некврлә ирлцҗәх оборудовань олзлҗ, эрүл-мендинь шинҗлсмн. Ууһн көвүндм месллһ чигн кесн билә. Эрүл-мендин туст шинҗллт болн месллһ медицинск даатхлһна цаасар өңгәр кесн билә.
Болв талдан һазрур одхин урдаснь олн зүсн медицинск цаас белдх кергтә болв. Тегәд таңһчин эрүл-менд харлһна министерствин ах педиатр Людмила Санджиеван нилчәр цуг кергтә цаасиг ахр болзгт бел кев. Йириндән Людмила Горяевна бийән һольшг кевәр бәрҗ, әмтнд оньган өгч, эднә төрмүдиг хаһлхднь дөң болна.
Дәкәд болхла җил болһн эрүл-менд харлһна министерствин халхар мини күүкн талдан балһсдт бәәх санаторьмудт одҗ, эмнлһ авна. Сәәнәр амрч, эрүл-мендән ясрулсн деерән оңдан һазр-ус, йиртмҗ үзнә, талын келн-улсин элчнрлә таньлдҗ үүрлнә, мана орн-нутг ямаран ик, күчтә болҗахинь медҗ авна. Тегәд таңһчин эрүл-менд харлһна министерствд, тер дотр Хальмгин ах педиатр Людмила Санджиевад, ханлтан өргҗәнәв.

Вера \u0411\u0410\u0414\u041c\u0410\u0415\u0412\u0410,
Элст балһсн