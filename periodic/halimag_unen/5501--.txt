Таңһчд шин җирһл тосхлһнд орлцла
12-04-2017, 12:26 
Эврә цагтан "Хальмг үнн" газетин һардврт эркн сурһульта-эрдмтә, седвәртә, олнд туста, таңһчдан күндтә болн тоомсрта йовсн улс
көдлҗәсиг темдглх кергтә. Тиим улсин негнь Бадма Майоров бәәсмн. Бадма Гаряевич 1921 җилд "Улан хальмг" гидг таңһчин газетин ах редакторин үүл чадмг кевәр дааҗ йовсн болдг. Нег җилин эргцд газетиг һардҗ йовла, тер бийнь газетин делгрлтд хүв тәвцән орулсмн.
Бадма Майоров 1900 җилин сентябрин 10-д Əәдрхнә губернин Яндыко-Мочажн улусин Яргачин Эрктн хотнд угатя күүнә өрк-бүлд һарсмн. Бичкнәсн авн хаана цагин угатя-яду улсин түрү-зовлң үзҗ йовсмн.
Болв Бадма Гаряевич хөвтә бәәҗ. Элгн-саднь энүг сурһуль сурһхар Əәдрхнүр йовулна. Угатя, өнчн көвүг байн әмтнә
мөңгәр сурһҗ, толмачд белдсмн. Уйн насндан эн хальмг улсин сурһульта-эрдмтә, нүүрлгч хәләцтә, күмн- әмтнә бәәдл-җирһлд алдр хүврлт тосч ухаһан өгсн элчнрлә түрүн болҗ харһсмн. Эннь энүнә ухан-седклд нилчән
күргснь лавта.
Хуучн даҗрлһна йосиг хольвлхин кергт болҗах ноолдлһнд орс көдлмшч классла болн күч-
көлсч крестьянмудла хамдан хальмг әмтнә сән гисн үрднь орлцҗ ноолдсмн. Гражданск дәәнд һартан зер-зевтә хойр хальмг полк орлцҗ, Советин йосна төлә ноолдсн болдг. Хальмг күч-көлсч әмтн хаана йосна, хальмгин баячудын давхр даҗрлһн мухлалгдҗ йовсмн. Эн тоотыг уга кеҗ, эврәннь җирһлән хальмг күч-көлсчнр һартан авхин төлә Советин йос харсхар зөрсмн. Бадма Майоров бас гражданск дәәнд зөргтәһәр орлцҗ, күч-көлснә болн крестьянмудын йосна төлә ноолдв.
20-ч җилмүдт хальмг теегиг цаһачудын цергәс сулдхсна хөөн Бадма Гаряевич Хальмгт Советин йос тогталһнд шунмһаһар орлцсн болдг. Энтн хальмг әмтнә дундас түрүн коммунистнрин зергләнд йовсмн. Бадма Майоров таңһчд шин җирһл тосхлһнд шунҗ орлцв.1920 җилд Чилгрт болсн цуг хальмг улсин Советин 1-ч съездин делегатд суңһгдсмн.
1921 җилд Бадма Гаряевичиг "Улан хальмг" гидг газетин ах редакторт батлсмн. Тер күчр-
күнд җилмүдт чидлән, цаган әрвлл уга көдлдг бәәсмн. Ухалсн кергән эрк биш күцәдг, келсн үгдән күрдг дигтә-дарата күн бәәсмн.
Тиигхд дигтә эн эврәннь литературн үүлдврән эклсн болдг. Терүнәс нааран газетмүдин болн журналмудын халхст энүнә статьяс эклҗ барлгддг болв. 1930 җилд Элстд "Орс-хальмг" толь барас һарсмн. 1940 җилд болхла Сталинград балһснд хальмг улсин амн үгин зөөрин хураңһу һарсмн. Эн хураңһу хураҗ, тогтаҗ белдлһнд Бадма Майоров ик тәвцән орулсн болдг. Тер мет олн зүсн хураңһуст орсн кесг хальмг тууль ясҗ барт белдсмн. Энүнә белдсн
цөөкн тууль 1962 җилд Москвад барлгдсн "Хальмг туульс" гидг дегтрт орсмн.
Бадма Гаряевич революцин болн Хальмгт Советин йос тогталһна тускар эврәннь тодлврмудтан бичсмн. Хальмг дегтр һарһач 1962 җилд энүнә "Незабываемые годы", 1965 җилд "Великая перемена" гидг дегтрмүд барлсмн. Бадма Майоров эврәннь тодлврмудтан хальмг улс революцд болн Хальмгт Советин йос бүрдәлһнд орлцсна цагин тускар бичҗ. Хальмгт гражданск дән болсн болн социализм тосхҗасн җилмүдт революционн үүлдәчнрлә харһсна туск тодлврмуд тууҗлгч чинр зүүҗәнә. 11-ч Улан әәрмин болн Волжск-Каспийск цергә флотилин теңгсчнрин десантн отрядын политрук болҗ йовсн цагт, дарунь улуст цергә комиссар болҗ йовсн кемд олн соньн улсла харһҗ йовсмн. Майоров Дорд үзгин олн әмтнә
1-ч съездин делегат болн 1922 җилд Москвад В.И.Ленинә һардврт болсн РКП (б) XI съездин делегат бәәсмн. Советин йосн тогтсна 50 җилин өөнлә ирлцүлҗ, Бадма Майоровиг революцд болн социализм тосхлһнд орлцсна ач-тусинь темдглҗ, тер цага орн-нутгин хамгин өөдән чинртә ачлврар - Ленинә орденәр ачлсмн.
Гражданск дәәнә, партин болн күч-көлснә ветеран Бадма Майоров Элстд 1989 җилд сәәһән хәәсмн. Эн ут нас эдлҗ, хальмг әмтнә бәәдл-җирһлд учрсн йовдлмуд үзҗ йовсмн. Энүнә авальнь Адгэ Сангаджиевна 1990 җилд өңгрсмн. Адгэ Майорова бас партин болн күч-көлснә ветеран бәәсмн. Баһ цагтан сурһуль-эрдм сурад, олна төрт орлцҗ йовсмн.Советин йосн хальмг күүкд улсиг харңһу бәәдләс гетлгхин төлә ю кеҗ йовхинь цәәлһҗ келҗ өгдг бәәсмн. Тер хол җилмүдт эгл хальмгудт бичг-тамһ дасхдг бәәҗ. Өдгә цагт таңһчин келн-улсин архивд Майоровихнә өрк-бүлин саңгас авсн хуучн цагин соньн материалмуд, документс, бичгүд хадһлгдҗана. Эн тоот тууҗиг шинҗлдг улст соньн болх гиҗ сангдна.
Адгэ Сангаджиевнан болн Бадма Гаряевичин көвүнь Венециан Əәдрхнә медицинск институтд сурчаһад, цергт мордсмн. Дәәнә эклцәр 1941 җилд фашистск деермчнрлә ноолдҗ, баһ насндан әмнәсн хаһцв. Брестск шивә харсч, әмән өгсн дәәчнрин дунд мана һазра күн, ах сержант Венециан Майоровин нернь бас мөңкрсмн. Экнь шивән өөр-шидр бәәх салдсмудын үкәрт одҗ, көвүнәннь санл тевчдг билә.
Майоровин цергә үүлдвринь таңһчд үүлддг әрәсән УФССП-н көдләч, нернь туурсн аавиннь неринь зүүҗәх Бадма Сумьянович Майоров цааранднь давулҗ, өвкнриннь нериг дуудулҗ йовна.

Маргарита АРЗАЕВА