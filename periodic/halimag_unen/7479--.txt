Əәдрхнә хальмгуд Цаһан Саран өргмҗтәһәр темдглв
06-03-2018, 09:37 
Тер кергүдт 1993 җилд тогтагдсн хальмг сойлын "Хальмг" гидг ниицән ик нилчән күргҗәнә. Март сарин 3-д эн ниицәнә гешүд болн Əәдрхнә хальмгуд Əәдрхнә государственн филармоня залд ик нәәрән кев - хальмг келн-улсин олна организацин 25 җилин өөнд болн Цаһан Сарин байрт эн нерәдгдв.
Филармоня фойед Наримановск района эврә дурар үүлддг ансамбльмудын артистнр хальмг ду-бииһәр гиичнриг тосв, хальмг улсин сойлд, тууҗд нерәдсн Əәдрхнә музеймүдин болн библиотексин соньн һәәхүлмүд нааран ирсн гиичнрин оньг авлв.
- Бидн эндр Əәдрхнд Цаһан Саран тосҗанавидн, мана хальмг сойлын олна организацин 25 җилин өөнән темдглҗәнәвидн. Йирдән бидн Джангариадмуд болн олна нань чигн керг-үүлдвриг Лиманд, Əәдрхнд, хальмгуд бәәдг нань чигн райодт бүрдәнәвидн. Ода нааран хальмг хот-хоолан авч ирҗ, әмтиг гиичлүлҗ, һәәхүл чигн кеҗәнәвидн, мана Лиман селәнә күүкд улс эн шимтә-шүүстә мах-шөл, целвг болн нань чигн боорцг, бөөрг белдсмн -гиҗ "Хальмг" ниицәнә ахлачин дарук Гиляна Буранкаева келҗ өгв.
Эврән эн Лиманд һарсмн, дәкәд Элстин педагогическ колледжд сурһуль сурсмн, цааранднь Элстин олн профильтә гимназьд эклц классмудт багшлҗ йовсмн. Хөөннь хәрд һарад, хәрү төрскн Лиман селәндән ирсмн. Энд үс хәәчлдг эрдм дасад, арһлач болсмн. "Хальмг" сойлын ниицәнд шунлтта кевәр үүлдҗәсндән эн өдр болсн байрин хургт Лиман селәнә муниципальн бүрдәцин депутат Гиляна Буранкаева Əәдрхнә областин губернаторин Күндллһнә һашгар ачлгдв.
Дарунь өөнд нерәдсн байрин хург эклв. Дәкәд Əәдрхнә областин губернаторин администрацин һардач Канат Шантимиров тәәз деер һарч "Хальмг" ниицәнә гешүдиг болн областьд бәәдг хальмг улсиг ончта өөнләнь йөрәв. Əәдрхнә областьд 25 келн-улсин элч ни-негн, нег өрк-бүл мет кен-негән күндлҗ бәәнә. Мана олн улс - областин делгрлтин болн цецгәрлтин, тогтурта җирһлин һоллгч улнь болҗана гиҗ губернаторин администрацин һардач темдглв.
Олна нәр-наадан чигн эдн цугтан хамцу кевәр темдглнә. Эндр Цаһан Сарин, удл уга Навруз байр болхмн. Тегәд нүүдг улс цугтан "үвләс яһҗ һарвта?" гиҗ нег-негән күндлҗ сурна. Əәдрхнә областин губернатор Александр Жилинә нерн деерәс администрацин һардач "Хальмг" ниицәнә өөнлә болн Цаһан Сарла йөрәв.
Цааранднь "Хальмг" ниицәнә ахлач Николай Эльдяев Əәдрхнә областин губернаторин закврар "Сән нерн болн туурмҗ" гидг бәәрн һурвдгч девсңгин орденәр ачлгдв. Тер мет Əәдрхнә областин губернаторин Күндллһнә һашгар Лиджиев Арслан, Мария Шарапова, Владимир Эрднеев, губернаторин Ханлтын бичгәр Анастасия Боктаева, Марат Гарипов, Владимир Эльдяев ачлгдв. Арслан Лиджиев орс келәр хальмг улсин тууҗин туск шүлгән умшҗ өгв, терүг цугтан альхан ташҗ тосв.
Дәкәд Əәдрхнә областяс әрәсән Орн-нутгин Хүүвин депутат Александр Клыкановд үг өггдв. Эн залд суусн Əәдрхнә бәәрн әмтиг болн Хальмг Таңһчас ирсн күндтә гиичнриг халунар йөрәҗәнәв гиҗ депутат келв. \u201cЭн филармоня сәәхн залд мини үр бас әрәсән Орн-нутгин Хүүвин депутат Батор Адучиев, Яшкулин района толһач Тельман Хаглышев, үстин района толһач Юрий Очиров сууна, эдн мана Əәдрхнә областин болн Хальмг Таңһчин нөкцлтд болн иньгллтд ик нилчән күргҗәнә.
Мини төлә Цаһан Сарин байр - өөрхн байр, яһад гихлә би кесг җилдән хальмг цә ууһад, мах-шөл идәд Лаганя болн Яшкулин райодт өсҗ бослав, тегәд тиим күдр-бадр залу болув. Яшкулин района Чилгр селәнд мини авһ, Советск Союзин Герой Анатолий Лопатинд нерәдсн греко-римск бөк бәрлдәнә марһа бүрдәнә, спортсменмүд селәнә өрк-бүлмүдт бәәнә, тегәд эднд цугтаднь би ик ханлтан өргҗәнәв, Цаһан Сарла йөрәҗәнәв\u201d, - гиҗ Александр Клыканов келв.
Дәкәд ирсн улсиг Цаһан Сарин байрла Əәдрхнә областьд Хальмг Таңһчин Толһачин элч Виктор Негдыров йөрәҗ Алексей Орловин нерн деерәс ирсн улст халун мендинь келүлҗ, бат эрүл-менд болн хөв-кишг дурдв. Тер мет Алексей Маратович хальмг сойлын "Хальмг" гидг ниицәнә 25 җилин өөнләнь йөрәҗ, иньгллтиг батруллһнд улм ик нилчән күргҗ йовтн гиҗ Йөрәлин бичгтән темдглв.
Тер мет Əәдрхнә областин Хүүвин ахлачин дарук Сергей Цой, Əәдрхн балһсна администрацин толһач Олег Полумордвинов, Əәдрхнә областин келн-улсин ниицәсин арв һар элч "Хальмг" ниицәнә өөнлә болн Цаһан Сарла йөрәҗ, Күндллһнә һашгудар ачлҗ, бидн цугтан нег-негән дөңнҗ, цааранднь чигн Əәдрхнә областьд иньгллтән батрулад бәәх зөвтәвидн гиҗ иткүлҗ келв.
Байрин хургин йовудт цуг улсиг билг-эрдмәрн Хальмг госуниверситетин "Бумбин орн" ансамбль, терүнә билгтә биичнрин баг болн дуучнр Мингиян Ханинов, Амуланга Эрдни-Гаряева, Моңһлас ирсн оютн Цецерлг Амгалан, Əәдрхнә уйн наста дуучнрин "Росток" ансамбль байрлулҗ иньгллтин болн Əәдрхнә һазрт болсн келн-улсин хамцлтын нәр-наадыг кеерүлв.
ТүРВәН һуна