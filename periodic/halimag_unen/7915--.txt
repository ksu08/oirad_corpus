Өргмҗтә байр болв
24-04-2018, 09:14 
"Тюльпанчик" энтн бичкдүдин ансамбль, тегәд чигн даңгин дөң болх, эңкрлх, хармнх дурн күрнә. Эндр эн залд урднь бийснь ансамбльд ордг бәәсн улс сууна, ода эднә күүкд ансамбльд биилдг дасна. Дәкәд болхла эн ансамбльд орхар бәәх күүкд чигн нааран ирҗ. Эднә санан эрк биш күцх. "Тюльпанчик" ансамбль энтн өөдән чинртә бииһин эрдм, бииһин үүдәлт үзүлҗ, оньдин үлгүр-үзмҗ болна. Цааранднь чигн олн-олн җилдән тиим кевәр үүлдх гиҗ иткҗәнәв. Болв хамгин һоллгч гиснь-бичкдүд эн коллективд Төрскндән дурта болдг, өвкнриннь авъяс-заңшалмуд тевчдг, ах үйин улсиг күндлдг сурһмҗ авдгнь мөн. Людмила Геннадьевна болн Евгений Васильевич хальмг сойлын делгрлтд зөвтә тәвцән орулҗана. Бичкдүдин ансамбль государственн нертә болҗ төлҗснь - энтн цуцрлтан уга үүлдврин, таңһчд тусан күргх эднә әрүн седклин зөрсн күслин ашнь гив.
Тер мет Хальмг Таңһчин Улсин Хуралын (Парламентин) Ахлачин дарук Николай Нуров, таңһчин сойлын болн туризмин министр Хонгор Эльбиков, энүнә дарук Николай Санджиев болн нань чигн тоомсрта гиичнр йөрәлин үг келв. "Тюльпанчик" ансамбль олн келн улсин би биилҗ, сойлыг делгрүлҗ, олн келн-улсин хоорндк залһлдаг батрулҗана. Людмила болн Евгений Толкачевихн - өөдән мергҗлттә эрдмчнр, ухан-седклән тәвҗ көдлҗ, бииһин кергиг делгрүлх күсл зүүнә. Иргчдән чигн шин өөдмд күрч, шин күцәмҗ бәрҗ үүлдхиг дурдв.
Эн асхн "Тюльпанчик" бичкдүдин ансамбльд болн Людмила болн Евгений Толкачевихнд нерәдсн йөрәлин, ханлтын кесг бүлән үг соңсгдв. Эднә билгинь таасдг, үүлдвринь өөдәнәр үнлдг әмтн нааран ирәд, байринь хувалцв. Тедн дунд багшнртан ханлтан медүлсн сурһульчнрнь концертд орлцад, ирсн әмтнә, багшнриннь седклинь байрлулв.
"Тюльпанчик" ансамбльд ордг бичкдүд олна тааслт олсн "Шарка-Барка", "Ишкмдг", "Чичрдг", нань чигн келн-улсин болн өдгә цагин чигн би биилҗ, әмтнә седклд нар урһав.
Тер мет Хальмгин билгтнр болн Аһшас, Краснодарск краяс ирсн гиичнр билг-эрдмән үзүлҗ, әмтнә седклинь сергәв. Эн байрин асхн йир өргмҗтәһәр давв.
Маргарита АРЗАЕВА