Хамдан көдлҗәх үүрмүднь күндлнә
14-05-2019, 10:09 | Таңһчин зәңгс » Эрүл-менд харлһн
Хөрн шаху җил хооран Элст балһсна 1-ч тойгта дундын школ төгсәсн баахн Валерий Палец дунд медицинск көдләчин эрдм дасхар шиидв. Эднә өрк-бүлд эрүл-менд харлһна халхд көдлҗәх улс уга билә, тегәд энүнә шиидвриг өөрхн элгн-садн байртаһар тосв.
Т.Хахлынован нертә медицинск училищд сурад, эн 1998 җилд таңһчин больницд гемодиализин әңгд күч-көлснә хаалһан эклв. Тер цагас авн Валерий Иванович байн дамшлт хоршаҗ, мергҗлттә специалист болв. Эндр эн цусна гравитационн хирургийин болн гемодиализин әңгин ах медбрат болҗ үүлдҗәнә.
- Эн җилмүдин эргцд би нег чигн дәкҗ медицинск көдләчин эрдм шүүҗ авсндан харм төрсн угав. Сурһулян төгсәснә дару таңһчин больницин ах медсестра С. Борцовала харһад, көдлмш хәәҗәхән медүлүв. Гемодиализин әңгд көвүд кергтә гиҗ Светлана Николаевна келәд, намаг нааран көдлмшт орулв. Тер цагт әңгиг Надежда Сергеевна Илишкина һардҗала, тегәд энүг эврәннь багшдан тоолнав. Эмч дамшлтарн хувалцҗ, эрдмин нуувчинь зааҗ, сүв-селвгәрн дөң-түшг болсмн. Арвн тавн җилдән Н.Илишкинала хамдан көдлвидн. Эндр би баахн көдләчнрлә дамшлтарн хувалцҗанав. Мана әңгд күнд гемтә улс эмнлһ авна, зәрмснь олн җилдән мана пациентнр болна. Тегәд бидн эднә заңгиг, авг-бәрциг сәәнәр меднәвидн, күн болһнд килмҗән тусхаҗ, кергтә эмнлһиг өөдән чинртәһәр күцәнәвидн,- гиҗ Валерий Иванович келв.
Гемодиализин әңгд гемтә улст эмнлһ келһнд шишлң аппаратур болн техник олзлгдна, тегәд энд залу улсин арһ-чидл керглгднә. В.Палецин келсәр, эднә әңгд баахн көвүд керглгдҗәнә. әңгин ахлгч медбрат болҗахас иштә бүрдәмҗин олн зүсн төр хаһлх кергтә болна. Зуг кергтә болхла, эн эврән чигн эмнлһ келһнд орлцна. Мадниг күүндҗәсн кемлә реанимацин әңгд энүнә дөң керглгдв, тегәд суудг цол уга болдгнь медгдв.
әңгин заведующ Санджи Уташовин келсәр, Валерий Иванович өөдән мергҗлттә специалист, кергән йилһән сәәнәр меднә. Дәкәд эн дааврта, эклсн кергән күцц күцәдг, эрдмдән итклтә көдләч. Хамдан көдлҗәх үүрмүднь Валерий Ивановичиг күндлҗ тевчнә, ямр нег төрәр ухан-тоолврарнь соньмсҗ, эрк биш сүв-селвг авхар шунна. әңгин дунд медицинск көдләчнрин үүлдвриг залҗах төләдән эн заведующин итклтә нөкд болдгиг бас темдглх кергтә. В.Палец өр-өвч седклтә, цаһан саната, әмтнлә тевчңгү күн гиҗ үүрмүднь темдглнә. Хөрн шаху җил хооран чик шиидвр авч седклдән туссн эрдм шүүҗ авсн күн хөвтә болҗахнь маһд уга.
Наталья ДАВАЕВА
ЗУРГТ: Валерий Палец көдлмштән
Авторин цоксн зург