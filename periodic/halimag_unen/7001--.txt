Зулын байр сергмҗтә болв
26-12-2017, 11:45 
Өрүн эрт школын фойед багшнр, эк-эцкнр, сурһульчнр цуглрад, Зулд нерәдсн керг-үүлдврмүдт таасҗ орлцв. Бидн, хальмг келнә багшнр, школдан Зул темдглхәр ик эртәс белдвр кеввидн. Класс болһнд даалһвр күцәв: эрсин газет һарһх, йөрәлмүд дасх, рефератмуд белдх, нань чигн керг даалһлавидн.
Сурһульчнр ирсн гиичнрән Зулын цәәһәр, боорцгар, кампадь-балтаһар тоов. Дарунь хойрдгч классас авн нәәмдгч класс күртл "үстә цәәһән өргәд, үнтә йөрәлән келий!" - гидг йөрәлин марһанд орлцв. Эн марһанд эклц классин сурһульчнр: 2-ч класст сурдг Алина Попова болн Муузран Алдар негдгч орм эзлв. 2-ч ормд һурвдгч классин сурһульч Боктан Дарина, һурвдгч ормд Шалан Элвг, Родион Шкумат болн Нигар Алиева һарв. Дундк классас Очра Диана, Очра Ксения болн Мучкан Вася ончрв.
Эрсин газет шүүҗ хәләгдв: түрүн орм 2 "а", 6-ч болн 10-ч классмудт өггдв. Нәәмдгч классин сурһульчнр "Зул - мана школд" гидг нерәдлһтә бичкн наад үзүлв. Хальмг келнә багш Н.Н.Очирова хальмг улс яһҗ нас авдг бәәсинь цәәлһҗ өгв. Зулын һолыг көвңгәр орадгинь, һуйрар оңһц, цөгц кедгинь, оңһцин йоралд һолыг углҗ тәвдгинь сурһульчнрт зааҗ үзүлв. "Авсн насмдн өлзәтә, цаһан хаалһта болтха! Эднә йөрәлд багтый!" - гиҗ цуһар зальврв. Күүкд дуулад-бииләд, нег-негнәннь насан йөрәһәд, Зул йир байрта болв.

Светлана ОКУНОВА,
хальмг келнә багш