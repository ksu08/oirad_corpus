Крымд амрлһн уданд тодлгдх
21-08-2014, 10:51 | Таңһчин зәңгс
Июль сард мана таңһчас 540 күүкн-көвүн Крымд одҗ амрсн билә. Эдн Евпатория балһсна «Дружба»санаторн-эмнлһнә лагерьт сардан амрв. Күүкдиг амрлһнд йовулхин өмн Хальмг Таңһчин социальн делгрлтин, күч-көлснә болн әмтиг көдлмшәр теткдг министерствин специалистр Крымд одад бичкдүд ямаран таалд амрхинь оч хәләсн билә. Тегәд июлин эклцәр түрүн баг бичкдүд Крымд одсмн. Эднлә хамдан мана таңһчас багшнр, сурһмҗлачнр бас йовв.
Тегәд ямаран кевәр тенд амрсинь медхин төлә мана зәңгч күүкдлә хамдан йовсн Эльза Араевала харһҗ күүндв. Эльза эврән КГУ-д ахлгч тоочар көдлнә, 10 наста көвүтә. Крымд бичкдүд амрч чадхин тускар соңсчкад, тер дарунь Хальмг Таңһчин социальн делгрлтин, күч-көлснә болн әмтиг көдлмшәр теткдг министерствд одад көвүтәһән хамдан йовхар бәәнәв гиҗ зәңглсмн. Министерствин көдләчнр КГУ-н профсоюзд багшнр күүкд-көвүдән амрлһнд бас йовулҗ чадҗана гисн үрвр кесн бәәҗ. Тер зәңгиг соңсчкад Эльза тер дарунь КГУ-н багшнрла күүндснә дару 19 күүкн-көвүн Крымд одад амрх санаһан медүлсмн. Тегәд Эльза көвүтәһән Крымд одад цогц-махмудан батрулад, цаган соньн кевәр давулад ирв. Тенд бүкл сардан эдн бәәцхәв.
Эльза Араеван келсәр, эдн цуцрсан, муурсан медсн уга, тедү дүңгә йовлһн соньн болв. Түрүләд Ростов-на-Дону балһсн күртл эдн автобусар йовсмн, терүнә хөөн самолетар Симферополь балһс күртл нисв. Хойр часин эргцд ниссн цаг ямаран кевәр давснь нам медгдсн уга. Түрүн болҗ самолетар нисҗәх күүкд-көвүд мел терзәр хәләһәд йовв. Тендәсн автобусар Евпатория балһснд эдн ирв.Эднлә министерствин специалистнр бас йовсн билә. «Лагерьт ирснә хөөн отрядмудар хувагдвидн. Мини түрүн эрдм- багш, кесг җилдән багшлҗ йовлав, тегәд би вожатын нөкдәр тенд көдлүв. Мини отрядт Октябрьск, Целинн нань чигн райодас 33 көвүн билә. Лагерин хораснь ик, цуг таал бәәнә. Хот-хоолнь йир сән, тәрә-темсн олар өггднә. Асхн болһн марһас, дискотек, ду даслһн, нань чигн керг-үүлдврмүд давулгдв.
Евпатория балһсн йир сәәхн, океанариумд күүкд одв, теңс экскурсь бас давулгдсмн. Күүкд-көвүд энд амрад, теңгсин аһар кииләд цогц-махмудан батрулв. Цуг эк-эцкнрин нерн деерәс Крымин, мана таңһчин һардврт, министерствин специалистнрт , КГУ-н профкомин гешүдт иим амрлһ бүрдәснднь ханлтан өргхәр бәәнәв. Амрлһн күүкд-көвүдт йир таасгдв.