Баһ тетквртә улст дөң болна
11-04-2018, 09:20 
Надежда Цукуевна бийннь Элстин педагогическ училищ төгсәснә дару олн җилдән сурһуль-эрдмин халхд көдлҗ йовсмн. Олн җилдән үнн-чик седклтәһәр үүлдсн төләдән әрәсән олна сурһуль-эрдмин ачта көдләчин нер зүүнә. Хөрн тавн җилдән эн Яшкулин районд эклц классин багшар, арвн тавн җилдән бичкдүдин садын һардачар көдлв, партин халхар чигн үүлдв. Ачта амрлһнд һархиннь өмн эн Элстд ухань тату бичкдүдин гер-интернатд долан җилдән көдлв. Җирһлин туршарт көдлҗ йовсн төләдән гертән хара көдлмш уга сууҗ чадшгоһан медәд, В.Надбитова бичкдүдин һарин эрдмин цутхлң секхәр зуралв. Дигтә тер цагт Элстин Мартын 8 уульнцд олн давхр герт подвал нәәмәдлһнд өггдҗәсн билә. Подвалын бәәдлинь хәләхәр ирсн кемлә энүн тал нег күүкд күн өөрдҗ ирәд, "Тадн хуучн хувц-хунр авдвт?" гиҗ сурв. Мел тиигәд тер күүкд күн сурхла, Валентина Цукуевна олн үртә болн баһ тетквртә өрк-бүлмүдин төлә хувц-хунр, өлг-эд, дегтрмүд, наадһас цуглулҗ, теднд түгәдг үүлдвр эклхәр шиидв.
- Нег керг-үүлдврт би олн үртә болн гемтә-шалтгта бичкдүдин экнрлә таньлдад, эн подвалд ясвр кеввидн. Гертәсн хуучн өлг-эд авч ирәд, энд сән таал тогтаһад, үүлдврән эклвидн. Эндр нанд мини үр күүкн Анна Николаевна Гаряева, Алла Прокофьевна Чурсина, баһ наста берәчүд Заира Васькина, Наталья Манджиева ахта нөкд болна. Зәрмдән седвәртә оютнр ирҗ дөң болна,- гиҗ Валентина Цукуевна хувалцв.
Эн цутхлңд хотл балһснд бәәдг өрк-бүлмүд дару-дарунь ирнә. Лаганя, Целинн, Октябрьск, Яшкулин, Сарпан райодас чигн баһ тетквртә өрк-бүлмүд ирҗ дөң болхиг сурна. Нег үлү сурһулин шин җил эклхин өмн күүкдән школд хувцлҗ белддг арһ угань энд цуг кергтә тоот авна. Келхд, күүкдтән кергтә хувц-хунр авдг деерән күүкд улс бийдән чигн хувц шүүҗ авна.
Эн ахр цагин эргцд цутхлңгур кесг күн ирҗ күүкдиннь болн эврәннь бичкдсн хувц-хунр, башмг авч ирв, зәрм улс гертән өлг-эд шинрүлхләрн нааран җиңнүлнә, зәрмснь наадһас, дегтрмүд авч ирнә. Балһсна арһлачнр чигн эн цутхлңд чадсарн дөң-тусан күргнә гиҗ Валентина Цукуевна темдглв. Тиигәд, хол биш бәәдг "Надежда" гидг медицинск цутхлңгин көдләч Ю.А.Кукаев хот-хоолар дем күргв, өдмг болһдг арһлач Б.Г.Дорджиев баһ тетквртә улсиг өңгәр өдмгәр теткнә, Шин җилин байрин өмн өргнд арвн өрк-бүлд шикр-балта йилһҗ өгв. Арһлач М.А.Цеденова нидн сурһулин шин җилин өмн Валентина Цукуевнад җиңнүләд, баһ тетквртә өрк-бүлмүдин бичкдүдт школд кергтә хувц хулдҗ өгв. Элстин цутхлң базрт һос-башмг хулддг арһлач Н.В.Ким арвн зурһан бичкдүдт кергтә башмг өгв.
- Нег дәкҗ Наталья Кимла күүндҗәхләм, энүнә таньл арһлач Ирина Лебедь мана цутхлңгин тускар соңсчкад, би бас чадсарн дөң күргх санатав гив. Тегәд эн күүкд күн һурвн миңһн арслңга дем күргәд, цутхлңгин коммунальн туслмҗин өриг даңцав. Андраевихнә өрк-бүл маднд бас дөң болна, эдн бас бичкдүдт Шин җилин байрла шикр-балта хулдҗ өгв, көлгн-күчәрн кергтә болхла аца күргҗ өгнә. Өр-өвч седклтә улс дала, бидн оньдин эднд ханлтта бәәнәвидн,- гиҗ Валентина Цукуевна келнә.
Мадниг күүндҗәсн цагла нег баахн бер орҗ ирәд, күүкдиннь бичкдсн хувц авч ирвидн гив. Дарунь В.Надбитова нег журналд энүнә нер усинь, хайгинь бичҗ авв. "Эндр өрүнәс авн тавн күн хувц-хунр авч ирв, цуһараһинь бидн бичҗ авнавидн. Талдан журналд кенд дөң күргсән бичнәвидн",- гиҗ Валентина Цукуевна цәәлһв. Дәкәд нег журналд кен ямаран дөң сурҗахинь, кен ямаран көдлмш хәәҗәхинь бичҗ авна. Келхд, арһлач И.Лебедь олн үртә экд көдлмшч орм йилһх арһ хәәнәв гив. Тиигәд олна дөңгәр олн зүсн төр хаһлгдна.
Апрель сарин 13-д мана орн-нутгт буйнч седкләрн дөң күргдг улсин Өдр темдглгднә. Баһ тетквртә өрк-бүлмүдт чадсарн дөң күргҗ, күнд цаглань түшг болҗ, "Надежда" цутхлңгин көдләчнр олн улст ицл өгч, җирһлин күндиг дааҗ һархднь дөң болна. Эднә үүлдвр эднд буйн болтха!
Наталья ДАВАЕВА
Э.Бюрчиевин цоксн зург