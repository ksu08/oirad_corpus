Цуг орн-нутгин нөкцлт батртха!
01-10-2014, 08:10 | Таңһчин зәңгс
Давсн бембә өдрлә, сентябрин 27-д, хотл балһсна бәәрн әмтн Элстин өдр темдглв. Балһсна талвңгудар, уульнцсар әмтн шууглдад, нәр- наадан кеҗ артистнрин концерт хәләв, марһа кев. Элстин цутхлңд болсн соньн керг-үүлдвриг Хальмг госуниверситетин оютнр бүрдәв. Китд философ Конфуцийин нертә түрүн институт делкәд секгдснәс нааран 10 җилин өөнд нерәдсн кесг марһаста, туста медрл өгдг нәр-наадта эн болв.
Китд орн -нутгин туск зургудын һәәхүл нааран ирсн кесг улсиг соньмсулв. Тәәз (сцен) деер цуг әмтнд үрвр кеҗ Хальмг бииһин театр «өөрднр» ансамблин артистнр китд би биилв.
Дәкәд КГУ-н оютнр тәәз деер һарад олн улсла мендләд, эндр ах сурһулин багшнр болн студентнр Конфуцийин институтын 10 җилин өөниг темдглҗәхән келв. Хальмг университетин медлд болхла эн институт 5 җилин эргцд үүлдҗәнә.
Тер цагин эргцд шин керг бүрдәгдлә, тер саамд күчр-күнд юмн чигн харһла, Китд орн-нутгла бәрдг нөкцлт чигн батрла. Эн институт үүдәлһнә кергиг Хальмг госуниверситетин урдк ректор, ода КГУ- президент, профессор Герман Борликов һардҗасмн.
Ода Конфуцийин институтмуд цуг орн - нутгудт үүлдҗәнә гиҗ келҗ болҗана. Тиим институт түрүн болҗ өмн үзгин Кореян Сеул хотл балһснд 2004 җилин ноябрин 21- д секгдлә. өдгә цагт делкәд 400 институт болн 500 класс үүлдҗәнә, энд китд кел болн сойл дасдг соңсачнрин то 800 миңһнд күрсн бәәнә. Китд авъясла чигн таньлдна, тиим кевәр Китд болн әрәсә, Хальмг Таңһч хоорнд иньгллт батрҗ делгрҗ йовна.
Дәкәд цуг улсиг китд халхас Конфуцийин институтын директор Чжэн Фань үг келҗ йөрәв. Терүнә соңсачнрин тоод 160 күн Элстд бәәнә.
һазадын кесг орнла Хальмг госуниверситет ямаран ик нөкцлт күцәҗәхин тускар КГУ-н ректор Бадм Салаев келв. Эндр өдр өвр Моңһлын университетлә (КНР), экономикин болн бизнесин Хайнаньск университетлә (КНР), Моңһлын келн-улсин университетлә, Ховдын государственн университетлә (Моңһл орн-нутг), Деед үзгин –Казахстанск университетлә, Атырауск государственн университетлә (Казахстан), Корейин университетлә (өмн үзгин Корей, «Лого» гидг феремерин ниицәнлә (Германь), Масараха университетлә (Таиланд), Төвд номтнрин библиотеклә (Дхарамсала, Индия) өргәр нөкцлтиг делгрүлснә ашт мана хальмг оютнр тиигәрән дамшлт авхар, һазадын кел дасхар һарч йовна. Давсн җилд 60 һар оютн тиим дамшлт авла.
Китд оютнрин то чигн өсәд йовна, тедн хоорнд мана өөрд оютнр Шинҗәңгәс болн өвр Моңһлас ирҗ олн зүсн эрдм дасчана. Регионоведень дасдг оютнр Китд орн - нутгт оч келнә медрлән гүүдүлнә, аштнь сән специалистнр болна гиҗ ректор темдглв.
Эн ик нәр – наадна йовудт элстихн китд улсин хот-хол амсв, китд келнә зәрм үгинь дасв, эднә цәәһән эдлдг кезәңк авъясла таньлдҗ, кезәңк бичмрин зокалыг, Тайцзичуань гимнастикин дамшлһинь дасҗ авв.
Тиим туста керг-үүлдвр Элст балһсна өдрин йовудт болв. Марһаст нүүрлгч орм эзлсн улс бичкн мөрәһәр ачлгдв. Тиигәд эдн байрта-бахтаһар хәрҗ ирв. әдл керг - үүлдвриг хальмг кел даслһнд, мана кезәңк авъяст нерәдх кергтә.
Эн саамд Шинҗәңгин болн өвр Моңһлын оютнр өөрд улсин ду дуулҗ, би биилҗ төрскн келән яһҗ меддгән үзүлтхә, мана баһчуд чигн, медәтнр чигн теднәс үлгүр автха.