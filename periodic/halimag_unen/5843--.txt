Школан төгсәҗәх баһчудыг йөрәв
26-05-2017, 17:40 
Шидр әрәсән цуг школмудт байрин хургуд болв. Эн җил Хальмг Таңһчд 11 класс 1631
күн, 9 класс һурвн миңһн шаху күн төгсәҗәнә. Келхд, теднәс кесгнь алтн медаляр ачлгдҗ, онц аттестат авхнь лавта. Кезәнәс тогтсн авъясар школ болһнд дааврта һардачнр ирҗ баһчудыг йөрәв.
Элст балһсна 23-ч тойгта дундын школд болсн байрин хургт Хальмг Таңһчин правительствин Ахлач Игорь Зотов болн Элст балһсна администрацин сурһуль-эрдмин заллтын һардач Людмила Минькова ирәд, багшнрла хамдан йөрәлин үгән келцхәв.
"Эн өдр ончта өдр болҗана. Эндр тадн сурһулян төгсәһәд, җирһлин хаалһдан орҗанат. Уха заасн эңкр багшнрасн, хәәртә нәәҗнрәсн салхнь кецү болдг мөн. Удлго шүүврин дааврта кем эклхмн. Тегәд тадниг эндр йөрәҗ, шүүврән күцәмҗтәһәр өгхиг дурдҗанав", - гиҗ Игорь Зотов баһчудт келв.
Школын директор Полина Сангаджиева болн 11-ч классин һардач, орс келнә болн утх-зокъялын багш Любовь Шилова сурһульчнрин хаалһинь йөрәҗ, заавр өгв. Дарунь багшнр болн сурһульчнр школ төгсәҗәх баһчудт бичкн концерт белглв. Керг-үүлдврин чилгчәр баһчуд һаза һарад цаһан шовудыг теңгрүр нискәв.

МАНҖИН Санл