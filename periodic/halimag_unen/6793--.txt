Баһчудын төсвс олнд тусан күргх
29-11-2017, 10:15 
Форумин көдлмшиг Хальмг ГУ-н проректор Эльза Мантаева һардҗ, эн ик хургт Москван, ЮФО-н кесг региона, тер тоод Волгоградын, Адыгейин вузмудын элчнр орлцҗана, гиҗ темдглв. Дәкәд таңһчин правительствин Ахлачин дарук Боова Бадмаев форумин көдлмш эклҗәх йовдлла цуг орлцачнриг йөрәв.
Форумд таңһчин правительствин министрмүд орлцҗана эдн үүдәгч кевәр көдлдг оютнриг иргчдән көдлмшт авхдан белн гиҗ Боова Васильевич темдглв. Хальмг ГУ-н һардврин нилчәр энд таңһчин правительствин элчнрлә, оютнрла хамдан Хальмгин номин-техническ делгрлтин, арһлачнрин җисәнә иргчин болн эндрк өдрин кесг төр хаһлгдна. Эн форумд кезә чигн талдан регионмудын оютнр болн вузмудын багшнр ирнә, тиим нөкцлт батрҗах йовдлд бидн байрлнавидн гиҗ Боова Бадмаев товчлв.
Дарунь РФ-н правительствин финансин институтын багш Хвича Харчилава йөрәлин үг келҗ, Хальмг ГУ-д инновационн делгрлт сән йовуд авсиг темдглв. Модернизацин төрмүдт эн саамд һол оньган өгх кергтә, финансин институтын болн Хальмг ГУ-н нөкцлт эн туст сән нилчән күргҗ чадҗана гиҗ күндтә гиич темдглв.
Хальмг университетин оютнр инновацин, номин-техническ марһанд орлцлһна халхар ик дамшлт хоршасн бәәнә, теднә көдлмш, төсвс оньдин сән чинртә болна,- гиҗ "МегаФон" компаня региональн әңгин директор Игорь Малиев онц темдглв. - Тиим болв чигн улм шин тоот, шин төсвс һарһҗ өөдән аш бәрх кергтә гиҗ эн заав.
Хальмг ГУ-н ректор Бадм Салаев илдкл кев. Мана вузин оютнр ЮФО-н болн әрәсән кесг номин-техническ "УМНИК" болн "Старт" марһаст орлцҗ университетин нериг орн-нутгт туурулна. Теднә үүлдвриг хамцулхин төлә баһчудын инновационн үүдәлтин цутхлң (ЦМИТ) Хальмг ГУ-н ул деер дарук җилд бүрдәх санатавидн гиҗ ректор темдглв, шин цутхлң бүкл таңһчд инновационн үүлдвриг шунмһадулхин төлә нилчән күргх зөвтә. Тер мет уллгч түшгч вуз болсн деерән Хальмг ГУ бүкл таңһчд җирһлин кемҗәг өөдлүллһнд дөң болх зөвтә.
Тиим үүлдврт сурһульчнриг орлцулхин төлә ода "Ученик" гидг номин-техническ марһан университетин ул деер бүрдәгдсн бәәнә. Дәкәд болхла школд орад уга бичкдүдәс экләд күүкд-көвүдин төлә номин-техническ цутхлң секгдх. Тиим кевәр иим үүлдврт бичкдүдин садас авн орлцуллһна керг Хальмг ГУ күцәҗәнә.
Оютнриг производствин некврлә өөрхнәр таньлдулхин төлә бичкн 7 предприять мана һоллгч вузин ул деер үүлдҗәнә, тер тоод арһлачнрин үүлдвриг баһчуд энд дасч авад, иргчдән эврәннь предприять секхин төлә дамшлт хоршана. Инновационн 1 миңһ һар төсвиг оютнр күцәв.
Цааранднь Волгоградын техническ университетин инновацин цутхлңгин директор, техническ номин кандидат Антон Тюков "Ворлд скиллз" гидг марһаг мана таңһчд яһҗ делгрүлҗ болхин тускар келҗ өгв.
Дәкәд "Преактум" сообществиг делгрүллһнә менеджер Игорь Кожелин дамшлтарн хувалцв.
Арһлачнрин үүлдвриг шунмһадуллһна төрәр социальн седвәрин Акселераторин директор Роман Лукшин келв. Эн җисән орн-нутгт ик делгрлт авчана, 84 җува арслңга төсв эн җил күцәгдв. Бас нег командын ханьд ни кевәр көдлҗ, арһлачин ухан-тоолвран делгрүлҗ, лидерин авг-бәрцән батрулҗ үүлдх кергтә, тиигхлә нам негдгч курсин оютнр чигн күцәмҗд күрх. Цуг тер тоотыг эдн форумин йовудт төсв школын мастер-класст дасч авх.
Цааранднь Волгоградын ГУ-н багш, техническ номин доктор Максим Щербаков бичкдүдиг номин-техническ үүдәлтд яһҗ орлцулҗахин тускар келҗ өгв. Арһлачнрин хәләц эднд бас дөң болв, тиигҗ эдн мөч тату бичкдүдиг техническ үүдәлтәр соньмсулв. Тиим кевәр хойр хонгтан болсн форум цуг оютнрт болн сурһульчнрт өдгә цага гүн медрл өгч арһлачнрин, инновацин җисәнд улм өргәр орлцулв.

ТүРВәН һуна