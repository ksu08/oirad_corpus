Школыг кергтә тоотар теткв
21-08-2017, 12:28 
Удл уга сурһулин шин җил эклх. Тер кем күртл школмудын ик зунь урдаснь белдәд, ода партмуд болн сандлмуд орулҗ авчана. Эн җилин чилгч күртл Хар һазра района Кумской болн 2-ч тойгта Артезианск дундын школмудын эклц классмудын блок эдлврт орхмн гиҗ зуралгдҗана. Тер мет селәнә
8 школд спортзалмуд ясгдх, 2013-2020 җилмүдт тохрагдх "Сурһуль-эрдмиг делгрүллһн" гидг федеральн төсвсин кемҗәнд тер көдлмш күцәгдх. Сурһуль-эрдмин учрежденьсиг белдхин төлә муниципальн бюджетмьдәс 66,492 миңһн арслң һарһгдх. Элстин школмуд белдврән бас төгсәҗәнә. Хотл балһсна хамгин ик школмудын негнь - 17-ч тойгта школд ясврин көдлмш ямаран йовудтаһар күцәгдҗәхин тускар терүнә директор Раиса Шуркчиевна Эрднеевала күүндвидн.
- Мана школ сурһулин шин җилд белн, одахн комиссь ирәд цугинь бүрткв. Давсн җилд комиссин өгсн сүв-селвгиг бидн күцәввидн - мөрән үздг болн хот уудг хораст халун усн орулгдв. Цуг классмудт ясвр кегдв. Нам нег класс инклюзивн сурһулин төлә белдгдв, нааран шалтгта бичкдүд-инвалидмүд ирәд сурһулян сурна, багшнрла күүнднә, медгддго тоотан йилһҗ медҗ авна. Эдн һоллгчдан гертән бәәнә, компьютерәр кичәл авна, багшлаһан күүнднә. Тиим болв чигн улан чирәһәрн харһхла улм туста болдгнь лавта. Бичкдүд талдан сурһульчнрла таньлдна, теднә нер-усинь медҗ авна, хоорндан күүндәд, класстан кесг керг күцәнә, тиим кичәл эднд икәр таасгдна, - гиҗ Раиса Шуркчиевна шин тоотын тускар тоолврарн хувалцв.
Тер мет 17-ч тойгта школд 5-6-ч классмудын төлә партмуд болн сандлмуд авч ирв. Эн
керг-үүлдвр цааранднь чигн күцәгдх. Бүклдән таңһчар эн кергт 31 сай 469 миңһн арслң һарһгдв. Август сарин чилгч күртл цуг школмуд сурһульчин цогц-махмудла ирлцәтә партмудар теткгдх.
Бүклдән таңһчар цуг предметәр гилтә багшнр бәәнә. 17-ч тойгта школд эсвин багш күртҗәхш, удл уга эн төр хаһлгдх гиҗ директор иткүлв. Школд тууҗин болн ОБЖ-н баһ наста багшнр ирв, эдн одахн Хальмг госуниверситет чиләсн специалистнр, эднд талдан багшнр, школын һардвр оньган өгәд дөң болхнь лавта.
Учебникүдәр тетклһн школд бас дигтә-даратаһар күцәгдҗәнә. Школын библиотекәс чигн зәрм дегтрмүдиг сурһульчнр авх. Бүклдән таңһчар 131766 учебник күртҗәхш, тедниг хулдҗ авхин
төлә 48 сай 890 миңһн арслң йилһгдв. Зәрм дегтр һарһачнрла сурһуль-эрдмин болн номин министерств бооца батлсна ашт тер дегтрмүдин 70 процентнь сентябрин нег шин күртл школмудт орулгдх, наадкснь сентябрин чилгч күртл ирхмн.
Школан төгсәсн 9-ч классин сурһульчнр Элстин болн талдан балһсна дундын шишлң заведеньст орв, 11-ч класс төгсәсн баһчуд Москван болн Санкт-Петербургин вузмудт, тер тоод МГУ-д, МГЮА-д болн нертә нань чигн университетмүдин оютнр болв. Тиим кевәр сентябрин нег шинд 17-ч тойгта школын сурһульчнр болн багшнр шинрүлгдсн классмудтан ирҗ медрлин делкәг шинәс дасҗ шинҗлх.

ТүРВәН һуна