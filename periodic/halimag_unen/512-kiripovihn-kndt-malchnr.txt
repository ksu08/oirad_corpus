Кириповихн – күндтә малчнр
03-10-2014, 11:48 | Таңһчин зәңгс
Советин йосна кемд күч-көлсәрн туурсн олн малчнрин нерд һарад бәәснь лавта. Теднә зергләнд Шухтня Кирипович болн Александра Джаловна Кириповихнә өрк-бүл ончта орм эзлҗ йосмн. Эн хойр киитн Сиврин һазрт Тюменьск областин Ханты-Мансийск автономн округин нег селәнд таньлдад, 1955 җилд өркән өндәлһсмн.
- Тер цаг дегәд күчр билә, - гиҗ Шухтня Кирипович тодлна. – Деерән
өмсдг чик хувцн уга, көлдән зүүдг һосн уга, гесән теҗәдг хот-хол чигн уга. Эк-эцкм дөрвн үрән асрхин төлә өдр-сө уга көдлдмн. Тегәд школд хойр класс төгсәчкәд, дәкҗ орсн угав.
Болв хара бәәх арһ уга болад, бичкн көвүн бешән түлх мод цуглудг билә, хөөннь невчк өсәд, чидл орсн цагт мал хәрүлдг болв. Тер кевтән бәәһәд бәәтл бәәдл-җирһл невчк ясрсн болв. Шухтня гер авв.
- Сиврин киитн һазрт эцкм сәәһән хәәһәд үлдв, - гиҗ цааранднь медәт келнә. – Ямаран чигн күчр күндиг бидн дааҗ һарвидн. Зуг эндр өдр күртл нег санан амр өглго бәәнә: юн учрар хальмгудыг туусмб? Кесг зун хальмг көвүд һалзу хортна өмнәс баатр кевәр ноолда кеҗ йовсн цагт арднь үлдсн өрк-бүлмүдинь яһад тиигҗ зовасмб?
Хальмгин автономь шинәс тогтагдсна хөөн 1957 җилд Кириповихн цуһарн төрскн һазртан ирв. Ирн бийәрн эдн Яшкулин района «Кировский» совхозд көдлмшт орв.
Мал өсклһнд Шухтня Кирипович болн Александра Джаловна насни туршартан гилтә көдлв. үвлин шуурһнд чигн, зуни һаң халунд чигн бийән әрвллго, хөөдән өскәд, һару һарһл уга, элвг төл, ноос авад, олна нүүрт эдн йовдмн. Эднә күч-көлсн олнд үлгүр болҗ йовсна тускар медәтин әрүнәр хадһлҗах ачлврмуд герчлҗәнә. «Күндллһнә темдг» орден, Ленинә 100 җилин өөнин медаль, хальмг улс әрәсән ханьд эврә дурар орсна 400 җилин өөнин медаль, күч-көлснә ветерана, социалистическ дөрлдәнә дииләчин темдгүд, күндллһнә һашгуд – цуг эн тоотыг ода ачнрнь хадһлад, аавнь ончта үүлдвр күцәҗ йовла, гиҗ күүкд-көвүдтән келҗ өгнә.
Александра Джаловна бас олна малд арһ-чидлән нөөлго көдлҗ йовла. Бәәрн улс энүг күндләд, Хальмг АССР-ин Деед Советин депутатд суңһла. Кесгн ачлврта эн. Дәкәд болхла, чадмг-чидмгәр көдлдг төләднь энүг һазадын орд орх путевксәр кесг дәкҗ ачлсмн. Кириповихн насарн амрлһнд һарсн бийнь, хөөннь чигн 2008 җил күртл «ПЗ «Кировский» гидг ОАО-д (урднь «Кировский» совхоз) мал хәрүләд көдлҗ йовла.
Кириповихнд негхн көвү теңгр заясмн. Терүндән килмҗән өгч сурһад, эк-эцкнь бийән дахулад, йоста хальмг малчин эрдм дасхсмн. Тегәд ода Эрднь көвүнь гергтәһән хамдан эк-эцкиннь көдлҗ йовсн хошт хөд өскҗ йовна. Теднлә хамдан эднә көвүн Санл бас малд көдлҗәнә. Эрднин аваль Надежда Александровнан келсәр, эн эн хошт Кириповихн 41 җилдән бәәнә. «Урднь эк-эцк хойрмидн мөрд, темәд хәләҗ йовла. Ода болхла энд хөд өскҗәнәвидн. җил болһн зун хөн болһнас 100-д хурһ, хөн болһнас 4-д килограмм ноос авнавидн, - гиҗ Надежда Александровна келнә. – Эн хошиг хулдҗ авад, эврән крестьянск-фермерск эдл-аху бүрдәх санан бәәнә. Болв племзаводын һардвр олн зүсн учр зааһад, хошиг хулдҗахш. Эн төр хаһлгдтл бидн эндән көдләд бәәнәвидн, келсн үгдән күрәд, зураһан күцәҗ йовнавидн. өдгә цагт Кириповихнә хошт үвлд белдвр кегдҗәнә, хаша-хаац ясгджана.Увлин кемд күрх өвсн энд бәәнә.
- Көвүм гер авсн цагт терүнд салу гер хулдҗ авад бәәлһхәр седләв, - гиҗ Шухтнә Кирипович инәмсклнә. – Болв Эрднь салу бәәшгоһар эндән үлдв. Аштнь бидн хаша дотран дәкәд нег гер бәрәд, ода эндән цуһар ачнр-зеенртәһән бәәнәвидн. Най һарсн маднд нам тернь сән болҗана. Бий тас уга болхла эдн мадниг хәләһәд, баран болна. Насн-жирһлдән кесг түрү-зүдү үзсн бийнь өвгн эмгн хойр Кириповихн бийсән хөвтәд тоолна. Тернь учрта, юңгад гихлә көгшрх насндан эдн көвүнәннь, ачнриннь, җичнриннь кишг үзҗ байрлҗана. Терүнәс даву юн кергтәв.
АНҗУКАН Ольга
Зургт: Шухтня Кирипович болн Александра Джаловна җичнртәһән.
Кириповихнә өрк-бүлин архивәс.