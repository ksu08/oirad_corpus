өвкнрин бат заңг- бәрц сурһмҗ болтха!
11-09-2014, 12:25 | Таңһчин зәңгс
әрәсән Общественн палатын гешүн Сангаджи Тарбаев үүрмүдтәһән «Мана өвкнр түрү-зүдү диилҗ йовла, бидн эднәс дор болх зөв угавидн» гидг нертә проектән үүдәсмн. Хальмг улс цааҗла харһад тууврт күчр -күнд олн тоотд диилгдлго, уңг-тохман, өрк-бүлән, сойлан, авъясан, төрскн келән хадһлҗ, күүкдән һарһҗ маңна тиньгр, махла хооран төрскн һазртан ирҗ цааранднь цуцрлатн угаһар көдләд таңһчан босхсмн. Тиим ик төрт эдн эврәннь төсвән – һашута цагин тускар келҗәх документальн фильмән цокҗ авсмн.
Мана күндтә ахнр -эгчнр чаңһ -чииргән үзүлҗ, түрү -зүдү юмнла харһвидн гиҗ әәдго, кезәңк өвкнрин йоста үрдүд болад тууврин күчр-күндәс сулдсмн. «Мана аавнр-ээҗнр, эк-эцкнр йир чаңһ авг- бәрцтә, эдниг цааҗлсн өршәңгү уга, өөрхн ухата йосна күчнд орҗ өгдго чадмг, болд мет бат авцта әвртә гидг баатрмуд бәәсмн, теднәс бидн үлгүр авх зөвтәвидн. Тиим бат заңг- бәрциг маднд бийдән, күүкдтән сурһмҗлҗ өгх кергтә.
Мини ээҗ тиим дала үг-күр уга, чаңһ күн бәәсмн. һуйрин кегдлмүдиг оньдин ик кемҗәтәһәр хулдҗ авчала, кесг цагт күрттхә, элгн - садн өлн бичә бәәтхә гиҗ санҗасмн, тууврин җирһлин һол зокалнь тиим бәәсмн», - гиҗ Хальмг Таңһчин ачта артистк Гилян Бембеева фильмд орлцҗ баһчудын нер деерәс тер күнд цагин тускар тоолвран келв.
Цуг райодын медәтнр тер өршәңгү уга цааҗллһна цагин тускар тоолврарн хувалцҗ сәәһән хәәсн элгн-садна, Сиврин киитиг дааҗ чадлго тенд мөңкинд үлдсн хальмг улсин тускар һундлан төрҗ һашудҗ келв. Мана аав-ээҗнрин күцәсн алдр кергин тускар чигн келв – тиим күчр таалд эдн сойлан, келән хадһлҗ терүг таңһчдан ирәд цааранднь делгрүлсмн.
«Хальмгаһар бичә келтн гиҗ Сиврт мадниг йоснд зуһуддг әмтн малядад гүвддг бәәсмн. Тегәд төрскн келән бидн мартх зөв угавидн, терүг баһчудт эрк биш сәәнәр дасхх кергтә», - гиҗ Көтчнрә района медәт Борис Боктаев фильмин йовудт келв.
- Фильмд орлцҗ һашута тер цагин туск тодлвран келсн аав- ээҗнрин келвринь соңсҗ, би эврәннь медәтә элгн- садан бас үзнәв. өрк - бүл болһн тиим түрү -зүдүлә харһла. Хальмг улсиг цааҗла харһулсн фильмиг ода мана баһчуд цокҗ авв. Эдн бас тер цагин тускар эврәннь элгн - саднас, ээҗ - аавас соңсснь лавта, тегәд эврәннь ухан-тоолвран, һашудлһан эн фильмд медүлв.
Эн төсв ик иргчтә. Мана өвкнр өөрхн ухата, муңхг йосна күчнд орҗ өглго, түрү -зүдүһән диилҗ бәәсмн, бидн чигн өдгә цагин му тоотд орҗ өглго бәәҗ чадхвидн гисн эн төсвин һоллгч ухан мана келн –улсин идей болҗ чадх. өвкнрин гөрәслсн чаңһ авг-бәрц маднд бас бәәнә, тегәд бидн ямаран чигн күнд кергиг күцәҗ чадхвидн. Тиим сурһмҗиг баһчудт өгх кергтә, - гиҗ эврәннь тоолвран правительствин Ахлачин дарук Лариса Васильева келв. Фильмиг школмудт, Элстин «Родина» кинотеатрт үзүлҗ болхмн гиҗ эн темдглв.
Эн фильм түрүн болҗ Элстд үзүллһнд тер мет сенатор, РФ-н Федерацин Советин гешүн Бату Хасиков орлцв, документальн фильмд эн бас тоолвран келсмн. Таңһчин олна организацсин элчнр санаһан келҗ баһчуд эврәннь төсвән өргҗүлҗ улм ик то әмтиг бичҗ авч кетхә гиҗ дурдв.
Мана өвнкнрин күчн эндрк баһчудт түшг болҗ теднә кергүд күцәлһнд дөң болтха, теднә ухан-чееҗинь батрултха гисн тоолвртаһар эн фильмиг цокҗ авлавидн, медәтнрин тодлврин архив тогталавидн, терүг Интернетд күн болһн хәләҗ чадх гисн тоолвран презентацин чилгчәр Сангаджи Тарбаев медүлв. Эднә гүн утхта төсв цааранднь чигн күцәмҗтәһәр делгрҗ мана төрскнч авг-бәрциг делгрүллһнд йовуд өгтхә.