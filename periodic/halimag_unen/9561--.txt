Гермүдин хаша-хаацс ясгдв
22-12-2018, 15:53 
2017 җиләс авн мана таңһчд "Балһснд сән кец-таалта бәәдл тогталһн" гидг эркн чинртә төсв бәәдл-җирһлд тохрагдҗана. Эн эркн төсв 2022 җил күртл күцәгдх. 2017 җилд эн төсвд һурвн муниципальн бүрдәц: Элст, Ик Буурла болн Яшалтан РМО-с орлцсн болдг. Ут тоодан олн давхр гермүдин 13 хаша-хаацин бәәдл, олн улс хурдг 4 һазр ясрулгдв. 2018 җил болхла 6 муниципальн бүрдәцд: Элстд, Лаганьд, Городовиковскд, Ик Буурлд, Приютнд болн Яшалтад эн төсв күцәгдв.
Эн җил Элстд олн давхр гермүдин 10 хаша-хаацин кец-таалынь ясрулгдв болн олн улс хурдг һазр, эннь "Иньгллт" паркин, тер мет "Победа" паркин бәәдл шинрүлгдв.
Урҗ өдр таңһчин Толһач Алексей Орлов, таңһчин ЖКХ-н болн энергетикин министр Нелли Ткачева, Элст балһсна администрацин толһач Окон Нохашкиев, ОНФ-н һардач Баатр Мергульчиев ахта хотл балһсна олн давхр гермүдин эргндк бәәдлинь ясруллһна көдлмш кеснә ашинь бүрткҗ хәләв. Түрүләд эдн 7-ч микрорайона 5-ч тойгта олн давхр герин эргндк бәәдлиг яһҗ ясрулсинь шинҗлҗ хәләв. Эн олн давхр герин хаша-хаацин эргндк һазрин аһунь хамгин ик болад, тегәд энд ясруллһна көдлмш келһнд 7 сай арслң һарһгдв. Энд бичкдүд нааддг өдгә цагин некврлә ирлцҗәх талвң, спортивн талвң, скамейкс бәәнә, тротуармуд тосхгдҗ. Уйн наста баһчуд футбол, баскетбол, волейбол чигн наадад цаган сәәнәр давулҗ чадҗана. Өөрнь углҗ тәвгдсн скамейкст эк-эцкнр, ээҗнр-аавнр күүкдән, ачнр-зеенрән хәләҗ, амрдг арһта болв.
Дарунь таңһчин Толһач болн нань чигн ямта улс Ю.Клыковин уульнцд 81-ч "Г" тойгта олн давхр герин хаша-хаациг яһҗ ясрулсинь шинҗлҗ хәләв. Энд бас бичкдүдин төлә айта гидг талвң тосхҗ, тер мет спортивн талвң чигн кеҗ. Тегәд күүкд-көвүд һаза наадад, цаган сәәнәр давулх арһта болв. Ташр эн герт баахн өрк-бүлмүд олар бәәнә, бичкн күүкд дала. Энд бас бәәрн әмтн байрта седклән медүлҗ, ханлтан өргцхәв. Эн герин эргндк һазриг ясруллһна кергт 3 сай шаху арслң һарһсмн.
Тосхлтын организацс олн давхр гермүдин эргндкиг ясруллһна көдлмшин йовудт йовһн улсин төлә тротуармуд тосхҗ, көлг зогсадг бәәр кеҗ, шин панрмуд, скамейкс тәвҗ. Эн җил Элстд ут тоодан 10 герин хаша-хаацин бәәдлиг ясрулсмн. Эн кергт 22,2 сай һар арслң һарһгдв.

Маргарита АРЗАЕВА