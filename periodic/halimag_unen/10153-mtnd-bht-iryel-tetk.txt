әмтнд бәәхтә җирһл теткҗ
23-01-2020, 09:30 | Таңһчин зәңгс » Тоолвр
«Эндр мана обществд улм икәр сольвр учрх зөвтә, терүг олн әмтн некҗәнә. Эврәннь эрдмин мергҗлтән өөдлүлҗ, медрлән гүүдүлҗ, бәәдл-җирһлин кемҗәһән өөдлүлхәр седҗәнә. Тер саамд эдн тиим сольврин бат ул болдг олн кергиг эврән даавран зүүҗ күцәхәр бәәнә. Яһад гихлә теднә бәәсн болн көдлҗәсн һазрт – балһснд, районд, селәнд ю, яһҗ сольхинь эдн талдан улсас сәәнәр меднә»,- гиҗ Федеральн Хургт кесн Илгәвртән әрәсән Президент Владимир Путин темдглв.
Тегәд сольврин ик көдлмш күцәлһнә йовудт әмтнә седвәрәр түшг кеҗ болҗана, тиигхлә цуг төриг түргәр хаһлҗ болхмн. Хамгин түрүнд әмтнә җирһлин кемҗәг өөдлүлх кергтә. Яһад гихлә экономикиг болн орн-нутгин харслтын күчиг, меҗәг батруллһна кесг керг-үүлдвр күцәгдлә. Ода онц әмтнә, баһ наста өрк-бүлмүдин, цуг улсин җирһлиг ясрулх цаг ирв. Тиигчкәд тер керг-үүлдвриг түргәр күцәх кергтә.
Эн туст экономикин делгрлтиг түргдүллһнә, шин технологийсиг олзллһна бас бачм керг-үүлдвр күцәгдх зөвтә. Тегәд чигн әрәсән Президентин шиидврәр правительствин шин ахлачд Михаил Мишустин батлгдв. Шинрүллһнә көдлмшиг ахр болзгт күцәлһнә сән дамшлт энүнд бәәнә. Энүнә һардврт үүлдҗәсн алвна цергллтин көдлмш төрүц оңданар бүрдәгдв, ахр болзгт энд өргәр шин технологийс олзлдг болв, әмтн улм икәр алван өгдг болв, тегәд чигн алвна кемҗән сүл җилмүдт кесг холванд икдв.
«Баһ наста болн олн үртә өрк-бүлмүдт өгдг мөңгнә дөңгиг икдүлсн, теднә җирһлин кемҗәг өөдлүлсн йовдл мел чик, мана орн-нутгт тиим кевәр әмтнә тонь өсәд бәәх. Школмудт эклц классин сурһульчнриг халун хотар тетклһнә көдлмш бас мел чик, яһад гихлә тиим насндан бичкдүд эрүл-мендән батрулҗ сән, шимтә хот-хоолар теткгдх зөвтә»,- гиҗ специалистнр келнә.
Орн-нутгин делгрлт түргдүлгдх зөвтә. Ода шин технологийс өргәр олзллһна, экономикиг оңдаруллһна төлә йир сән таал тогтагдсн бәәнә. Тиим цагиг олзлҗ ахр болзгт уралан девшлһнә бат ул-сүүриг тогтах кергтә, тиигхлә экономик батрх, әмтнә җирһл ясрх, эрүл-менд харлһна болн сурһуль-эрдмин кесг бачм төриг чигн хаһлҗ болхмн.
ТүРВәН һуна