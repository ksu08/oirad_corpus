Авсн наснтн өлзәтә болтха!
12-12-2017, 09:52 
Сәәхн авъяс болсн эн байр шаҗна учр-утхарн чигн соньн гих кергтә. Насан авдг байр Зуңква гегәнә үүлдврлә залһлдата. Эн өдр Цутхлң хурлд Зуңква бурхнд нерәдҗ, миңһн зул асагдҗана. Эн өдр асхн ирәд, теңгрт түрүн одд һарсн кемлә өрк-бүл болһнд насна һол ясгдҗ зул өргәд күн болһн насан авх маань умшгдад, цугтан зальврхмн. Кезәнәс авн батрсн авъясар цугнь кегдхмн.
Эндр, декабрин 12-т, өрүн Бурхн Багшин Алтн сүмд байрин ик мөргүл болхмн. Байрин ик мөргүл хойр әңгәр кегдн гиҗәнә. Өрүн йисн часас авн Зуңква гегәнд нерәдҗ ном умшгдхмн.
үдин кемлә арвн хойр часла хурлд ирсн улсиг халун цәәһәр болн боорцгар тоохмн. Дарунь 13.00 хурлын библиотекд әмтн Хальмгин шаҗн ламин хөрн тавн җилә үүлдврт нерәдсн һәәхүл секлһнд орлцхмн. Шаҗна ном болн авъясмуд таңһчд шинәс сергәгдҗ, бәәдл-җирһлд яһҗ тохрагдҗ йовсинь зургудын болн нань чигн материалмудын дөңгәр үзүлсинь һәәхүлд медҗ болхмн. Шин сәәхн хурлдан өдр болһн ирдг маднд учрсн олн хүврлтсиг дәкнәс сергәҗ тодлх таал эн һәәхүл өгчәнә. Шаҗн ламин цуцрлтан уга цаһан седклин үүлдврин ашт эннь учрсиг медҗ, ач-тусинь темдглх таал чигн болҗана.
үдин хөөн 16 часас авн байрин мөргүл цаарандан болхмн. Мөргүлд орснаннь хөөн әмтн гелңгүдлә хамдан хурлыг зөв эргҗ йовад, ном умшад, арвн долан пандитын - өөдән номта ик багшнрин көшә болһна өөр зул өргҗ, күндллһән медүлҗ зальврхмн. Буурл җил һарч, ботхн җил орҗахиг тосҗ, ном умшад, амулң-менд җирһл делдҗ зальврад, хурлд болҗах шаҗна үүлдврт әмтн оларн орлцҗана.
Энүнә өмн һурвн долан хонгин туршарт амрлһна өдрмүдлә насан утдуллһна мөргүлмүдт орсн әмтн амр-таварн хурлд ирҗ, байрин мөргүлд орлцҗана.
Дарунь Зулын байриг цааранднь кех саната улс цугтан "Родина" сойлын цутхлңд одхмн. Тенд байрин концерт һәәхәд, сергмҗтәһәр амрхмн. "Хальмг цә" гидг марһан энд болхмн, терүнд кен чигн күн орлцҗ чадҗана.
Асхн 18.00 әмтн оларн спортын бәәшңгүр ирхлә сән болх. Юнгад гихлә энд "Өөрднр" бииһин театр концертән үзүлхмн. Дәкәд болхла концертин өмн Тэло Тулку ринпоче Хальмгин шаҗн ламин үүл дааҗах 25 җилд нерәдсн сәәхн йосрхл күцәгдхмн.
Хальмг бииһин алтн көрңд орсн сәәхн олн би әмтнд сергмҗ үүдәҗ, келн-улсин бииһин билгиг дәкн нег олн хәләһәчнрт үзүлхмн. Делкән кесг орн-нутгт хальмг бииһин өвәрц сәәхнинь үзүлсн эн коллективин болн эднә һардач, нертә балетмейстер Петр Надбитовин нилчәр \u201cИшкмдг\u201d, \u201cЧичрдг\u201d хальмг би ЮНЕСКО-н делкән үнтә зөөрин тоод орсмн. Дурта байран сәәнәр давулхд, мартшгоһар терүг тодлхд бииһин эн коллективин билг эрк биш туста болхнь маһд уга.
Москвад, Санкт-Петербургд, Новосибирскд, Красноярскд, Омскд, Ханты-Мансийскд, Тикси арлд, нань чигн әрәсән һазрт бәәх хальмгуд эн байриг темдглҗәнә. Тер мет Зулын байриг эн җил цуг моңһл келтнр мел нег өдр темдглҗәхнь ик байрта йовдл болҗана.
Орҗах Ноха җил цуг әмтнд евәлтә болҗ, дән-даҗг уга, амулң-менд бәәхд туста болтха! Көк теңгр дор көрстә һазр деер хөвтә җирһләр бәәхд орҗах җил туслх болтха!

Галина ХЕЙЧИЕВА