Хальмгт ик цолта ламнр ном умшхмн
15-06-2017, 15:17 
Июнин 13-д Хальмгин шаҗн лам Тэло Тулку ринпоче таңһчин журналистнрлә харһв. әрәсәд, Моңһлд, СНГ-н орн-нутгудт Дала ламин гегәнә күндтә элч, Хальмгин шаҗн лам иим сән цагла - үр Сарин байрла таңһчд ирҗ байрин үүлдврт орлцҗахдан седклин сәәхн
үүмәтә бәәхән медүлв. Цуглрсн журналистнриг үр Сарин байрла йөрәв.
Цутхлң хурлд кегдҗәх көдлмш диг-дараһар кегдҗәхинь үгин эклцдән шаҗн лам темдглв. Хойрдгч җилдән хурлд хальмг келнә курсмуд кегдҗәнә. Терүнд орҗах 130 баһчуд төрскн келнлә зергднь бурхн-шаҗна туск эклц медрл авчана. Нань чигн әмтиг негдүлҗәх, тедн дунд шагшавдын сурһмҗ өгчәх керг-үүлдврмүд хурлд болна. Хурлд церглҗәх хувргудын ик зунь хальмгуд. Теднә кесгнь Энткгин һазрт Дрепунг Гоманг хурлд шаҗна медрл авсн баһчуд болҗана. Җил ирвәс теднә дамшлт өсәд йовна. Ик мөргүлмүдт тедн ода әдл зөвтәһәр орлцҗана. "Би чигн шаҗн ламин үүлд орхдан дамшлт уга биләв. Өдр-бүрин үүлдврт, көдлмшин йовудт дамшлт хоршагдв. Шаҗнд шүтдг улсин ухан-седклинь медҗ, чик хаалһар тедниг залхд туста кесг тоот эн цагин дотр дасгдҗ авгдв. Кергтән седклән тәвәд церглхлә, җил ирвәс медрл болн дамшлт немгдәд йовна. Йирдгч җилмүдт шаҗна ном дасхар йовсн баһчудын тооһас деед сурһулиг дасад, гүн медрл авад, гевшин цол зүүсн Муутл ода Бурхн Багшин Алтн сүмин ах багш болҗ церглҗәнә. Давсн зун җилин һучдгч җилмүдин хөөн тиим ик цол зүүсн лам Хальмгт уга бәәсмн. Терүнә учрнь олн зүсн, болв чигн шаҗна медрл хоршаҗ авлһнд учрсн завср уурулгдад, баһчуд шаҗна медрлин болн номин өөдмд күрч йовхнь сән йовдл. Шаҗн босхгдҗ, шинәс делгрлт авчах сән цагт, шин кемд гевшин ик цол зүүсн хальмг лам хурлыг толһалҗахнь бахмҗта йовдл", - гиҗ шаҗн лам келнә.
һанц модна өөр болсн ик мөргүл сәәнәр давсна туск тоолвран шаҗн лам келв. Иим мөргүл һурвн җил даранднь кегдҗәнә. Ода бидн тиигәрән одхла, тер һазр цевр-цер бәәдлтәнь икәр таасгдсиг темдглв. Суврһ тосххин өмн тенд белдврин көдлмш кеҗәһәд, тер әрүн һазриг цеврләд, әмтн үлдәсн кесг хог-богиг эндәс зөөҗ һарһсн биләвидн. Ода энд йосндан цевр болсинь үзхд йир сән. Юңгад гихлә, энтн үнндән әрүн һазр болҗана. Тегәд энд бидн җил болһн ном умшҗ, шаҗна йосрхл күцәнәвидн.
Шаҗнд сүзглдг улсин медрлинь өөдлүлхәр шунад, таңһчд ик медрлтә болн өөдән цолта ламнр ирҗ ном хәәрлдгиг цааранднь делгрүлҗәхин тускар Тэло Тулку ринпоче келв. үр Сарин өмн Сопа ринпоче әмтнд ном хәәрлснь йир евәлтә болв. Ода таңһчд Чадо ринпоче ирхмн. Август сард Кунделинг ринпоче ирҗ, арвн хонгтан ном умшҗ, ритрит кех зурата бәәнә. Эн күндтә лам райодар чигн йовҗ лекц умшдг сән авъяста.
Дәкәд болхла гевш Лхакдорт үрвр кехәр күүндвр кегдҗәнә. Зөвшәл күцәгдхлә, гүн номта багш, өөдән цолта лам сентябрь сард ирҗ, шаҗнд шүтдг улст номин цәәлһвр өгхмн.
Эн җилин октябрь сард Рига балһснд Дала ламин гегән шаҗнд шүтдг олн улст ном хәәрлх йовдлд белдвр эклсн бәәнә. Ода деерән терүнд орлцхар таңһчас һурвн зун күн бичгдсн бәәнә. Йириндән болхла, тенд ном умшдг бәәрнд дөрвн миңһн күн багтдг ик зал болҗана. Давсн җилд тиим номд әрәсәһәс һурвн дундур миңһн күн орлцсн билә. Эн җил чигн Ригад
күрч Ик Багшин номин цәәлһврт орх улсин то чигн баһ болшго. Шаҗна номин делгрлтин дундын девсңгин кемин туск цәәлһвр өгсн деерән Дала ламин гегән "Ламримин" ахр цәәлһвр өгхәр зуралҗана.
Шар шаҗиг цааранднь делгрүллһнд һурвн девсң бәәнә, гиҗ шаҗн лам келнә. Шаҗна ном, авъясмуд олн дунд батруллһна туст уралан ишкдл кегдв. Мөргүл кех гелңгүд маднд бәәнә. Дәкн нег девсңнь шаҗна номин ухани зөөр болгч халхинь делгрүллһн болҗана. Эн туст кех керг дала. Шишлң белдвртә номтнр кергтә, нань чигн үүлдвр күцәгдх зөвтә гиҗ Тэло Тулку ринпоче иткүлҗ келв.
Журналистнриг соньмсулҗах нань чигн төрмүдәр хальмгин шаҗн лам цәәлһвр өгв. Тер тоод Дала ламин туск, мана Оюни көтлврч кезә әрәсәд ирх бәәдлтә гисн сурвр дәкн нег өггдв. Дала ламин гегән найнас даву наснд күрсн бийнь чаңһ-чиирг, эрүл-менд йовна. Ода Мана Багш Америкд ном хәәрлҗ йовна. Дарунь хәрү Энткгин һазрт ирәд, Өмн үзгин Ладак провинцд күсдундур сардан лекц умшҗ, әмтнлә харһҗ, шаҗна йосрхл күцәҗ ик әрүн үүлдвр кехмн. әрәсән болн Китдин хоорндк залһлданас үлмәд бәәх Ик Багшин ирлһн кезә болхнь темдг уга, болв ицлән геехмн биш, - гиҗ шаҗн лам тоолвран медүлв.

Галина ХЕЙЧИЕВА