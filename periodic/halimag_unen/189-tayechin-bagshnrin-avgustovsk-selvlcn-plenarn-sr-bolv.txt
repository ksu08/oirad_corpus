Таңһчин багшнрин августовск селвлцәнә пленарн сүүр болв
27-08-2014, 15:54 | Таңһчин зәңгс
Авъяст тохрсар Элстд, августын 25 - 26 - д таңһчин багшнр, школмудын болн сурһуль - эрдмин учрежденьсин һардачнр августовск конференцд цуглрв. Эднлә хамдан сурһулин шин җилд белдлһнә, ЕГЭ-н шин шүүвр бүрдәлһнә туск күүндврт Рособрнадзорин һардач Сергей Кравцов орс болн хальмг келнә, математикин багшнрин ассоциацсин сүүрмүдт орлцҗ тоолврарн хувалцҗ селвгән өгв.
Багшнрин мергҗлтинь өөдлүллһнд һол оньган өгхмн, тиигхлә сурһульчнрин медрлнь өсх, эдн таңһчин болн орн - нутгин олимпиадмудт улм күцәмҗтәһәр орлцҗ Москван болн Санкт -Петербургин вузмудт орҗ сурҗ чадҗана. Хальмг госуниверситет чигн орн -нутгин йилһән сән вузмудын тоод орна, номин болн сурһулин, материальн-техническ улнь җил ирвәс ясрад батрад йовна. Таңһчин баһчудын ик зунь КГУ-д сурчах йовдл терүг иткүлҗәнә.
Тегәд ах болн дундын школын багшнр мана таңһчин иргчин бат ул тәвҗ баһ наста иргнмүдиг сурһмҗлҗ олнд ик туста керг күцәҗәнә. Августын 26 - д эдн Элстд, таңһчин правительствин герин сүүрин залд августовск селвлцәнә пленарн сүүрт цуглрв. Эдниг Хальмг келн - улсин гимназин сурһульчнр йөрәҗ төрскн келәр соньн композиц тәвҗ дууһан дуулад, йөрәлән келәд, бииһән биилв.
Дәкәд цуг багшнриг августовск селвлцән эклснә, эдн цугтан орн -нутгтан, таңһчдан нерән туурулҗ көдлҗәх йовдлла таңһчин Толһачин үүлиг цаг зуур дааҗах Алексей Орлов йөрәв. Отраслин йилһән сән көдләчнр энд цуглрв. Мана бәәдл-җирһл улм сән болтха, мана таңһч цецгәртхә гиҗ бидн цугтан цуцрлтан угаһар көдлҗәнәвидн. Тадн иргчин үйнриг өскҗәнәт, энтн әрүн, йир ик чинртә керг.
Балһснд болн селәнд әдл школмуд бәәх зөвтә, энд сурһульчнр әдл медрл авх зөвтә. Тиим күцлд күрхин төлә селәнд бәәдл-җирһлин кемҗәг өөдлүлх кергтә. Селән һазрт болхла мана таңһчин әмтнә ик зунь бәәнә, селәнә эдл-аху мана экономикин һолллгч ул-сүүрнь болҗана. Элстд болхла шин школмуд тосхх кергтә, тиигхлә бичкдүд хойр селгәнд занятьдан оршго. Йирдән бидн өдгә цагин таалта школмуд болн садмуд тосхх зөвтәвидн, ода бәәх школмудт ясвр кеҗ тедниг шинрүлх көдлмш бас күцәгдҗәнә, болв терүг өргҗүлхмн.
Эн җил хойр школ эдлврт сентябрин нег шинд орулгдҗана. Кесгәс нааран тиим байрта йовдл манад болад уга. Элстд хойр бичкдүдин сад тосхгдв. Болв терүнәс кесг холван ик көдлмш бидн иргчдән күцәх зөвтәвидн, гиҗ Алексей Орлов ашлҗ келв.
Дарунь Рособрнадзорин федеральн цергллтин һардач Сергей Кравцов үг авв. Маднд сурһуль-эрдмин чинринь өөдлүлх кергтә, тернь мана көдлмшин һол учр-утхнь болҗана. Күүкдт медрл авх, сурһуль сурх таалынь бидн теткх зөвтәвидн.
Болв юм сурлго, даслго, талдан күн эднә ормд нәәрүлҗ бичлһиг кех, математикин даалһвринь күцәх гиҗ сандгнь бас бәәнә, тиим ухан- тоолврас бичкдүдиг, цуг сурһульчнриг гетлх кергтә, тернь өдгә цагин сурһмҗин һол зокалнь болх зөвтә.
Тегәд ЕГЭ -н шүүвриг үнн - чик таалд бүрдәлһнә көдлмшиг маднд цааранднь кех кергтә. Тегәд 2014 җилин неквр дарук җилд бас тәвгдх. Мобильн телефо олзлдг йовдл баһрв. Тегәд сурһульч зуг эврәннь медрлдән иткх зөвтә. Тана таңһчд орс кел дасхлһна сән дамшлт хоршагдсн бәәнә, терүг орн-нутгин багшнрт цәәлһҗ өгх кергтә, тегәд Хальмг Таңһчд орн- нутгин семинар бүрдәхмн гиҗ санҗанав гиҗ С.Кравцов темдглв.
Дарунь цуг багшнрла дамшлтарн хувалцҗ, сурһуль-эрдмин шин технологийсин тускар келҗ, эн халхар бәрсн күцәмҗләнь, удл уга эклх сурһулин шин җилләнь йөрәҗ сурһуль-эрдмиг заллһна институт гидг федеральн учрежденя генеральн директорин үүл дааҗах Евгений Малеванов, Орн-нутгин Хүүвин депутат Марина Мукабенова, сурһуль- эрдмин болн номин көдләчнрин таңһчин профсоюзин ахлач Антонина Коокуева, сурһуль- эрдмин министр Николай Манцаев үг келв. Шин зурасин, бәәх дуту-дундсин, сурһуль-эрдмин чинринь өөдлүллһнә халхар күцәх аһу ик көдлмшин тускар пленарн сүүрт тодрха болн өргн күүндвр болв.
Цуг байрин сүүрт мет энд Хальмг Таңһчин ачта багш гидг өөдән нер зүүсн, Күндллһнә һашгар болн дипломсар ачлгдсн баг багшнриг халунар йөрәв.