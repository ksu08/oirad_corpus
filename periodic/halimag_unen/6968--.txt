Эднә нилчәр әмтнә гермүдт сарул болн дулан
21-12-2017, 10:13 
Энергетикүдин байрин тууҗнь иим. 1920 җилин декабрь сарин 22-т VIII Советмүдин Цугәрәсән съезд деер орн-нутгин электрификацин Зура (План ГОЭЛРО) батлгдсмн. Тиигәд 1966 җилд эн ончта йовдлыг тодлулад, мел декабрь сарин 22-т энергетикин байриг темдглх шиидвр авгдсн болдг. Энтн орн-нутгиг шинрүлх, экономикиг өөдлүлх күсл тәвҗәсн күчтә гисн зура билә. Эн зураһас иштә орн-нутгт электростанцс тосхгдад, улсин эдл-ахун олн зүсн халхсиг хүврүлҗ шинрүлсмн. Тиигәд эн байрин өдр энергетическ халхд көдлҗ йовх улсиг хамцулҗ ниилүлнә.
әрәсән энергетик делгрҗ, шинрҗ, улм ясрҗ йовна. Сүл цагт цуг делкәд нарна болн аһарин күчиг яһҗ олзлҗ болхин тускар специалистнр соньмсчана. Юңгад гихлә энтн эргндк йиртмҗд харшлтан күргшго. Энергетическ халхин чинрнь улм өөдлхнь маһд уга.
Маңһдур әмтн электрокүчәр теткдг халхд көдлҗәх улсиг байрин өдрләнь йөрәҗ, ханлтта седклән медүлҗ, эднә ач-тусинь хәрүлхәр шунхмн. Тер мет "МРСК Юга" - "Калмэнерго" ПАО-н филиалын Баһ Дөрвдә РЭС-ин көдләчнрт әмтн йөрәлин үгән нерәдхнь лавта. Эдн ик чинртә болн туста көдлмш күцәҗ, олнд ач-тусан күргҗәхнь мөн. Эн предприятин ханьд электрокүчнә сетьмүдин дөрвн участк орна. Эннь Баһ Дөрвдә УЭС (Баһ Дөрвд, Тундутово селәд, Васильев күүтр), Цаһан Толһан УЭС (Ханата, Зурһан болн Унһн Төөрәч селәд), Красносельск УЭС (Ик Бухс, Ик Малан болн Хончнур селәд). Участк болһнд энергетикүдин бригад көдлнә. Эдн ямаран чигн цагт, сөөднь чигн көдлҗ, эвдрлт учрхла, ясвр кехәр һарад йовхдан даңгин белн.
үвлин киитнд электрокүчнә суңһуг мөстхлә, эс гиҗ чаңһ салькн көдлхлә эвдрлт учрна. Тер кемд мастермүдин, электромонтермудын, техникүдин, инженермүдин бригад ахр цагт эвдрлтиг ясна. Юңгад гихлә әмтиг тасрхан угаһар электрокүчәр тетклһн - эднә эркн керг гиҗ эдн тоолна.
РЭС-ин көдләчнр эврә һол керг-төрмүдән күцәдг деерән сар болһн күч-көлс харлһна Өдрмүд гидг керг-үүлд орлцна. Эдн сурһулин-дамшлтын полигонд эрдминнь халхар медрлән гүүдүлҗ дамшлт авна.
Баһ Дөрвдә РЭС-ин көдләчнр 10 киловольт болн 400 вольт эрчмтә аһарин линийсиг бүрн-бүтнәр, эвдрлт угаһар теткнә. Баһ Дөрвдә электрическ сетьмүдин район эврә кезәңк тууҗта, эврә хуучн заңшалмудта. Энүнә түрүн һардачнрнь Александр Басанов, Гайфулла Абдрахимов бәәсмн. Өдгә цагт РЭС-иг Михаил Бакаев толһалҗана. Михаил Мутулович 1984 җилд Ставропольск селәнә эдл-ахун институт төгсәснә хөөн Томск областьд, "КПСС-ин XXIV съезд" гидг колхозд ах энергетикәр көдләд, күч-көлснә хаалһан эклсн болдг. 1986 җилд Баһ Дөрвдә РЭС-ин Баһ Дөрвдә участкин мастер болҗ көдлв. Терүнәс нааран һуч һар җил давсмн.
Өдгә цагт "МРСК Юга - "Калмэнерго" ПАО-н филиалын Баһ Дөрвдә РЭС-т 55 энергетик көдлҗәнә, эднәс кесгнь эн халхд 40 һар җил көдлҗәнә. Михаил Бакаевин чадмг һардврт энүнә көдләчнр йир шунмһаһар болн ниитәһәр көдлнә. Эдн нәәһинь олҗ, өдр-бүрин болн капитальн ясврин көдлмш кенә, эврә кергән йилһән сәәнәр күцәнә. Энергетикин делгрлтд ветеранмудын орулсн тәвцнь аһу ик болна. Района электрокүчнә сеть бүрдснәс авн Плодовитенск УЭС-ин мастер Василий Венгер болн электромонтер Геннадий Манджиев, Баһ Дөрвдә РЭС-ин механик Василий Курдюбов, электромонтер Виктор Босхомджиев,тракторист Алексей Жирноклеев, җолач Виктор Иванченко ахта ут цагин эргцд арһ-чидлән нөөлго көдлҗ йовсмн. Эдн насн-җирһлән энергетикин халхла залһсмн гиҗ өгҗәлһн угаһар эднә тускар келҗ болхмн. Ветеранмудас үлгүр авч бас теднә авг-бәрц бәрҗ, теднлә әдл бас тиигҗ даавртаһар, үнн чик седклтәһәр көдлдг энергетикүдин шин үй ирсн болдг. Эннь инженер Иван Андреев, мастер Мерген Бюрчиев, электромонтермуд Виктор Цыбан\xb8в, Андрей Горбунов, Александр Глуходедов, Хонгор Хейчиев, Сергей Эренжеев, Санал Ванькаев болн Артем Митриев ахта өөдән чинртәһәр эврә кергән күцәнә.
Баһ Дөрвдә РЭС-ин көдләчнрин ик зунь залу улс мөн. Тиим болв чигн коллективин ханьд күүкд улс чигн бәәнә. Энд электромонтер, контролер, инженер болҗ Галина Ванькаева, Надежда Глуходедова, Надежда Утнасунова, Рита Даева, Татьяна Бутенко, Галина Зубенок, Светлана Васильева, Ирина Шурганова, Татьяна Чекарева, Галина Медведева, Галина Манджиева, Марина Кокорева, Елена Бакаева, Валентина Явашкиева бас седклән тәвҗ көдлҗәнә. Баһ Дөрвдә РЭС-ин кесг көдләчнр олн җилдән үнн-чик седклтәһәр көдлҗәдг төләдән өөдән ачлврмудар ачлгдсн болдг.
Маңһдур энергетикин Өдр темдглгдҗәнә. Эн халхин көдләчнриг эрдминнь байрлань йөрәҗ, күцәмҗ, эрүл-менд, амулң, сән-сәәхн җирһл дурдҗанавидн.
Маргарита АРЗАЕВА