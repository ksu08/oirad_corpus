Хальмг келән делгрүлхин төлә
27-02-2018, 10:06 
Санл гелң болн олна үүлдәч Виталий Боков Элстд сексн "Хальмг келнә асхн" гидг клубин болн Татьяна Лиджиева Москвад сексн хальмг келнә клубин ул деер хальмг кел хадһллһна болн делгрүллһнә Саң бүрдәгдв. Эн Саң Элстд, Москвад, Санкт-Петербургд болн нань чигн балһсдт бәәдг нег ухан-седклтә улсиг хамцулҗана.Эдн нег-негнәсн холд бәәв чигн Интернетәр дамҗҗ, хоорндан залһлда бәрҗ, нөкцҗ үүлдҗ, баһчудыг соньмсулҗ, хальмг кел делгрүлҗәнә.
"Сәәхн келн" Саңгин гешүд олн зүсн керг-үүлдврмүд, акцс бүрдәнә. Хальмг келн-улсин байрин өдрмүдт өвкнриннь авъяс-заңшалмудын тускар цәәлһвр өгнә. Мобильн телефонд хальмг кроссвордын немр дөңцл ухалҗ һарһсмн. Кен чигн күн энүг телефондан немҗ, җир һар кроссворд тәәлҗ чадхмн. Саңгин гешүд "600 секунд" гидг нааднд орлцачнрин төлә хальм улсин тууҗин, сойлын болн амн үгин зөөрин туск даалһврмуд белднә. Нааднд орлцсн улсин зәрмнь даалһврмудын тәәлвринь олҗ ядад, баатрльг эпос "Җаңһр" эс гиҗ хальмг урн үгин литератур шинәс сергәҗ умшх сана зүүнә.
"Сәәхн келн" саң өөрхн иргчд хальмг кел даслһна сайт бүрдәхәр бәәнә. Онлайн диг-даранд шуд кевтән төрскн кел дасҗ болхмн. Дәкәд болхла хальмг бичәчнрин үүдәврмүдиг айслулҗ умшҗ, терүг бичҗ авхар зуралҗана. Тиигхлә хальмг келәр күңкнсн зокъялмуд чиңнҗ, төрскн келән гүүдүлҗ болх. Саңгин гешүд дәкәд чигн олн керг-үүлдвр бүрдәх саната, зуг хальмг келндән эңкр улс эдниг дөңнәд бәәхлә, эднә кергнь йовудта болхнь маһд уга.
МАНЖИН Маргарита
Э.Бюрчиевин цоксн зург