Хойр диилвр бәрсн бичкдүд
21-12-2017, 10:49 
Эн сарин 17-д Краснодар балһснд 2018 җилин нарт-делкән футболын чемпионат секлһнд орлцхин төлә шүүврин марһан давв. Мана бичкдүдин ансамбль энүнд орлцад, түрүн девсңгин лауреат болв. Дәкәд болхла эдн дөрлдәнә гран-при авв. Тер өдр баахн артистнр "Битва чемпионов" марһанд орлцв. Энд чигн манахс бас диилвр авцхав. Тегәд "Тюльпанчик" ансамблин биичнр нег өдр хойр дәкҗ диилвр бәрсмн.
Ансамблин директор Людмила Толкач\xb8ва, коллективин багшнр болн биичнр эн ончта өдрин тускар маднд келҗ өгцхәв. Л.Толкач\xb8ван келсәр, футболын чемпионат секлһнд орлцхин төлә шүүҗ авлһна марһаг "Открытый мир искусства" гидг олн улсин мөрән бүрдәһәчнр давулв. Энүнд олн коллективс орлцв, олн зүсн жанр үзүлгдв. Биичнрәс нань, дуучнр, циркин артистнр болн талдан олн билгтнр орлцв. Тер учрар диилвр бәрхд күнд болв. Хальмгас Краснодарур 37 күн йовв. Таңһчин артистнр насарн баһ болв чигн, билгәрн өврүлҗ сән ашт күрв. "Марһанд орлцсн коллективс цуһар нертә бәәсмн. Зуг мана багшнр мадниг йир сәәнәр сурһдг болҗана, тегәд мадн урдаснь диилвртән иткҗәләвидн", - гиҗ баахн артистнр келв.

МАНҖИН Санл