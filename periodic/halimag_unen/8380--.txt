Академическ ансамблин чинрнь өөдлх
26-06-2018, 11:16 
Мана журналист эн байрта йовдлын тускар, ансамблин үүлдврин болн иргч зуран тускар әрәсән ачта артист, "Бамб цецг" ансамблин художественн һардач Валерий Эрдниевла күүндҗәнә.
- Валерий Борисович, редакцин нерн деерәс, мана умшачнрин нерн деерәс тана коллективиг үнн седкләсн йөрәҗәнәвидн. Энтн мана келн-улсин сойлын тууҗд ик чинртә йовдл болҗана.
- Тиим. Давсн җил 80 җилә өөнән темдглсн ансамблин тууҗд учрҗах йовдлын чинрнь йир ик. Кесг үйин артистнрин болн ансамблин көдләчнрин ач-тусинь тернь медүлҗәнә. Мана коллективд эннь ик өргмҗтә йовдл болҗана.
Таңһчин Толһач коллективин тоомсринь өөдлүллһнд бийнь оньган өгснь нег үлү чинртә. Ансамблин үүлдврәр соньмсад, тууҗин зәрм халхинь сергәһәд, Алексей Маратович Игорь Моисеевин ансамбль хальмг бииг репертуартан орулад бәәдгинь темдгләд, нертә эн коллективиг Элстд концерт үзүлхднь үрвр кех кергтә гиҗ келв. Государственн концертн залын ясвр төгсхлә, моисеевцнриг дуудх седвәр бәәнә.
- Таңһчин Толһачин зәрлг һархд коллектив альд йовла?
- Июнин 1-д ансамбль Дербетовка селәнд байрин ик концертд орлцҗала. Тенд бәәрн седвәрчнр, бийснь бичкдүдин герт өссн, үүлдәчнр өнчн бичкдүдин төлә ик гер бәрсмн. Тер гернь йоста бәәшң! Тедн җил болһн бичкдүдт нерәдҗ искусствин ик фестиваль кенә. Өнчн бичкдүдт байр белглхәр әрәсән нертә артистнриг тедн дуудна. Эн фестиваль зурһадгч кемдән болҗана. Терүнднь "На-На", Валерия болн нань чигн нертә дуучнр болн коллективс орлцв.
Мадниг юн учрар дуудҗ гихлә, "Бамб цецг" Ставропольск крайин селәдәр концертмүдән үзүллә. Терүгинь үзсн бәәрн җурналистнр газетмүдтән бичсиг фестивалин бүрдәһәчнр үзәд, мадниг эн ик байрт орлцулв. Нертә артистнрлә зерглҗ мана биилсн хальмг би цуглрсн бичкдүдт ик сергмҗ үүдәв. Буйнч эн үүлдврт коллектив орлцҗасн кемлә таңһчин Толһач Алексей Орлов һаран тәвсн зәрлг һарсн болҗана.
- Ода тадн "Государственный академический ансамбль песни и танца Калмыкии "Тюльпан" гиҗ нерәддг болхмн. Эннь тана даавриг улм өөдлүлхов?
- Ах үйин сән авъясмудыг делгрүләд, ансамблин өдгә цага артистнр хальмг ду-бииг, көгҗмиг цааранднь делгрүлҗ йовна. Коллектив оньдин үүдәгч хәәврт бәәнә. Келн-улсиннь йирини ду-бииг хадһлҗ үзүлсн деерән уң-сүүр болгч тоотын ул деер шин би тәвгднә, дууна, көгҗмин халхар чигн хәәвр кегднә. Давсн җилд бидн "Чоносы" гидг үүдәвр белдҗ үзүлвидн. Көгҗмиг, бииг, тәәзин кеерүл болдг өдгә цага эв-арһиг олзлад белдсн наадн әмтнд таасгдв. Мини тоолврар, билгин делгрлтд кемҗән уга. Тегәд цагин йовуд дахад, биид, көгҗмин, дууна эрдмд шинрлт орад бәәнә. Урдк дамшлтан хадһлад, уралан ишкдл кех кергтә.
Йириндән "Бамб цецг" орн-нутгин сән гисн арвн коллективин тоод йовна. И. Моисеевин коллектив, "Березка", Пятницкийин нертә хор, Кабардино-Балкарск бииһин коллектив, Башкирин ансамбль болн тиим нертә коллективсла хамдан нег зергдән "Бамб цецг" ансамбль орн-нутгин хамгин чинртә концертмүдт орлцна. әрәсән нерн деерәс һазадын орн-нутгт билгән үзүлнә.
Сүл зурһан җил ансамбль 18 фестивальд билг-эрдмән үзүлв. Нарт-делкән чигн, Цугәрәсән чигн хәләврмүдт мана коллективин элчнр хойрдгч ормас дора орм эзлхш. Тиигәд билг-эрдмәрн нүүрт йовх коллективс дунд бәәнәвидн. Фестивальд орлцлһн артистнрин эрдминь өөдлүлхд туслна. Тедн талдан коллективс ямаран кевәр үүлдҗәхинь үзҗ, теднә сән тоотас дасна. Хамгин түрүнд болхла фестивальд орлцад, "Бамб цецг" хальмг улсин билг-эрдм ямаран болҗахинь талдан һазрин улст үзүлнә. Эннь цань уга ик даавр.
- Валерий Борисович, академическ коллективин өмн ода ямаран төрмүд тәвгдсн бәәнә.
- Мана һол төр тер кевәрн - келн улсиннь билг-эрдмиг сән кевәр үзүллһн. Артистнрин өдгә селгә өсклһн, соньн программс белдҗ тәвлһн. Шидр Əәдрхнд шин фолк-балет үзүләд ирвидн. Тер наадыг мана олн хәләһәчнр шин сезонд үзхмн. үүдәгч нань чигн зура бәәнә. Цуг теднлә хәләһәчнрән цагнь ирхлә таньлдулад бәәхвидн. Таңһчин һардврин дөң болн цуг улсин дурн маднд ик урмд өгчәнә.

Күүндснь Галина ХЕЙЧИЕВА