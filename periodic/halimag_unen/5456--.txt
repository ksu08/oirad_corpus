Насн-җирһлән таңһчдан нерәдв
06-04-2017, 14:35 
Намрар төрскн келәр барлгдҗ һардг мана газетин зун җилин өөн күцх. Эн олн җилин туршт "Хальмг үнн" эврә келн улсларн холвата. Эн цагин йовудт кесг үй журналистнр эндр өдр күртл газетән буйсалго һарһа юмн. Газет әмдрлин нүр үздг мет юмн,юңгад гихлә "Хальмг үннә" халхст мана таңһчд болн нань чигн һазрт учрдг йовдлмудын тускар, күцәгддг олн зүсн керг-
үүлдврмүдин тускар оньдин тодрха кевәр бичгднә. Урднь редакторин дарукар көдлҗәсн Хальмг Таңһчин сойлын ачта көдләч, Хальмг Таңһчин күндтә иргн, әрәсән журналистнрин ниицәнә гешүн Ченкалеев Борис Манджиевичин нернь олн әмтнд темдгтә мөн.
Ченкалин Бадмин эк-эцкнь 2-ч үлдчнә Балг хотна улс бәәсмн. Зуг эднә өрк-бүл Лолад, зәәсң Балзна һәрә эзлҗәсн һазрт, бәәсн болдг. Манҗ эцкнь Балзна һәрән ач күүкн Амулңгин көвүн бәәҗ. Келхд, Борис Манджиевич тренер Церен Санджиевич Балзановла дөрвдгч үй деерән элгн-садн улс бәәсмн. Энүнә эк-эцкнь орс кел тас меддго уул хальмг улс билә. Дөчдгч җилмүдин эклцәр эцкнь Лолад ах адучар көдлҗәлә, гүүнә чигәһәр Лолад Цугсоюзн санаторьт бийән эмнүлҗәсн садв гемтә әмтиг теткдг бәәсмн.
Цуг хальмгудла әдл эднә өрк-бүл цааҗла харһад Сиврүр туугдҗ, Новосибирск областьд тусна. Энд Бадм көвүн Болотниновск района Зудово селәнә школд орсмн.Бичкндк цагнь дәәнә, цааҗллһна цагт давсмн. 1957 җилд хальмгуд төрскн һазрурн нүүҗ һархла, эднә өрк
бүл үлдчндән ирҗ бүүрлв. Тер җилин намрар Ченкалин Бадм Сарпулин багшнрин институтд шүүврән өгәд экләд сурв. Сурһуль сурчаһад Шарнута күүкн Манджуракова Шурала таньлдад, дуран өгәд, өрк-бүлән өндәлһсн болдг. Эңкр авальнь Александра Санджиевна багшар көдлҗ, хальмг кел делгрүллһнд ик ач-тусан күргсмн. Борис Манджиевич болн Александра Санджиевна насн-җирһлиннь туршарт байр-зовлңган әдлдән хувалцҗ, нег-негнәннь седкл медлцҗ, үрн-садан асрад, ачнр-җичнрән таалулад, сән-сәәхн бәәҗ җирһв.
Хойр җилдән багшнрин институтд сурад һархлань багшнь, профессор Бадмин Бата, энүнд "Хальмг үнн" газетд көдлх селвг өгдг болна. Тиигхд, тууврас ирсн дару, эврә төрскн газетән босхх кергтә бәәсмн, хальмг келән йилһән сәәнәр меддг көдләчнр чигн газетд керглгдҗәлә. Борис Ченкалеев газетд ирхд ах редакторар Мукөвүнә Дорҗ көдлҗәлә, Дорҗин Басң болхла реадкторин дарук бәәсмн.
Герин хойрдгч давхрт бәәр эзлсн редакцин хойр у өрәд газетин әңгүдин һардачнр, зәңгчнр, секретариатын көдләчнр хамдан сууҗ көдлцхәдг билә гиҗ Борис Манджиевич тодлврмудтан бичсн болдг. Ильджиринов Эрднь Бембин Тимофей хойр газетин тойг болһна макетмүд зуралҗ белддг бәәсмн. Ченкалин Бадмиг көдлмшт орулҗ авсн түрүн өдр Эрднь Манджиевич телетайпар ирсн ахр зәңгсәс өгәд, хальмг келнд орчулулад сөрҗ хәләв. Түрүн орчулсинь авад хәләһәд, дуту-дундынь ясад, эндүһинь чикләд, газетд барлв. Борис Манджиевичд тернь ик омг, байр болв. Тиигәд көдләд бәәҗ цааранднь дамшад, орчуллһна көдлмш медҗ авв, үгин көрң немгдәд ахр зәңгс, статьяс эклҗ бичв.
Түрүн даруһан энүнд ууһн бичәчнр-шүлгчнр нүдн-амн болҗ, сүв-селвгәрн, бүлән үгәрн чигн
дөңнсмн. Тегәд пенсьт һартлан ут тоодан хөрн тавн җилдән төрскн газетдән көдлҗ йовла.
Ченкалин Бадм йовсн һазрт даңгин мел инәдн соңсгдг, шуугата бәәдл тогтдг гиҗ мана редакцин ах үйин журналистнр келдмн. Хөрн тавн җилин эргцд Борис Манджиевич кедү баһчудт дөңгән күргҗ, журналист болҗ төлҗхд туслсн болх. Энүнә түрүн сурһульчнрнь ода ачта амрлһндан һарсн дамшлтта гисн журналистнр мөн.
Амрлһндан һарчкад, Ченкалин Бадм Хальмг радиод ирҗ, дикторар көдлсн болдг. Найдгч җилмүдт болдг парад-демонстрацд Ченкалин Бадмин келсн үгмүднь дарцад, хагдад асхрҗ, кен-негнәннь чееҗинь сарултсн болх. Хальмг Таңһчур өөдән цолта гиичнр ирсн саамд Борис Манджиевич хальмг келәр репортажмуд даңгин белддмн, балһсна болн республиканск Джангариадт ирсн хәләһәчнрин чикнә хуҗр хаңһаҗ, хальмгудын седкл байсаснь чигн лавта юмн.
1992 җилд Хальмг Таңһчур Дала ламин гегән залрҗ ирсн саамд Ченкалин Бадм орчулач болҗ көдлсинь олн әмтн тодлна. Энүнә төлә энтн йоста бахмҗ болсмн.
Балзн зәәсңгин зеенцр болдмн
Ченкалин Бадмиг соңсхла,
Чееҗм сарулдад одна.
Чикнә хуҗр ханад,
Чинрнь деврсн болна,
- гиҗ хальмг улсин бичәч Бембин Тимофей бичсн болдг. Тер мет хальмг улсин шүлгч Нуура Владимир энүнд шүлг нерәдҗ бичсмн.
Кесг җилин туршарт үнн-чик седклтәһәр көдлсн төләд Ченкалин Бадм кесг Күндллһнә һашгудар ачлгдв, 1966 җилд "СССР-ин ачта радист" гидг өөдән цол зүүв. Хальмг Таңһчин сойлын ачта көдләчин болн Хальмг Таңһчин күндтә иргнә өөдән цол зүүҗәсн мана ветеран арһ-чидлән нөөллго көдлҗ, хальмг сойл, төрскн кел хадһлҗ делгрүллһнә кергт ик тәвцән орулҗ, эврә таңһчдан ач-тусан күргсн болдг.
Харм төрхд, 2014 җилин апрель сарин 6-д мана тоомсрта ветеран Ченкалин Бадм сәәни орнд төрв. Давсн җилд энүнә бәәсн герин эрст санлднь нерәдгдҗ мемориальн самбр секгдсн билә. "Хальмг үнн" газетин көдләчнр даңгин хәәртә Борис Манджиевичиг бүлән үгәр тодлна. Мел ода үүдн секгдәд, урдк кевәр Борис Манджиевич орҗ ирәд, мендләд, инәһәд, шоглад, мадна чееҗиг байрар дүүргх гисн болҗ медгднә, гиҗ ода чигн күләгднә.


Маргарита АРЗАЕВА
ЗУРГТ: Б.Ченкалеев авальтаһан
Редакцин архивәс авсн зург