Герин ораг сәәнәр ясв
09-12-2017, 10:20 
Бәәһә-бәәҗ би дәкнәс "Буревестник" залврин компаньд одад, герин ораг ясхиг сурв. Эн залврин компаня һардачнр Валерий Тягинов болн Руслан Абдулкадыров намаг оньган өгч соңсад, ясврин көдлмш эрк биш кегдх гиҗ иткүлв.
Аштнь эдн келсн үгдән күрв. Удан боллго ЖЭУ-н мастер Юрий Бадмаев мана герүр ирҗ, ямаран көдлмш кех, кедү материал кергтәһинь медҗ авв. Удлго ясврин көдлмш экләд кев. Эннь залврин компаня көдлмшчнр Ога Тавшанов, Александр Адучин, Валерий Амгаев, һаңнач Алексей Кочетов мини патьрин деерк ораг ясҗ өгв. Эдн седклән өгч көдләд, өөдән чинртәһәр ясврин көдлмш кев. Тегәд эврә кергән йир сәәнәр күцәснднь эднд ханлтан өргҗ әнәв, оньдин дөрвн цагт эрүл-дорул, амулң менд, сән-сәәхн бәәтхә. һардачнрнь эднә сән көдлмшиннь даңгин темдглҗ, урмдулҗ мөңгнә мөрәһәр ачлтха гиҗ дурдҗанав.
Галина Николаевна