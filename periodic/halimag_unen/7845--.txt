Эмчнр селәдәр йовҗана
17-04-2018, 09:18 
Җил болһн таңһчин эмнлһнә учрежденьсин көдләчнр таңһчин райодар һарч йовад, бәәрн әмтнә эрүл-менд шинҗлнә. Эн керг әмтнә төлә өңгәр бүрдәгднә, тегәд специалистнрт бийән үзүлҗ, шинҗллтд орҗ, теднә сүв-селвг авч болна. Тер мет урдаснь батлгдсн диг-дараһар специалистнр мобильн комплексәр һарч йовна, мобильн флюорограф селәдт одна. Тегәд бәәрн әмтнд эртәснь иим керг-үүлдврмүдин тускар зәңгләд, эдн дунд цәәлһврин көдлмш күцәхиг райодын һардвриг сурҗанавидн, гиҗ министрин дарук келв.
Шишлң медицинск дөң күрглһнә "Сулда" гидг цутхлңгин ах эмч Зинаида Батыреван келсәр, мобильн комплекст офтальмологин кабинет бәәнә, электрокардиографин, маммографин, флюорографин шинҗллт кеҗ болхмн, лабораторь чигн бәәнә. Эндокринолог, пульмонолог, невролог болн нань чигн специалистнр консультац өгнә.
- Эн җилин эклцәс авн иим керг-үүлдврмүд давулгдсна ашт селәнә әмтн дунд 462 гем илдкгдв, терүнәснь түрүн болҗ 102 гем илдкҗ авгдв. Харм төрхд, әмтн дунд диабетәр болн гүлгн гемәр гемтәнь илдкгдв, эдн дарунь эмчнрин хәләврт авгдв. Эмчнрин шинҗллтд орсн улсас 99 күн амбулаторн, 30 шаху күн стационарн эмнлһнд йовулгдв. Цаглань илдкгдсн гемиг эдгәҗ болхмн, тегәд таңһчин эмнлһнә учрежденьсин специалистнр селәдәр йовҗах кемд эрк биш ирҗ бийән үзүлтн гиҗ дуудвр кеҗәнәвидн. Цуг шинҗллтс өңгәр кегднә,- гиҗ З.Батырева темдглв.
Таңһчин Толһач Алексей Орлов парламентин депутатнрт кесн Дуудвртан әмтнә диспансеризац давуллһн эркн чинртә төр гиҗ заасн билә. Хотл балһснас хол бәәдг селәнә улст эмчнрт бийән үзүлдг арһ уга болна, тегәд эн керг эрк биш эднә төлә бүрдәгдҗәнә. Эрүл-мендәс үнтә юмн уга болҗахиг мартхмн биш.
ДООҖАН Наталья