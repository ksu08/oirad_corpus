Билгтә бичкдүд нерән дуудулна
28-10-2014, 17:00 | Таңһчин зәңгс
Яшкуль селәнә «Нарн» («Солнышко» МБДОУ) гидг бичкдүдин садт кесг җилин туршарт сурһмҗлачар Саглр Чимидова көдлҗәнә. Хальмг государственн университет төгсәснәннь хөөн энд экләд көдллә. Сән медрлтә, дамшлтта сурһмҗлач бичкдүдт гүн медрл өгнә. Эн эврәннь багин бичкдүдлә олн зүсн наадд наадҗ, меддго тоотынь зааҗ өгнә. Кичәл болһниг сәәнәр давулхин төлә Саглр Викторовна тохнятаһар белднә. Тегәд энүнә кичәлмүднь соньн болна.
Бичкндк цаг хамгин хөвтә, байрта-бахмҗта цаг мөн. Тегәд цаһан саната, бичкдүдлә ээлтә Саглр Викторовна көдлмшиннь йовудт күүкдт өдр болһн байр үүдәхәр зүткнә. Бичкдүдин билгинь эрт илдкҗ, гүүдүлҗ, цааранднь делгрүлхәр сурһмҗлач шунна.
Саглр Викторовна бичкдүдт ик оньган тусхаҗ, эднд билг-эрдмин, сойлын халхар медрл өгнә, олн зүсн төрәр зургуд зурдг, һарин эрдм дасхна. Тер мет бичкдүдин билгинь өргҗүлхин, билг-эрдмәр соньмсулхин төлә нүүрлгч эв-арһ көдлмштән олзлна. Дадмг сурһмҗлачин багд ордг бичкдүд олн зүсн үүдәгч марһаст шунмһаһар орлцна. Онц темдглхд, эн намрар Саглр Викторовнан һардврт күүкд-көвүд «Рассударики» гидг бичкдүдин Цугәрәсән марһанд орлцҗ ончрв. Келхд, «Урн һарин эрдм» гидг номинацд Лага Лиджиевин «Намрин ө-шуһу модн» гидг көдлмшнь 2-ч орм эзлв. «Зург» гидг номинацд Гернзл Ходжигорован «Эвин ракет» гидг нерәдлһтә зургнь 3-ч ормд һарв. Бас эн номинацд Анна Саргинован «Харулч», Михаил Нимеевин «Меҗәг нүдән алдл уга харна», Мингиян Эльдяевин «Цергә аюлын уршгар» гидг билгин көдлмшнь темдглгдв. Тегәд чигн күүкд эн марһанд орлцҗ, үүдәгч билгән өргҗүлв. Эднә һарин эрдмин көдлмшинь өөдәнәр үнлҗ темдглсн учрар күүкдин, эднә эк-эцкнрин, сурһмҗлачин урмднь өсв. Цааранднь чигн бичкдүд иигҗ билгән улм делгрүлҗ, медрлән гүүдүлҗ йовхнь лавта. Юңгад гихлә гүн медрлтә, өөдән мергҗлттә сурһмҗлачнь эднд оньган, килмҗән өгч, цаган, арһ-чидлән әрвллго көдлҗ, цуг бийән эрдмдән, көдлмштән нерәднә. Болв сурһмҗлачин болн күүкдин күцәмҗ эк-эцкин тәвцлә ирлцнә. Тегәд чигн Саглр Викторовна бичкдүдин марһанд белдхднь дөң-нөкд болсн шунмһа экнр Екатерина Лиджиевад, Кермн Ходжигоровад, Алина Саргиновад, Анастасия Нимеевад, Елена Эльдяевад ханлтта седклтә бәәнә.
Маргарита Арзаева
ЗУРГТ: Саглр Викторовна Чимидова марһанд ончрсн бичкдүдтәһән