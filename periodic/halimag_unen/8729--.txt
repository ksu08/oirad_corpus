\u201cЭгил, эҗим, эгил\u201d
18-09-2018, 11:29 
Сентябрин 18-с авн Хальмг Таңһчд "Большие гастроли" гидг федеральн программ экләд үүлдҗәнә. Эн ик гастролин кемҗәнд Элстүр Тыва Республикин театр ирв. Эднә авч ирсн нааддын тускар шидр болсн пресс-конференцд келгдв. Таңһчин сойлын болн туризмин министрин дарук Галина Бадаева федеральн программин тускар келәд, ирсн гиичнриг йөрәлин үгәр тосв. Келн-улсин драматическ театрин художественн һардач Борис Манджиев регионмуд хоорндк гастролин кемҗәнд эн җилин хаврар Хальмг театр һурвн республикд одад, нааддан үзүлснә тускар келв. Ода тер республикүдин театрмуд Хальмгт ирҗәнә.
Басңга Баатрин нертә Келн-улсин драматическ театрин тәәз деер Тыва Республикин Келн-улсин көгҗмин-драматическ театр нааддан үзүлҗәнә. Театрин директор, Тыва Республикин улсин артист Станислав Ириль келсәр, коллектив ик дуртаһар эн гастрольд ирв. Театрин артистнр Элстүр сентябрин 16-д Аһшас автобусар ирсмн. Тываһас ирсн гиичнриг Келн-улсин драматическ театрин коллектив байрин бәәдлд тосч авв. Театрин директор Галина Шураеван келсәр, хойр театрин коллектив Хальмгин һазрт 30 җил хооран иигҗ харһсн билә.
Станислав Ириль Хальмг театрин нааддыг әмтн ода күртл мартад уган тускар келәд, эн ирлһндән Тыван артистнр һурвн наад авч ирснә тускар зәңглв. 1935 җилд эклҗ үүлдсн театр Виктор Кок-оолын нериг зүүнә. Театрт йисн үйин артистнр көдлҗәнә. Эдн ЛГИТМИК, Московск Щепкинск нань чигн театральн вузмуд төгсәсн артистнр. Цагтан энд нер туурсн Максим Мунзук Кара-кыс гергтәһән, Х. Конгар, В.Монгальби, Н. Олей-оол, нань чигн билгтә артистнр көдлҗ йовсмн. 1958 җилд коллектив көгҗмин-драматическ театр болҗ үүлддг болсмн. 1986 җилд театр "Күндллһнә Темдг" орденәр ачлгдсн билә.
Йирдгч җилмүдт театрт ах режиссер болҗ Алексей Ооржак көдлснәс авн театр шин девсңд һарч, олн фестивальд нааддарн нер һарч, һазадын орнд темдгтә болв.
2000 җилд әрәсән Федерацин интеллигенцин Конгресст театриг "Театр года" гидг нер зүүлһәд, академик Д. Лихачевин нертә алтн медаляр ачлсн билә. 2011 җилд театр "Келн-улсин" нер зүүдг болв. Сойлын халхар кеҗәх ик көдлмшиг темдгләд, театриг 2016 җилд Тыва Республикин орденәр ачлснь ик урмдта йовдл болсмн.
Тегәд эндр өдрәс авн ах-дү республикәс ирсн билгтнрин нааддыг хәләх таал маднд учрҗана. Театрин литературн әңгин һардач Эрик Норбу келсәр, репертуар бүрдәлһнд эдн ик оньган өгнә. Җил болһн театр фестивальмудт орлцҗ, билг-эрдмән талдан һазрт үзүлнә. Моңһлын театрмудла, Хакассин, Татарстана, Башкортостана, Бурятин театрмудла залһлда бәрҗ, тер үүдәгч коллективсла нег фестивальмудт орлцҗ йовна.
"Эгил, эҗим, эгил" гидг наадар тувинцнр гастролян эклҗәнә. Эн наадн 1998 җилд Казаньд болсн "Навруз" нарт-делкән фестивалин лауреат болсмн. 2002 җилд Иркутскд болсн "Сибирский транзит" гидг нарт-делкән фестивальд эн наадн Гран-при мөрә шүүҗ авсмн. "Белая вежа" гиһәд, Беларуссьт болдг нарт-делкән фестивальд Алексей Ооржак тәвсн эн наадн хамгин сән гиҗ тоолгдсмн. Ода Хальмгин олн хәләһәчнр тувинцнрин сән гисн наадынь хәләҗ чадҗана. Цаг уралан йовад, наадн түрүн болҗ тәвгдсн цагас авн ода терүнд дөрвдгч үйин артистнр наадҗана.
Дарани нег нааднь тууҗин хол цагур мадниг күргхмн. "Кто ты, Субедей?" гидг наадн Чиңһс хаана генерал Субедей баатрин тускар келҗ өгчәнә. Тууҗин наадыг Тыва Республикин улсин артист, әрәсән Федерацин ачта артист, Моңһлын сойлын ачта көдләч Алексей Ооржак белдҗ тәвсмн. 2000 җилд Уфад болсн нарт-делкән фестивальд, 2005 җилд Улан-Удэ балһснд болсн нарт-делкән фестивальд диилвр бәрсн наадн ода Элстд үзүлгдҗәнә.
Сентябрин 20-д "Легенды Саянских гор" гидг нертәһәр театрин олн зүсн янз орулҗ белдсн концертиг тувинцнр үзүлхмн. Тыван кезәңк сойлла таньлдҗ, өдгә цагт билг-эрдминь яһҗ делгрҗәхинь концертин йовудт әмтн үзхмн. Келн-улсин көгҗмин зевсгүдин әәһинь - хоолан шахҗ дуулдгиг соңсҗ, тувинск театрин сән гисн нааддын зәрм әңгинь үзҗ болхмн.
Галина ХЕЙЧИЕВА