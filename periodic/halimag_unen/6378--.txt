Барин делгрлтд ик ач-тусан күргв
27-09-2017, 17:53 
Найдгч җилмүдин чилгч. Барин Герин һурвдгч давхрт бәәршлҗәх "Хальмг үннә" редакцд орм цацу цацгта ик альчур көдрчксн балдрин бәәдлтә өкәр чирә-зүстә дундын наста күүкд күүнлә харһҗанав. Мендинь сурад, иигәрән ирҗ йовх учран келхлә, эн цевр хальмг келәр хәрү өгснь нанд невчк өврмҗтә болв. Бийнь балдр болна, хальмгаһар яһсн сәәнәр келдмб гиҗ дотран ухалсан ода күртл тодлнав.
Таньлдхла эннь Анна Александровна Намрова болҗ һарв. Тиигхд хөр шаху җилдән хальмг газетд көдлчксн дамшлтта гисн журналист болв. Даруһас "Хальмг үннә" редакцд экләд үүлдҗәх саамд намаг минь Анна Намрова һардҗасн советин тосхлтын әңгд (тиигхд иим нерәдлһтә әңг бәәсн мөн - Л.П.) орулҗ көдлгүлсмн. Найдгч җилмүдт компьютер гидг юмн уга, бидн, журналистнр, бичсн статьясан механическ машинкст эврән барлдг биләвидн. Тегәд өрүн кабинетд орхла, Анна Александровна цугтаһаснь эртәр
көдлмштән ирҗ, машинкин ард сууснь үзгддмн.
Нег цагт хамдан көдлҗ йовсн үй журналистнр дунд Анна Намроваг күндлҗ тевчдг бәәсмн, нег-негәрн наад бәрәд инәлдх-шоглх кедү йовдл учрснь чигн тодлгдна. Басл җигтә сәәхн цаг бәәҗл!
Олн җилдән Анна Александровна редакцин партийн организацин сегләтрәр чигн үүлдв. Тиигхд, далдгч-найдгч җилмүдт, мана редакцд Төрскән харсгч Алдр дәәнә ветеранмуд-журналистнр олар көдлҗәсмн. Эдн цугтан эцкинәр баһчудыг килмҗлҗ, кен-негнднь заавр өгч түшг болҗ йовсмн. Миниһәр, эдн туслң Анна Намроваг цугтаһаснь ончлҗ, шог-наадна хоорнд чигн селвг өгч, бүлән нүдәрн хәләҗ дөңндмн. Амрлһндан бәәсн мана медәтнр сар болһн Анна Намровад партин гешүдин мөңгнә тәвцән өгхләрн, хавтхдан авч ирсн шикр-балтаһаснь нанд чигн күртәдг бәәсинь бас мартҗ болшго.
Бийнь дааврта, күцәңгү күн болсндан маднд, баһчудт, чаңһ неквр тәвҗ, өгсн даалһвриг болзгтнь күцәхиг дасхдмн. Редакцд шинкән ирҗ көдлҗәх кен-негнднь сүв-селвг өгхләрн
төвшүнәр, ээлтәһәр күүндҗ, сән седклән медүлдмн. Кедү җилдән хамдан көдлвидн, зуг модьрун, шүрүн үг келсинь тас соңссн угав.
Советск тосхлтын әңгин журналистнр таңһчин зака үүдәгч, күцәгч йосна органмудын үүлдврин тускар бичх, Деед Советин сессьмүдин көдлмшт орлцх зөвтә бәәсмн. Тегәд Анна Александровнала хоюрн нег-негән соляд арваһад (!) чигн өдрт давдг сессьмүдин сүүрмүдт орлцҗ йовлавидн. Тиигчкәд ирлцңгү материалмудыг тер өдртнь газетд барлх кергтә бәәсн болдг.
Кедү дәкҗ ма хойр хамдан командировкд чигн йовсн болхвидн. Ут хаалһин туршарт кесг шогта йовдлмудыг сергәҗ элкән көштл инәдгнь бас уханас һархш. Бийнь үүрсг, кенләнь болв чигн үгән олҗ чаддг, шулун-шудрмг эн бер олн таньл-үзлтә болдмн. Райодын цутхлң селәдт болну, хол бичкн фермст болну Анна Александровнаг меддг-таньдг улс даңгин харһдмн.
Өөрхнәр үүрләд, ю-бис күүндәд бәәтл энүнә экнь маңһд келн-күн болҗахинь медчкәд кесгтән өврәд бәәләв. Бичкнәсн авн хальмг ээҗиннь һар деер өссн күүкн тедү дүңгә сәәнәр хальмгаһар келдг болҗ. Нег үлү орс кел тас меддго хадм экнь маңһд бертәһән эврәһәрн
күүндсинь соңсхд чигн өврмҗтә билә. Зуг мини дүүнр хальмг келән сәәнәр медхш гиҗ Анна Александровна йосндан һундрхдмн.
Эврә дачдан тәрә-темс урһаҗ маднд чигн күртәсн деерән эн теегт урһдг ноһан-өвсиг цуглулад, хагсаһад күчтә гидг цә нердг билә. һаза дуларв гилтә өдр болһн, көдлмшин хөөн дач талан адһдмн. Нег үлү зуни халун өдрмүдт ус өгхлә тәрәһән услад, сөөннь дуусн чигн сад-һарудтан көдлдмн. Яһад эн эс муурна, тәрә-темсиг базрт хулдҗ авснь деер эс болхий гиҗ даңгин ухалдг биләв. Зуг йиртмҗд, эргндк бәәдлд дурта, юм урһахдан эвтә Анна Александровна манахсас түрүлҗ һазрин участк авад, дачан бүрдәв яһв. Гериннь хорасинь,
көдлмшч кабинетынь даңгин олн-зүсн өңгтә цецгүд кеерүлдмн. Энүнә һарар урһасн садтнь бас ямр болв чигн зер-земшиг амсҗ болхмн билә. Авальнь, Николай Александрович, заһс бәрхдән, аңһучлхдан дурта болдмн. Тегәд заһсар, зерлг һахан, зерлг шовудын махар шимтә, әмтәхн хот-хол кехдән Анна Александровна басл эвтә бәәсмн. Кедү дәкҗ мадниг, хамдан
көдлҗәсн үүрмүдән, эн гиичлүлсн болх, бәәсәрн хувалцдг заң-авцнь чигн бас мартгдхш. Зуульчлхдан дурта болсн төләдән эврә үүрмүдтәһән эн олн һазр һәәхв, кесн орн-нутг эргв.
Йирдгч җилмүдт Анна Намроваг газетин ах редакторин дарукд батлсн болдг. Тегәд көдлмшин кемҗәнь икдв, дааврнь чигн өсв. Анна Александровна болхла тер кевәрн үнн-чик седклтәһәр үүлдҗ, кен-негнднь нүдн-амн болҗ арһ-чадсарн дөңнв. Минь тиигхд чигн экиннь үлгүрәр мана редакцд Светлана күүкнь ирҗ көдлв. Эндр Светлана Николаевна "Хальмг үннә" көдләчнр дунд зөвтә орман эзлҗ, седклән тәвҗ үүлдҗәнә.
Зуг, һундл төрхәс, күнд гемин уршгар 2002-ч җилд Анна Намрова сәәһән хәәснь энүг медҗ-таньҗ йовсн улсин төлә ода күртл зүркни өвдкүр болҗ һашудлһ үүдәнә. Таңһчин сойл, хальмг кел делгрүллһнд болм тәвцән орулсн журналистын ач-туснь өөдәнәр үнлгдв. Хальмг Таңһчин сойлын ачта көдләч Анна Намрован нерн төрскн "Хальмг үннлә" батар залһлдата, кеҗ-күцәҗ йовсн үүлдврнь дорас өсч йовх үй-журналистнрт үлгүр-үзмҗтә болхмн. Хальмг ах сурһуль
төгсәһәд, тер дарунь "Хальмг үннд" ирҗ көдлсн Анна Намрова цуг насни җирһлән төрскн келндән, эврә газетдән нерәдҗ, үнн-седклтәһәр церглснь бахмҗта.

Любовь ПЮРВЕЕВА