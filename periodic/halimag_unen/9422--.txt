Хотын сәәнинь гиичдән өгнә
06-12-2018, 10:35 
Олн үртә эк Владлена Бадугинова уул хальмг авъясар хотын сәәнинь орҗ ирсн гиичнртән өгнә. Тер төләд эднә герт олн үүрмүднь, элгн-саднь ирхдән дурта. Баахн бер эрк биш ямр нег сенр болн шимтә хот белдҗ, гиичнрән тоона.
Владлена болн Руслан Бадугиновихн һурвн үртә, ууһн Надя күүкнь ода Т.Хахлынован нертә медколледжд сурчана, Алдар көвүнь сурһульч, отхн Даяна күүкнь хө мөстә. Ода герин эзн күүкд күн отхн күүкән асрҗ цаг зуур көдлҗәхш, болв эн тааста кергин дөңгәр өрк-бүлән теҗәнә. Җил хооран ууһн күүкнәннь һарсн өдрлә эн торт болһсн билә. Ирсн гиичнр терүгинь бууляд, хөөннь теднд иим торт бас болһҗ өгхиг сурдг болв. Тегәд эн үр-иньгүдин сурврар торт болн нань талдан һуйрин зүүтә кегдлмүд болһад, мөңг олдг болв. Эн ахр цагин эргцд күүкд күн олн зүсн торт болһдг болн терүг кеерүлдг эв-арһс дасв.
- Би йирин һуйр элдәд, олн зүсн кегдлмүд кехдән дуртав. Нег үлү бичкдүд иим хотд йир дурта болна, тегәд күүкдән дару-дарунь байрлулнав. Күүкдм намаг һуйрин зүүтә хот кехәр бәәхиг үзхләрн дөң болхар шунна. Эдн эврәннь кегдл кеһәд, хөөннь болһад һарһхларн, байрлад ямаран болсинь хәләхдән дурта. Махта, зер-земштә, боднцгта болн нань чигн тоотла болһсн һуйрин зүүтә хот-хол хамдан кенәвидн, - гиҗ Владлена келнә.
Тааста кергнь өрк-бүлән теҗәх арһ өгчәхд бер байрлна. Юңгад гихлә эн гертәсн һарлго кергән күцәнә, күүкднь энүнә хәләврт бәәнә. Эн хот-хол болһдг телесоңсхврмуд болн интернетд нертә кондитермүдин блогмуд хәләһәд, медрлән өргҗүлнә, кегдлмүдиг кеерүлһнә эв-арһс тодлҗ хөөннь тедниг олзлна. Келхд, өдгә цагт һуйрин зүүтә кегдлмүд кеерүлх арһ олн бәәнә, тегәд мергҗлтән өөдлүлх кергтә болна. Бичкдүдт торт кехләрн эн олн зүсн зер-земш олзлҗ кеерүлнә, әмтәхн һуйрар кесг наадһас кенә. Дәкәд эн сән чинртә эдл-ууш олзлна, тер төләд энүнә кегдлмүд сәәхн болсн деерән йир әмтәхн, амнд урсад одна.
һуйр элдсн цагт седкл санамр болх зөвтә, тер цагт тер сәәнәр көөх, аштнь кегдлмүдтн көвкр болх гиҗ замчнр келнә. В.Бадугинован һуйрин зүүтә кегдлмүд эрк биш сән болна, эннь күүкд күн кергән таасҗ күцәдгиг медүлҗәнә.