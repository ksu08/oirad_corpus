Хойр иньг ниитә болхла
30-04-2019, 11:04 | Таңһчин зәңгс » Күн болн җирһл
Элст балһснд бәәдг Иван Санджиевич болн Екатерина Дорджиевна Убушиевихн Хальмг Таңһчин эрүл-менд харлһна делгрлтд ик тәвцән орулсн улс.
Герин эзн мана таңһчд залу улс дундас түрүн провизор болсмн, СССР-ин болн КАССР-ин эрүл-менд харлһна йилһән сән көдләчин өөдән нер зүүнә. Екатерина Дорджиевна болхла олн җилдән Көтчнрә района больницд, Элст балһсна поликлиникд болн таңһчин эрүл-менд харлһна министерствд көдлсмн. Эн хаврар медәтнр 80 җилин өөнән темдглв, һурвн җил давад, эдн хамдан тәвн җилдән бәәхин өөнд күрхмн.
И.Убушиев уңг-тохмарн Ик Чонса әәмгә күн болна, болв Ик Буурла района Көвүд селәнд төрҗ һарсмн. Хальмг улсиг хар гөрәр тууврла харһулад Сиврүр йовулхла, эднә өрк-бүл Көвүд селәнәс нүүлһгдсмн. Эдн Омск областин Полтавск районд туссмн. 1956 җилд экнь өңгрхлә, көвүн эцкиннь хәләврт үлдв. Эцкнь, Санҗ Убушиевич, олна мал хәрүлдг бәәсмн. һаң халунд болну, шуурчах шуурһнд болну, эн кеер малын ард йовдг бәәснә ашт хойр көлнь зовадг болв. Төрскн һазрурн хәрҗ ирснә дару эцкнь больницд тусв. 10-ч класст сурчасн Иван аптекәс эцкдән кергтә эм хулдҗ авдг билә. Аптекин көдләчнр эмчин заасн эмиг бийснь кедг бәәсмн. Аптекд орҗ ирхләрн эн энд көдлҗәх улсар бахмҗ кеҗ, цевр-цер бәәдлд дуран өгч, бас эм кедг эрдмтә болхар шиидв. Тегәд сурһулян төгсәснә дару Пятигорск балһсна фармацевтическ институтд орв.
- 1963 җилд би сурһулян төгсәһәд, Элстин цутхлң аптекд күч-көлснә хаалһан эклсн биләв. Аптечн заллтын директор Галина Цебековна Джиджикова болн 1-ч тойгта аптекин фармацевт Лидия Пюрвеевна Бембеева нанд күч-көлснә хаалһан эклхдм дөң-тусан күргҗ, дамшлтарн хувалцҗ, төлҗәд сән специалист болхдм нилчән күргсмн. Балһснд 20-ч тойгта шин аптек секгдхлә, намаг терүнә һардачд тәвв. Тенд кергтә эм бийсмдн кедг биләвидн. Көдлмштән дааврта болдг төләдм намаг 1974 җилд Цутхлң аптечн складын һардачин үүлд батлв. Бидн таңһчин эмнлһнә учрежденьсиг болн цуг аптексиг эмәр теткдг биләвидн. 1979 җиләс авн 2000 җил күртл балһсна 35-ч тойгта аптек һардлав. Ут тоодан дөчн хойр җилдән би аптечн заллтд көдләд, ачта амрлһнд һарлав,- гиҗ Иван Санджиевич келнә.
Тер җилмүдт эмиг эрк биш эмчин рецептар хулддг бәәсмн, зәрм эмиг аптекд фармацевт гемтә күүнд кедг билә. Дәкәд эмин чинриг шишлң лабораторь шинҗлдг бәәсиг Иван Санджиевич тодлна. Эндр өдр чигн энүнлә әмтн харһхларн кесг җил хооран терүнд эс гиҗ өөрхн-элгн-саднднь кергтә эм дарунь кеҗ, дөң болсиг тодлҗ ханлтан өргнә.
Екатерина Дорджиевна бас йир номһн, һольшг, сәәхн седклтә медәт болна. Эн хойр күн нег-негән түрүн хәләцәс меднә гиҗ келҗ болхмн. «Та яһҗ таньлдвт?»- гиҗ сурхла, герин эзн баһ цаган тодлв. Нег дәкҗ Иван Убушиев санаторьт амрчаһад, Приозерн (ода Көтчнрә) районас ирсн баахн залу күүнлә таньлдв. Тер района больницд көдлҗәх сәәхн Катя күүкнә тускар келәд, эрк биш таньлд гисн селвг өгв. Тиигәд амрлһнас хәрҗ ирснә даруһан Иван Катя күүкиг хәәһәд Көтчнр орв.
Тер цагт Екатерина Буринова района больницд ах медсестра болҗ көдлҗәсн билә. Нальчик балһснд медучилищ төгсәснә дару эн Приозерн района Чкаловский селәнә больницд болн Сараха селәнә фельдшерск пунктд көдлсмн. Көдлмштән дааврта, чаңһ неквртә болдг төләдән Екатерина Дорджиевна райсоветин депутатд суңһгдҗ, олна бәәдл-җирһлд шунмһаһар орлцдг бәәсмн. Хөөннь Е.Убушиева Элст балһсна поликлиникд ах медсестра болн статистикин эмч болҗ көдлв. Көдлн бәәҗ эн КГУ-д биофак болн Ставропольд мединститут төгсәв. Хамдан көдлҗәх үүрмүд дунд күндллһ олад, Екатерина Санджиевна таңһчин дунд медицинск көдләчнрин олна совет һардҗ йовла.
Көдлмштән дааврта, үнн-чик седклтә улс болсн деерән Иван Санджиевич болн Екатерина Дорджиевна Убушиевихн эңкр эк-эцк хойр болна. Эдн Надежда күүкндән чик сурһмҗ өгв. Эндр медәтнр хойр зе күүкнәннь кишгт багтҗ, теднәннь күцәмҗд байрлна. Күүкнь өрк-бүләрн Франц орн-нутгин Париж балһснас хол биш бәәнә. Айса болн Маша зе күүкднь аав-ээҗдән җил болһн ирҗ энд амрхдан дурта. Медәтнр чигн тедндән гиичлҗ одна, һазадын орн-нутгт һәәхмҗтә һазр хәләһәд, цаган сергмҗтәһәр давулна.
Наталья ДАВАЕВА
Авторин цоксн зург