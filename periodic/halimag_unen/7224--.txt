Бәәцин таалынь ясрулх күслтәһәр
01-02-2018, 10:25 
Элстд "Республиканская управляющая компания" гидг залврин компань цөөкн җил хооран бүрдәгдв. Тер бийнь эн организац, энүг кесгнь РУК гиҗ ахрар нерәднә, таңһчд үүлдҗәх залврин компаньс дунд сән тоод йовна. Цаг ирвәс эн организацин теткврт бәәх гермүдин то өсәд йовна. үлгүрләд заахла, хойр шаху җил хооран "РУК" компаня теткврт 87 гер бәәсмн, ода болхла - 91 гер. Одахн бидн энүнә һардачла болн көдләчнрлә таньлдад, көдлмшәрнь соньмсвидн.
Сүл цагт "РУК" залврин компаниг Санан Бикаев һардҗана. Санан Эрдниевич бийнь олн җилдән жилищн-коммунальн халхд көдлҗәнә. Урднь Элст балһсна 1-ч, 6-ч, нань чигн микрорайодт ЖЭУ-д көдлҗ йовсмн. Эгл эрдмчәр эклҗ көдләд, дамшлт авад, ода залврин компаня генеральн директорин үүл дааҗ йовна.
Санан Эрдниевичин келсәр, эднә компаня теткврт 91 олн давхр гер бәәнә. Ташр эн гермүд балһсна олн зүсн захд бәәнә. Тегәд чигн эн гермүдиг бәәцин туслмҗар дигтә-даратаһар теткхин төләд дөрвн производственн әңг тогтасмн. Нег әңгд 1-ч микрорайона болн 8 Марта уульнцин олн давхр гермүд орна, дарук әңгд - балһсна цутхлңд бәәх гермүд, һурвдгч әңгд - 3-ч, 4-ч болн 10-ч микрорайодын гермүд орсн болдг, дәкәд болхла 8-ч болн 2-ч микрорайодын гермүдиг теткдг әңг бәәнә. Производственн әңгүд онц мастермүдтә, слесарьмуд-сантехникүдтә болна. Залврин компаньд ут-тоодан 120 күн көдлҗәнә. Эн ниитә, таарта коллективин көдләчнрин ик зунь баһ наста улс. Энд сантехникүд, дворникүд, электрикүд, һаңначнр, герин ора ясдг көдлмшчнр, урчнр, инженерн-техническ көдләчнр, нань чигн специалистнр көдлҗәнә. Наста улс дворникүдәр көдлнә, юңгад гихлә җалвнь бичкнь. Пенсьтән немр мөңг олхар эн көдлмшиг медәтә улс кенә. Наадк цуг эрдмәр нурһлҗдан әрә һуч һарсн болн дөч күрч йовх наста улс көдлҗәнә. әмтн эн организацд төвкнҗ көдлҗ, талдан көдлмш хәәҗ эндәс һархш.
Залврин компаня һол күцлнь болн кергнь энтн олн давхр гериг болн энүнә хаша-хаациг дигтә-тагтаһар, цеврәр бәрлһн, әмтнд бәәцин сән чинртә туслмҗ күрглһн, санитарн-техническ болн түүмрәс саглуллһна зокалмуд күцәлһн болн эргндк бәәдлиг харлһн мөн. Эн организацин көдләчнр эднә теткврт бәәх гермүдин болн эргндк һазринь ясруллһна туст ик даавр зүүҗәнә. Тер төләдән эдн кинән, эзни кевәр үүлднә.
Залврин компаня көдлмшч өдр планеркас эклнә. һардач долан хонг болһн сарң өдр болн басң өдрмүдт цугтаһинь эврә көдлмшч хорадан цуглулна. Мана газетин зәңгчнр нааран ирсн өдр дигтә планерк болҗасмн. Санан Эрдниевич көдләчнрләһән өдр-бүрин төрмүдән хаһлҗасмн. әмтнәс орсн эрлһәр эднд өгсн даалһврмуд яһҗ күцәснә, дарук долан хонгт ямаран кергүд күцәхәр зуралҗахин тускар күүндвр болв. Дарунь слесарьмуд-сантехникүд эврәннь көдлмшән кехәр темцв.
Планеркин хөөн залврин компаня һардачла харһхар Ю.Клыковин уульнцар бәәдг олн давхр герин комитетин ахлач Виктор Хонгоров ирв. Эн герин подвалд дулаһар тетклһиг диглҗ тоолдг оборудовань бәәх бәәриг хааһад үүд тәвҗ. Тегәд тер үүднә түлкүр авч ирҗ. Юңгад гихлә залврин компаня көдлмшчнр тиигәрән орад, оборудованиг бас бүрткх йоста. Бәәц тетклһнә организац гермүдин комитетин ахлачнр бат залһлда бәрҗ, нөкцҗ үүлднә. Виктор Хонгоров, Татьяна Сангаджи-Гаряева, Валентина Манджиева, Надежда Тихонова шунмһаһар үүлдҗ, эврә гермүдин керг-төрән хаһлна. Иргчдән "РУК" ООО-н медлд Олна хүүв бүрдәх санатавидн гиҗ Санан Бикаев темдглв.
Өрүн болһн хамгин түрүнд сантехникүд олн давхр гермүдин подвалмуд эргәд шинҗлҗ бүрткнә. Яһад гихлә ямр нег эвдрлт учрсн болхла, тер дарунь ясч болхмн. үдин алднд темдглсн зураһар әмтнәс орҗ ирсн эрлһәр көдлмш кенә. Өдр болһн дундлад 10-12 эрлһ орҗ ирнә. әмтн ик зуудан телефоһар җиңнүлҗ, диспетчерт зәңглнә. Диспетчер әмтнд ямаран туслмҗ кергтә болҗахинь шишлң журналд бичҗ авад, слесарьмудт, сантехникүдт, урчнрт даалһвр өгч, терүгинь күцәсн угаһинь бүрткнә. Теднь болхла әмтнә неквринь хаңһаҗ, кесн көдлмшин тускар диспетчерт тооцаһан өгнә. Диспетчерскд дөрвн күн селгәһәр көдлнә, олн давхр герт эс гиҗ патьрт ямр нег эвдрлт учрхла, сөөһәр чигн нааран җиңнүлҗ болхмн. Тер мет слесарьмуд-сантехникүд, электрикүд нег-негән сольҗ, сөөһәр көдлҗ, ямр нег эвдрлт учрхла, ясвр кехәр һарад йовхдан белн. Слесарьмуд-сантехникүд Баатр Бадмаев, Алексей Басхаев, Эрдни Сангаджиев, Дмитрий Сохоров болн нань чигн улс өөдән чинртәһәр эврә кергән күцәҗ, үлгүр-үзмҗ болна.
Бидн залврин компаньд ирсн өдр нег чигн бачм йовдл учрсн уга. Эннь учрта гиҗ сангдна. Юңгад гихлә энд зунар усна, дулаллһна турвасиг, гермүдт бәәх нань чигн оборудованиг шинҗлҗ, ясҗ, үвлин кемд сән белдвр кенә. Бәәцин ямр нег төр учрхла, әмтн диспетчерт зәңглцхәнә, залврин компаня көдләчнр эрк биш ирәд, дөң-нөкд болхиг эдн меднә.
Өрүн болһн көдлмштән одхар гертәсн һархларн хамгин түрүнд хаша-хаац ахулдг улсла харһнавидн. Эдн чидлән нөөллго гермүдин һазакиг, тер мет подъездиг ахулна. Эднә көдлмш чилхш. Намрар модна хамтхасд ахулна. үвлднь әмтн йовдг хаалһиг цаснас цеврлнә. Эн өдрмүдт зөвәр киитрәд, һазр мөстҗ, цасн орҗ, хаалһс хальтрха болв. Тегәд эдн өрүн эрт хаалһсиг цеврлҗ, элс асхҗ, әмтнд боомтг угаһар йовхднь таал теткнә. Залврин компаня көдләчнр өдр болһн хог-бог хайдг контейнермүдин эргндк һазриг бас ахулна. Терүнә өөр салң улс контейнерт багтдго ик кемҗәтә өлг-эд, хуучн орндг, үкүг, нань чигн тоот овалад хайна. Терүгинь хураһад зөөдг шишлң көдләчнр бәәнә. Герин һазакиг ахулдг көдләчнр Розалия Бамбаевна Абушинова, Раиса Павловна Минкиджинова, Елена Александровна Чумич\xb8ва, Эльза Гучиновна Цатхлангова ахта арһ-чидлән әрвллго көдлҗ, олнд тусан күргҗ йовна.
Ширдәчнр Ольга Худякова болн Екатерина Очирова 1-ч микрорайона 22-ч тойгта олн давхр герин подъездин эрсиг шалдҗ, ясврин көдлмш кеҗәсн билә. Эдн седклән тәвҗ көдлдг авъяста улс мөн. Залврин компаньд олн халхин эрдмтә улс көдлнә. Күн болһна тускар кесгтән бүлән үг келҗ, эднә тускар дала сән юм бичҗ болхмн. Зуг газетин халхд зә күртшго. Эдн кергтә болн туста көдлмш кеҗ, олнд ач-тусан күргҗәхнь мөн.


Маргарита АРЗАЕВА
Э.Бюрчиевин цоксн зургуд