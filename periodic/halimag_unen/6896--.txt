үрндән нөкд эс болхла...
12-12-2017, 10:01 
Эн долан хонгин сарң өдр, Хальмг Таңһчд үүлддг әрәсән ФССП-н Заллтын көдләчнр ведомствин һардач Владимир Евстигнеевин һардврт рейдт һарч йовад, күүкдтән асрулын мөңг өгдго улсин гермүд төгәләд, эднд ямаран өлг-эд бәәхинь бүрткв. Таңһчин олнд зәңгллһнә эв-арһсин элчнр рейдд бас орлцв. Владимир Евстигнеев зууран журналистнрлә күүндҗ, эднә сурврмудт хәрү өгв. Владимир Николаевичин келсәр, иим цугәрәсән рейдмүд җил төгстл бүрдәгдхмн. Келхд, декабрин 11-д зарһин приставмуд шаңд алван өглго өр кесн улсин хайгудар рейдд һарад йовв. Декабрин 18-д болхла дулаһар, газар, электрокүчәр тетклһнә организацст туслмҗин мөңгән эс өгчәдг әмтнә гермүд төгәлх. Декабрин 25-д өлг-эдин төрәр эс залһлдата күцәгч керг-үүл күцәлһнә, тер тоод организацсин үүлдвриг зогсалһна керг-төр хаһлх күслтәһәр рейд давх.
Тер мет Владимир Николаевич таңһчар алиментин туст тогтсн бәәдлин тускар тодрхаһар келҗ өгв. 2017 җилин 11 сарин эргцд алимент неклһнә туст 822 күцәгч керг-үүлин туск эрлһн орҗ ирв. Ут тоодан болхла эн керг-төрәр 2 миңһн 382 керг-үүл күцәгдҗәнә. Зарһин приставмуд алимент некҗ авхар заканла ирлцәтә цуг эв-арһ олзлҗ үүлднә. 224 өртә күүнә өлг-эдиг бәрәнд авгдсмн. 1 миңһн 781 күн орн-нутгин меҗә һатц һарад йовх арһ уга болв. Аштнь 13 күн 973 миңһн арслңга өрән өгв. 404 күүнә туст көлг-күч залдг зөвинь цаг зуур хасв. Тиим улсин кесгнь арһан барад, 602 миңһн арслңга өрән өгх болв. Тер мет күүкдтән асрулын мөңгинь өгхәс зулҗах улсиг ялд унһана, административн болн уголовн чигн дааврла харһулна.
Таңһчд үүлддг әрәсән ФССП-н Заллт әмтиг көдлмшәр тетклһнә цутхлңгудла нөкцлтин халхар бооца батлсн болдг. Бооцанас иштә Заллт алиментин туст өртә улст көдлмш олхднь дөң болтха гиһәд илгәвр цаас өгч, эдниг тер цутхлңгудур йовулна. Аштнь 20 һар күн тиигәрән одҗ, көдлмш уга улсин то-дигд авгдҗ, демин мөңг авчана. Тер мөңгәснь алимент бәрҗ авна.
Энҗл 11 сарин эргцд давсн җиләс дорхнь алиментин мөңгиг икәр некҗ авсмн (2016 җилд - 24 сай 390 миңһн арслң, 2017 җилд - 32 сай 750 миңһн арслң). Җил ода чигн төгсәд уга, дәкәд улм икәр өрнә мөңгн некҗ авхнь маһд уга. Тиигәд зарһин приставмуд шунмһаһар көдлҗ, цуг арһ-чидлән һарһҗ, бичкдүдт дөң болҗ, эднә зөвинь харлһна халхар бас болм тәвцән орулҗана гиҗ Владимир Евстигнеев темдглв.
Владимир Николаевич йириндән көдлмшч хорадан амр таварн суудг күн биш. Энтн эгл приставмудла хамдан рейдмүдт дару-дарунь һарад йовна. Урҗ өдр чигн маднла хамдан йовҗ, давсн цаган тодлв: "Би зарһин приставмудын цергллтд экләд көдлхләрн, эндрк приставмудла әдл белн машиһәр йовдго биләв. Дала күнд цаас үүрәд, зуни халунд, үвлин киитнд чигн балһсар кезә нег цагт олна көлгәр йовад, икнкдән йовһар чигн йовад, өртә улсиг хәәһәд, эднә гермүд төгәлдг биләв".
Таңһчин газетмүдин болн "Хамдан" телеүзлин журналистнр зарһин күцәгч пристав Марина Улюмджиева, ОУПДС-ин пристав Цеден Эрдниевла хамдан рейдт орлцв. Эдн түрүләд Элстин 1-ч микрорайона олн давхр герт ирв. Хәәҗ йовсн күн гертән бәәҗ. Эн баахн залу гергнәсн салҗ одсмн, ууһн үрндән алимент өгх зөвтә болҗана. Алиментин өрнь 40 миңһн арслң тогтаҗана. Эн залу хойрдад гер авчкад, дәкәд хойр бичкн үртә, ода энтн һурвн үрән асрх зөвтә болҗана. Зарһин пристав энүнә патьрт бәәсн өлг-эдинь шинҗләд, компьютеринь 3 миңһнд үнләд, бәрәнд авв. Кемр 10 хонгин эргцд өрән эс өгхлә, терүгинь хулдад, өринь даңцах.
Дарук өртә күн бас 1-ч микрорайонд бәәҗ. Өмнк герә хойр үрндән асрулын мөңгинь удан цагт эс өгдг бәәсн учрар 800 миңһн арслңга өрн хурҗ. Эн залу бас хойрдад өрк-бүлән өндәлһҗ, дәкәд нег үртә болҗ. Зарһин пристав энүнә патьрт бәәсн өлг-эдинь шинҗлҗ, 10 миңһнд үнлҗ бәәцин техникинь бәрәнд авв. Бас темдглсн болзгт алиментин хүв мөңг эс өгхлә, терүгинь хулдхмн.
Рейдт орлцҗасн баг улс дәкәд нег хайгар одҗ, онц эзнә герт ирцхәв. Энд бас алиментин ик өрнд унсн күн бәәдгчн. Асхн ора көдлмшәсн шиңкән ирҗ, киртә хувцан тәәлҗ соляд уга бәәсн күн герин үүдән секҗ, мадниг тосв. Энүнә тууҗнь иим. Авальнь энүнәс салад, көвүтәһинь үзлцх, харһлцх арһ өгдго бәәсмн. Тиигәд эднә хоорнд залһлда тасрсмн. Зуг нидн Санкт-Петербургас эн залун туст бүтәгдсн күцәгч керг-үүлин цаас Элстүр илгәҗ. Алиментин өрнь 600 һар миңһн арслң тогтаҗана. Көдлдго улсин туст алиментин кемҗәг әрәсән дунд җалвин кемҗәнә кирцәхәр темдглнә. Тегәд эн күн сардан дунд җалвин 1/4 хүвинь өгх зөвтә, эннь сардан 9 миңһн шаху арслң тогтаҗана. Эн залу чик көдлмш уга, энд-тенд көдлнә, мөңг олхларн баһ-саһар алиментән өгнә. Болв алиментин туст цуглрсн өрнь сар болһн өсәд йовна. Зарһин пристав Марина Улюмджиева гертнь бәәсн өлг-эдинь шинҗләд, ЖК-телевизор, хуучн шифоньер, диван, тумб 10 миңһн арслңд үнләд, бәрәнд авв.
Эн залуст ил мөңгн уга болад, эдн эврә өлг-эд, бәәцин техник уга үлдн гиҗәнә. Болв темдглсн болзгт алиментин хүв мөңгән өгхлә, терүгинь эднд хәрү өгхмн болҗана. Тиигәд зарһин приставмуд цуг эв-арһ олзлҗ, күүкдин асрулын мөңг некҗ авна.

Маргарита АРЗАЕВА
Э.Бюрчиевин цоксн зург.