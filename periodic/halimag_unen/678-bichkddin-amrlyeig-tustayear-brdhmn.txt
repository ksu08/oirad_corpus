Бичкдүдин амрлһиг тустаһар бүрдәхмн
18-10-2014, 18:02 | Таңһчин зәңгс
Бичкдүд, сурһульчнр зуна цагт һурвн сардан амрна. Тер кемд күүкдин төлә дигтә-дарата болн туста амрлһ бүрдәлһнә керг государствин төлә ик чинр зүүнә, цаг ирвәс тер чинрнь өөдләд йовна. Яһад гихлә школын лагерьт эс гиҗ зуна цагин района лагерьт амрчах арвтнр, бичкдүд туста үүлдвр күцәнә, немр медрл авна, олна үүлдврт орлцна, хамцу көдлмш кедгиг дасна, сурһмҗлачнрас болн вожатнрас үлгүр авна. Тиим кевәр долатаһаснь авн арвн дөрвн- арвн тавн нас зүүдг кем күртл күүкдиг сурһмҗлачнрин, багшнрин бүртклһнд бәрҗ, тедниг азд-әср йовдлас, үүл татлһнас гетлҗ болҗана. Тернь зуна цагин болн һурвн сардан һурвн селгә кеҗ үүлддг стационарн лагерьмүдин һол күцлнь болҗана.
Тегәд чигн бичкдүдин амрлһиг бүрдәлһнд онц оньг өгх кергтә. Чинртә эн төрәр одахн Элстд правительствин герт шишлң селвлцән болв. Терүг сурһуль - эрдмин министерств кев. Санитарн - эпидемиологическ кесг нормиг күцәлһнә тускар мана таңһчар бәәх Роспотребнадзорин заллтын һардачин дарук Светлана Конушева келҗ өгв.
Ода давҗах 2014 җилд таңһчар 125 лагерь үүлдв, августын 24 - д һурвдгч селгән төгсв. өдрәр ордг 4 лагерь Көтчнрә районд секгдсн уга, мөңгн күртлго тиим йовдл учрв. Болв тиим учр-утх лагерь секлһнд харш болх зөв уга, района һардвр кергтә финансиг олҗ авх зөвтә бәәсмн. Сурһуль -эрдмин әңгин, школмудын һардачнр района һардврт урдаснь кедү мөңгн эднд кергтә бәәхинь келх зөвтә. Ода района болн таңһчин бюджет батлгдҗана, тегәд тер лагерьмүд секлһнд кергтә мөңгиг эрк биш бюджетд орулхмн, тегәд эн селвлцән эртәс бүрдәгдҗәнә гиҗ докладчик заав.
Эн туст Целинн районд сән үлгүр үзүлҗәнә, цуг 13 лагерь энд көдлв, Ик Буурлд чигн немр нег лагерь секв. Сарпинск районд 3 күн оддг бәәсн болв чигн лагерь школын медлд үүлдҗәсмн. өдрәр үүлддг лагерьмүдиг хот - хоолар тетклһнә төриг бас бооца батлад урдаснь, апрелин чилгчәс авн күцәх кергтә. Тиим неквриг федеральн закан чигн тәвҗәнә. Тегәд хөөтк җилин эклцәс авн эн төриг экләд күцәх кергтә гиҗ Роспотребнадзорин элч келв.
Лагерьмүдиг зуна цагт көдлмшт белдлһнә төрәр бас боомтг һарла. Цуг лагерин тооһас зуг 118-нь июнь сарин эклцәр белн бәәсмн. Зуг Целинн, Октябрьск, Яшалтинск райодт болн Элст балһснд майин 30 күртл цугинь бел кесмн. Стационарн 7 лагеряс зуг һурвнь негдгч селгә эклхд дигтә-даратаһар белдҗ.
Сурһмҗлачнрин, вожатнрин, лагерин көдләчнрин зәрмснь медицинск книжк угаһар көдлҗәсмн. Тегәд Приютна районд белдврин цуг керг-үүлдвриг һурвн өдрин эргцд күцәсн болхла Городовиковск районд июнь сарин 20 күртл тер көдлмш татгдв. Эн төрәр сурһуль - эрдмин органмуд социальн харслтын министерствлә хамцу үүлдвр күцәҗ нөкцлтх зөвтә. Вожатнрин, сурһмҗлачнрин, лагерьмүдин начальникүдин мергҗлтинь өөдлүлх кергтә, эн туст КРИПКРО ик дөңгән күргҗ чадх.
Сарпинск района «Салют» лагерь негдгч селгәнд көдлсн уга, яһад гихлә Баһ Дөрвдә район 27 миңһн арслңга өрән даңцасн уга болҗана, терүг аштнь Сарпинск район өгх зөвтә болв.
Тер мет Роспотребнадзор бүртклһнә керг-үүлдврән күцәв. Аштнь бичкдүдин амрлһ күцәдг кесг организац административн засгла харһад 137 миңһн арслңга ялд уңһагдв. Медицинск документ угаһар көдлҗәсн 4 күн көдлмшәсн һарһгдв.
Тиим кевәр ут- турштан 2014 җилд 89,3 процент бичкдүд лагерьмүдт амрв, тиигәд му биш көдлмш күцәһәд, мана таңһч РФ-н субъектс дунд хойрдгч ормд һарв. Хальдврта гем чигн зуна цагт илдкгдсн уга.
Лагерьт бичкдүдин төлә кесг керг-үүлдвр бүрдәнә, терүг хамцулҗах тематическ программсин марһана тускар бичкдүдин үүдәлтин таңһчин цутхлңгин методист Джамиля Довгополова келв. Целинн, Ик Буурла, Яшалтан, Городовиковск райодт региональн компонентта, дигтә-дарата программ чадмгар олзлна. Программсин анализ кех кергтә. Марһанд талдан номинацс орулх санан бәәнә гиҗ методист келв.
Селвлцәнә йовудт эн марһанд орлцачнр үнтә белгүдәр болн сурһуль-эрдмин министерствин Күндллһнә һашгудар ачлгдв.
Бичкдүдин зуна цагин амрлһиг бүрдәлһнә ашлгч тоотын тускар министерствин специалист Бадм Задваев келҗ, лагерьмүдт көдлдг кадрмуд белдлһнә төрәр дигтә -дарата көдлмш күцәгдв гиҗ темдглв. Эднә мергҗлтинь өөдлүлһнә халхар бас тодрха үүлдвр күцәгдлә. Хальмг госуниверситетин «Солң» болн «җаңһр» педагогическ отрядмуд лагерьмүдт сәәнәр көдлҗ кесг керг-үүлдвр бүрдәв. Ут - турштан мана таңһчд арвн миңһ һар бичкдүд зуна цагла амрв, эднәс кесгнь өдрәр үүлддг болн стационарн лагерьмүдт, 1200 көвүд-күүкд Крымд Хар теңгсин көвәд одв.
Бичкдүдин амрлһна кемд эднә медицинск даатхлһн (страховань) терүг дигтә-даратаһар бүрдәлһнд, тедниг әәмшгәс харслһнд ик дөңгән күргнә. Тиим дамшлтарн селвлцәнд орлцачнрла «Уралсиб» даатхлһна багин Хальмг әңгин директор Александр Балтыров хувалцв. Селвлцәг сурһуль-эрдмин министрин дарук Раиса Дякиева һардҗ давулв.
Түрвән һуна