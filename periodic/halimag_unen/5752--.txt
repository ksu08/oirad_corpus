Оютнрт - җирһлин болн сурһулин сән таал
16-05-2017, 16:29 
Хальмг ГУ-н эсвин, физикин болн зәңгллһнә технологийсин факультетин общежитьд капитальн ясвр кегдв.
Урҗ өдр, май сарин 14-д, Хальмг госуниверситетин эсвин, физикин болн зәңгллһнә технологийсин факультетин общежитьд байрта йовдл болв. Энд капитальн ясвр төгсәгдв, тегәд университетин оютнрин төлә бәәдл-җирһлин улм сән таал тогтагдв гиҗ лавтаһар келҗ болҗана.
Шин хораст оютнр хошадар бәәнә, нег блок хойр хора негдүлнә. Хора болһнд хойр орн, хойр ширә, хувц-хунран тәвдг шкаф, дәкәд блокд туалет болн ванн бәәнә. Тиим кевәр ода общежитьд таалта җирһлин төлә цугнь кегдв гиҗ лавтаһар келҗ болҗана. Цуг көдлмш сән чинртәһәр күцәгдв.
- Өдгә цага вузин оютнрт сурһулин болн җирһлин сән таал бәәх зөвтә, вуз болһнд тәвдг һоллгч неквр тиим. Хальмг университетин һардвр болхла кесг җилин туршарт оютнртан онц килмҗән өгнә. Сәәнәр сурдг, олна үүлдврт орлцдг баһчуд өөдән стипендь авна, нам эдн эк-эцкнртән дөң болна.
Ода нәәмн общежитяс зурһанднь ясврин көдлмш кегдв. Эн көдлмш цааранднь күцәгдх, - гиҗ ректор Бадм Салаев тоолвран келв.
- Нанд энд йир икәр таасгдҗана, би эн общежитьд ясврин өмн бәәләв, болв тиигхд таалнь тиим сән биш билә, ода болхла цугнь сольгдҗ өдгә цагин некврлә ирлцҗәнә, тегәд энд бәәхд йир сән, - гиҗ гуманитарн факультетин 2-ч курсин оютн Азиза Рахманова санаһан медүлв. Азиза сурһулян йилһән сәәнәр сурна, Туркменистанас ирсн күүкн олна кергүдт чигн кезә чигн орлцна.
Бас эн орн-нутгас ирсн Даячемырад Хакбердиев эсвин, физикин болн зәңгллһнә технологийсин факультетин 4-ч курст сурна, удл уга университетән төгсәх, цааранднь сурх санан энүнд бас бәәнә. Шинрүлгдсн общежить энүнд бас таасгдҗана.
Эн өдр общежитьд ректоратын сүүр болв, энд оютнрин академическ мобильностин болн эсвин халхар оютнрин белдвр яһҗ бүрткгдҗәхин тускар тодрха күүндвр болв.Тер мет урднь университетин баһчудын политикин әңгиг һардҗ йовсн, Элст балһсна депутатнрин Хургин депутат Дорҗ Шикеев таңһчин Толһачин зәрлгәр спортын болн баһчудын политикин министрин үүлд одахн шиидгдв, тегәд тер байрта-бахта йовдлла ректоратын сүүрт Хальмг ГУ-н багшнр болн профессормуд Д.Шикеевиг йөрәҗ, хөв-кишг болн күцәмҗ дурдв.

ТүРВәН һуна