Теңгр-бурхнь өршәтхә
29-11-2018, 10:10 
Хальмг улст дала аъясмуд бәәнә. Эдн дунд "Нас утдуллһн" гидг авъяс ончта орман эзлнә.
Зул өдр нас авдг. Хальмгаһар арвн һурвн җилтә көвүнә тускар иигҗ келдг: "Эн көвүн җил деерән бәәнә". Залу күн насан җилнь орхас өмн утдулдмн. Күүкд күн болхла цол боллго Зулын өмн эс утдулсн болхла, эн байрин хөөн утдулҗ чадҗана.
13, 25, 37, 49, 61, 73 нас зүүх әмтн эрк биш насан утдулх зөвтә. Җилнь орхин өмн гелңд одад, нас утдулдг ном умшулдг. 12 җил болад, дарук насн ордг. Гелң тал насан утдулхар одхларн цә, тос, кампадь-балта авч одхмн, мөңгәр бәрц бәрдмн, шүтәнднь мөргдмн.
Нас утдуллһна авъяс нег дәкҗ күцәдмн. Зәрм улс хойр-һурв дәкҗ насан утдулна. Эннь хаҗһр йовдл. Зәрм улс насан цагтнь утдулсн болвчн җилнь орхла гемтнә. Күн болһна цогц-махмуд әдл биш. Җил орҗана гиҗ сеҗдго әмтнд, юмар төр кедго улст юмн болхш. Эннь сән чигн болх. Җилтн орсн цагт бийән батар бәрх кергтә. Күүнә цогц оршаллһнд орлцдго, үкәрин яснд оддго гиҗ кезәнә келдг бәәсмн.
Ут нас наслх седкл бәәхлә, көк теңгрт шүтдг, шар нарнд шүтдг. һазр деер юн болҗахинь теңгр хәләҗ хардг болҗана. Тегәд күчр юмнла күн харһхла, иигҗ зальврдг: "Теңгр өршәтхә, хәәрхн". Эн орчлң деер шар нар үзәд бәәхлә, терүнәс үлү байр бәәхий?
"Күүнә наснд дала хувцн харш болдмн", - гиҗ хальмгуд келдг бәәсмн. Күн болһнд тоота хувцн бәәх йоста.То-томҗ уга дала хувц бийдән хулдҗ авдмн биш. Йириндән авад хәләхлә, күүнд үлү юмн тус болдго. Юн болвчн тоота болдмн.
Оньдин дөрвн цагт ээҗ-ааван күндлҗ, өвкнрән мартлго эдндән дееҗ өргҗ, һазр-усндан мөргдмн. Бийән өсксн эк-эцкән һундалго, ах-дүүһән мартлго, кергтә цагтнь нег-негндән нөкд болҗ йовдмн. Бийән чикәр бәрҗ, әмтнд сә кеҗ, даңгин туслхла, күүнә наснь ут болдмн.