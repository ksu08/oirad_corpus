Баһчуд көдлмшч эрдм дасчана
26-06-2018, 11:07 
Городовиковск балһснд олн профильтә колледжд парикмахерин эрдм дасх саната баһчуд җил болһн олн болна. Школан төгсәсн баһчуд эн эрдм арвн сардан дасна, 9-ч классин хөөн ирсн күүкд хойр җил арвн сардан сурна. Сурһуль сурчасн цагтан оютнр олн зүсн ке-сәәхн эв-арһар үсиг ахулдг, кирһдг, өдгә кев-янзар ширддг дасч авна. Профессиональн сурһулин мастермудын һардврт оютнр дассн медрлән батлҗ авна. Энүнә төлә колледжд цуг таал бәәнә. Дәкәд оютнр буйнч седклин керг-үүлдврмүдт орлцҗ, баһ тетквртә, олн үртә өрк-бүлмүдт, медәтнрт оньган өгнә. Социальн теткврин комплексн цутхлңгин көдләчнрлә хамдан эдн баһ тетквртә улст гер деернь туслмҗ күргнә. Өнчн көгшдин гер-интернатд оютнр одад, медәтнрт өңгәр үсинь хәәчлнә. Эннь дассан батлҗ эрдмин нуувчинь медҗ авхд туслна.
Оютнр дунд болдг профессиональн эрдмин марһаст оютнр орлцҗ бас дамшлт хоршана, талдан сурһулин учрежденьсәс ирсн баһчудла таньлдҗ, мастер-классмудт мергҗлтән өөдлүлнә. "WorldSkills Russia" гидг марһанд эн колледжин оютнр шунмһаһар орлцна гиҗ темдглх кергтә. Колледжин элчнр җил болһн эн чинртә марһана дииләчнрин тоод орҗ, таңһчин нериг Цугәрәсән марһанд харсна.
Нидн эн марһанд Анастасия Кобзева (мастернь Т.Юзюк) региональн девсңд диилвр бәрәд, Якутск балһснд болсн Цугәрәсән марһанд орлцла. Эн җил болхла колледжин оютн Ульяна Захарова (мастернь М.Савчук) бас таңһчд диилвр бәрәд, Москвад болсн марһанд орлцсмн. Ульяна урднь Ставрополь балһснд цаг зуур үс кирһәч болҗ көдлҗ йовла. Болв мергҗлтән өөдлүлхәр эн колледжд сурхар шиидв.
- Марһанд әрәсән регионмудас ут тоодан 64 күн орлцв. Полуфиналд орлцсн баһчуд "Баһ наста профессионалмуд" гидг Келн-улсин VI чемпионатын финалд орхар хоорндан марһлдв. Цуһар эдн эн марһанд сән белдвр кесн төләд дөрлдән зөвәр зүткәтә болв. Күн болһн нарт-делкән некврлә ирлцдг манекен олзлҗ үсиг ке-сәәхнәр ширдх, дизайнерск прическ кех зөвтә бәәсмн. Марһана экспертмүд күн болһна көдлмшиг үнләд, үүдәгч кевәр даалһвриг күцәсиг шинҗлв. Москва балһсна "Парикмахерск искусств" гидг ниицәнә ах эксперт Марина Колчанова марһанд орлцачнрин көдлмшиг арднь орҗ хәләһәд, чикәр болн цеврәр даалһвриг кесинь шинҗлв. Мана оютн Ульяна Захарова эн марһанд диилвр эс бәрв чигн сән гисн хөрн элчин тоод орв. Эннь му биш күцәмҗ гиҗ тоолҗанав. Эн марһанд орлцад Ульяна байн дамшлт хоршаҗ авв, өдгә цага шин эв-арһсла таньлдв. Иргчдән эннь талдан чигн марһаст диилвр бәрхднь туслх,- гиҗ Майя Андреевна келв.
Марһанд орлцсн деерән оютнр Москва балһс һәәхҗ, Улан талвңд, Измайловск бәәшңд, Арбатд одад, цаган сергмҗтәһәр давулв. Болв М.Савчукин келсәр, марһана йовудт эдн өрүн 7 часас асхн 20 час күртл олн зүсн даалһврмуд күцәдг билә. Тер бийнь иим чинртә марһанд орлцснь оютнрт ик байр-бахмҗ үүдәв.
Эн өдрмүдт Ульяна шаңһа шүүврән өгхәр белдҗәнә. Келхд, сурһулян төгсәһәд уга бәәтлнь энүнд Ставрополь балһснд урднь көдлҗ йовсн салонд ирҗ көдлх үрвр кесмн. Дамшлтта багшнрин һардврт эн парикмахерин эрдм дасад, иргчдән нертә мастер болх гиҗ ицҗәнәвидн.

ДООҖАН Наталья
ЗУРГТ: марһана кем