Сентябрин 14-д болх суңһврин саңгд политическ партьс нег җува һар арслң цуглулв
16-08-2014, 15:51 | Таңһчин зәңгс
Сентябрин 14-д болх региональн болн муниципальн суңһврт ут -турштан 63 парть орлцҗана. Эдн олн зүсн кемҗәнә 6 миңһн суңһврт кандидатнран зааҗ өгв гиҗ әрәсән олнд зәңгллһнә кесг эв - арһд келгдҗәнә.
Августын 14-д болхла цуг регионмудар суңһврин кампаня һоллгч девсңгнь- СМИ -д болдг агитац эклх. Терүг күцәмҗтәһәр бүрдәхин төлә партьс болн кандидатнр эврәннь суңһврин саңгудт 1 җува һар арслң хоршаҗ авсмн.
Суңһвр угаһар РФ-н зуг нег субъект – Ингушеть бәәхмн. Орн -нутгин талдан 84 региона бәәрн әмтн кесг зүсн һазрар губернаториг, мэриг, региональн парламентин депутатнриг суңһхмн. Мана һазрт болхла Хальмг Таңһчин Толһач болн Элст балһсна хургин депутатнр суңһгдх. Тернь бас ик дааврта суңһвр болхмн. әрәсән Цутхлң суңһврин комиссин (ЦИК) тоолсар энтн орн-нутгар ут-турштан 6 миңһн суңһвр болхмн. Кандидатнриг зааҗ темдгллһнә болн бичҗ авлһна түрүн девсңгин ашинь ЦИК бас одахн диглв.
ЦИК-ин ахлачин дарук Леонид Ивлев келсәр ут -турштан 43351 мандат сольгдх, тер тоод губернаторск суңһврт - 30, региональн парламентст – 680, мэрмудын суңһврт -3, дәкәд регионмудын хотл балһсдын муниципальн бүрдәцсин элчлгч органмудт 575 депутат шинәс суңһгдх. Губернатормудын суңһврт ут - турштан 207 кандидат заагдв, теднәс 204 кандидатыг 42 парть зааҗ темдглсмн, 3 кандидат болхла эврән бийән заасмн.
Партьсин туст ЦИК һоллгч нег неквр тәвв. Эднә кандидатнр урднь засгла, зарһла харһсан заасн уга бәәҗ. Эн җил түрүн болҗ тиим неквр тәвгдҗәнә. Эн җиләс авн шин зокал олзлгдҗана. Суңһврар дамҗад йосна органмудт орхар седҗәх әрәсән иргн болһн засгла харһсн болхла терүнә тускар эрк биш зәңглх зөвтә, нам зарһин шиидвр кезәнә чигн батлдгсн болв чигн. Кемр күнд эс гиҗ онц күнд үүл татсна ашт зарһла харһсн болхла ямаран болв чигн кемҗәнә депутат болҗ чадшго.
Эн җил күртл цуг кандидатнр суңһврт орлцх зөв авчала. Зуг суңһврин кем күртл уурулгдад уга зарһин шиидврин тускар зәңглх кергтә бәәсмн. Болв тиим шиидвр бәәвв чигн, терүнә тускар эс зәңглв чигн кандидат суңһврт орлцҗасмн. Тиим йовдлас көлтә терүг суңһврас һарһҗ болшго бәәсмн.
Зарһла харһсна тускар үнн-чик биш то-диг өгсн 240 кандидатыг МВД-н органмуд илдкв гиҗ зерг Ивлев келв. Эднәс 60 күн эндр өдр суңһврт орлцлһнас сулдхгдв, эдн 28 партяс баллотировать кеҗәсмн. Хамгин ик то тиим кандидат ЛДПР партьд бәәҗ- 30 күн, «Справедливая Россия» партьд -29, «Родина» - 27, « Коммунисты России» - 19, «Патриоты России» - 18.
Талдан учр - утхар темдглҗ бичлһнд эс орсн кандидатын то йир цөөкн. Региональн парламентсин депутатнрин суңһврт 35 парть эврәннь кандидатнран зааҗ темдглв. Энтн 147 списк болҗана, терүнд 6816 кандидат орсмн. Ут- турштан цуг кемҗәнә суңһврт орн -нутгт бәәдг 69 партяс эврәннь кандидатнран 63 парть зааҗ темдглв.
Августын 14 - с авн суңһврин кампань хамгин чинвртә девсңгд орҗана, яһад гихлә цуг регионмудар СМИ- д болдг агитац эклв. Дууһан өглһн күртл нег хонг үлдхлә - сентябрин 1З - д агитац төгсх. Агитацин материалмуд болн политическ реклам зуг суңһврин саңгас шаңнгдна. Тиим саңгиг суңһврт орлцҗах цуг партьс бүрдәсн бәәнә, терүнд арвад сай арслң орҗ ирсн бәәнә. Ут-турштан цуг партьс 1 җува 43 сай арслң цуглулсн бәәнә. Хамгин ик саңгтань болҗ ЛДПР йовна- 140 сай арслң, «Единая Россия» партьд -105 сай арслң. Парламентд ордго партьсас түрүн нүүрт «Яблоко» йовна, эдн 23 сай арслң цуглулв. Хамгин бичкн саңта болхла «Патриоты России» парть болҗана – 600 миңһн арслң.
Тиим кевәр суңһврин кампань цуг регионмудт, тер тоод Хальмг Таңһчд чигн һоллгч девсңд орҗана. Урднь келгдсәр Хальмг Таңһчин Толһачин үүлд орх 4 кандадат йилһгдв – «Единая Россия» партин Хальмг әңгин кандидат Алексей Орлов, КПРФ-ин региональн әңгәс Николай Нуров, әрәсән «Зеленые» гидг экологическ партин Хальмг әңгәс Хоңһр Марилов болн ЛДПР партин региональн әңгин кандидат Петр Вышкварок. Эднд цугтаднь бидн күцәмҗ дурдҗанавидн. Олна хамгин ик дөңнлт авсн кандидат диилтхә! Элст балһсна депутатнрин Хургин кандидатнр чигн үнн-чик мейәрклһнә таалд диилвр бәртхә гиҗ дурдҗанавидн. Хамгин шунлтта, үнн-чик хәләцтә кандидатнр хотл балһсна депутатнрин Хургин ханьд ортха.