Тамара Бочаева: "Парижд хальмг ду дууллав"
26-07-2018, 09:55 
Эн дуунла залһлдата нег йовдлыг Тамара Васильевна тодлна. әрәсән искусствин ачта үүлдәч Петр Надбитовин коллективла хамдан Москвад болн хотл балһсна эргнд болсн концертмүдт Тамара Бочаева орлцла. Хальмг ду дуулснаннь хөөн Тамара Васильевна "Катюшаг" орс келәр дуулв. Кеер ө-шуһу модн дунд, болҗасн концертд әмтн, олар ирсн билә. Кесгнь зогсад, концерт хәләҗәлә. Дууна түрүн бадгиг дуулад давтгч үгмүдинь өргәд айслулҗасн Тамара тедүкнд зогсҗасн нег көлтә залу нульмсан бәрҗ чадлго, бир тәвәд, дуунд авлгдад, кесг мартгдсн седклднь өөрхн тоотыг ухалад, ууляд, хойр тайган түшәд, менрәд бәәсинь дууч ода күртл тодлна. Тегәд дуулҗах дун болһндан Тамара седклән тәвҗ, әмтнә оньгиг авлх тоотднь килмҗән һарһҗ белднә. Дууна учр-утхинь медүлхәр зүткнә. Дууг терүг һарһсн түүрвәчнр хара зөңдән һарһсн биш. Тер седклинь әмтнд медүлх кергтә, гиҗ эн тоолна. Тегәд чигн энүнә дуулсн дууг әмтн таасна.
"Катюша" дууг Арслан Хараев хальмг келнд орчулад, Тамара Бочаевад авч ирәд дуулусмн. Тиигәд цуг делкәд темдгтә, әрәсәд бәәх улсин седклд йир өөрхн эн дун хальмг хөвтә җирһлтә болв.
Седклд ирлцдг дун
Хөөннь талдан кесг концертд билгтә дуучин ду соңсх таал учрла. Дууна учр-утхинь медүлҗ, үг болһниг чикәр, тодрхаһар айсинь дахулҗ дуулдгарн әмтнә оньг эн авлдмн. Эврә сән дурар билг-эрдмән үзүлдг улсин тоод, һол көдлмшәсн сул цаган дурта дуунд эн нерәддг билә.
Дуунд дурта күүкн бичкнәсн авн артистын эрдмәр соньмсҗ йовла. Олн зүсн учрар эн күслнь күцсн уга. Новосибирскд Тамара көгҗмин училищд орхар седхләнь, спецпереселенк болҗанат гиһәд, документинь чигн авсн уга. Тиигәд медицинск училищд күүкн орсн билә. Училищд сурчасн цагтан тенд Новосибирскд Тамара мединститутд сурчасн Марк Бочаевла таньлдсмн. Хөөннь эдн өрк-бүлән өндәлһлә.
Хальмгуд Сиврәс таңһчурн хәрү ирхд, энд ончта ик өөнд белдвр болҗасмн. Балһсна уульнцар йовсн Тамара болн Клара Сельвина хойр байрин ик концерт белдхәр Москваһас ирсн улсла генткн харһв. һольшг бәәдлтә, сәәхн чирәтә күүкдәр соньмсад, эднлә күүндәд, орс келнь сән болҗахинь темдгләд, концерт һардҗ давулх кергтә гиҗ тедниг дуудв.
Тиигәд җирһлиннь туршарт Тамара дуунд дуран өгсн төләдән, тәәз деер дуулад, седклднь тааста эрдмиг хайлго бәәв. Цаг учрхла, керг кеһәд, хорт орад, әмтн оларн дуулдг коллективд орлцҗ йовв. Йирини билгтә Тамаран дун әмтнд икәр таасгддмн. Тегәд профессиональн чигн, эврә сән дурар үүлддг чигн коллективс гастрольд йовсн цагтан терүг дуудад, хамдан олн һазр эргсмн. Дуулх кергтә гихлә, Тамара Васильевна муурхан мартад, альдаран болвчн йовхдан белн болдмн. һол көдлмштнь кергтә тоотыг цагларнь дигләд күцәчкәд, кергтә болхла хөөннь чигн һарад көдлдг төләднь энүг һардвринь тәвдг билә. Моңһлд, Чехословакийд, Болгарьт, Грецд, Францд, һазадын нань чигн орнд дуулх кесг саам энүнд учрв. Хуурчнрин коллективиг дахад, Тунист бас Тамара Васильевна хальмг дууһан дуулсн билә.
Хальмгин хазгуд Парижд одхд чигн Тамара Васильевна тедниг дахад, делкәд нер һарсн балһснд одсан мартхш. 1812 җилә Төрскән харсгч дәәнә дарани нег өөнд нерәдсн эн йовлһнд "Зултрһн" ансамблин орлцачнрла эн күрсмн. Хойр зу һар җил хооран Төрскән харсад, Наполеона әәрмиг эврә һазртнь күргҗ күүчсн орс цергин ханьд хальмг мөртә полкс йовсмн. Җилмүд давад, Парижд теднә үйнр күрч, өвкнрин нердинь тодлулҗ хальмг дууһан дуулҗ, бииһән биилсмн. Хальмгин көгҗмин элчнр болҗ Парижд ирсн улс дунд одсн Тамара Васильевна хальмг дууһан өргҗ дуулсмн. Хойр зун җил хооран Сена һолас мөрдән болн темәдән услҗасн хальмг цергчнр "сөм хамрта парнцузла төрскнә төлә чавчлдсан" дуунд орулҗ дуулсн болхла,Тамара Бочаева өдгә цага хальмгудын нерн деерәс дууһан өргҗ, Эйфелев бәәшңгин өөр олн улсиг хурасмн.
Төркндән одснла
әдл байр
Шидр тиим байр Тамара Васильевнад учрв. Чиңһс хаана цагас авн тууҗан эклҗәх тохмин улс - меркт тохма улс негдәд, Комсомольскд цуглрв. Тамаран ээҗнь бичкнәснь авн келҗ йовсн тоотыг Тамара мартхш. "Тадн - шар меркт тохмта болҗанат. Көвүдлә үүрлсн цагтан кенәхнә болҗахинь сурад, уңг-тохминь медтн. Меркт көвүнд оддг болвзгот" - гиҗ ээҗин заксн зааврар эн һардвр кеҗ йовла.
Ода тер тохмас бәәх өрк-бүлмүд цуглрснд Тамара Васильевна одад, дууһан дуулад, кесг әмтнд сергмҗ белглв. Төрлмүдтән гиичлсн өргмҗтә седклнь дун болһнднь медгдв.
Най һарсн наста күн тиим еңсгәр, сәәхн өргҗ дуулна гисн ик ховр йовдл. Тиигчкәд дуучин хоолас торвр угаһар деегшән теңгрүр сәәхн айсмуд һарч, чикнд хадгдҗ, байр белглнә. Теңгр заясн билгәсн тиигәд әмтнлә харм угаһар хувалцҗ билгтә дууч, медрлтә эмч, сәәхн күүкд күн дүүрң җирһләр бәәнә.
Галина ХЕЙЧИЕВА