Хальмгин бөкнр әрәсән нер харсх
05-05-2018, 10:54 
Дөрлдә секлһнә кемд Таңһчин Толһачин администрацин һардач Артур Дорджиев Алексей Орловин нерн деерәс йөрәлин бичг умшч өгв. "Греко-римск бөк бәрлдәнә марһан мана орн-нутгин йилһән сән спортсменмүдиг цуглулсн таңһчин спортивн бәәдл-җирһлд йир ончта, ик чинртә йовдл болҗана. Эн бәрлдәнд делкәд, әрәсәд чигн йир дурта. Энтн күүнә цогциг, седклиг чигн батрулдг мөн. Бөкнрин эндрк күцәмҗ иргчин спортын өөдән ашт күрхднь туслх гиҗ иткҗәнәв", - гиҗ Толһачин бичгт келгднә.
әрәсән Орн-нутгин Хүүвин депутат, Хальмгин спортивн бөк бәрлдәнә Федерацин вице-президент Батор Адучиев, Лондона Олимпиадын күрл мөңгнә приз\xb8р, әрәсән спортын ачта мастер Мингиян Сем\xb8нов болн Хальмгин спортивн бөк бәрлдәнә Федерацин президент Владилен Балдашинов бас үг келҗ, баһ наста бөкнрт күцәмҗ дурдцхав. Олимпийск наадна чемпион, СССР-ин спортын ачта мастер, әрәсән ачта тренер Валерий Резанцев давсн марһана ахлгч зарһч болв. әрәсән көвүдин хамцу командын ах тренер Ислам Дугучиевта эдн ачта гиичнр болсмн.
Цуглрсн спортсменмүд арвн тавн чиңнүрин категорьт дөрлдв. Хальмг Таңһчас марһанд хөрн зурһан бөк орлцв. Эднәс гиигн чиңнүрин кесг бөкнр атаһан авад, хәләһәчнрән байрлулсмн. 32 киил чинңуртә күртл чиңнүртә категорьт полуфиналд Адьян Эрдниев болн Алдар Санджиев харһв. Алдар Санджиев диилвр бәрәд, финалд чеченск бөк Эрзу Закриевла дөрлдв, зуг алтн медаль авч чадсн уга, цаһан мөңгнә приз\xb8р болв. "Марһанд орлцсн бөкнр цуһар 2003-2005 җилд төрсн болҗана, мана Алдар - 2006 җилд төрлә. Тегәд, насарн бичкн болад, түүнд невчкн күнд болв", - гиҗ тренернь Анатолий Лиджиев тоолврарн хувалцв. Адьян Эрдниев болхла Московск областин бөк Максим Орловиг диилҗ күрл мөңгн медаль авв.
Дарунь Лаганя бөк бәрлдәнә школын элч Андрей Некрасов эв-дован үзүлв. 35 киил күртл чиңнүрин категорьт Андрей Тюменск областяс ирсн Игорь Соловьевта күрл мөңгнә медалин төлә бәрлдәд, 10:2 тоота диилвр бәрәд, һурвдгч орм эзлв.
һучн нәәмн киил күртл чиңнүртә категорьт болсн финальн бәрлдәнд Хальмгин элч Валерий Мангутов Чеченск Республикас ирсн бөк Усман Эскерхановла харһв. В.Мангутов эв-дован үзүләд, завсрт нег баллта һарв. Хойрдгч девсңгин туршарт Эскерханов тоог әдлцүлв (1:1). Дарунь күнд бәрлдәнә ашар Хальмгин бөк 6:3 гидг тоотаһар диилвр авв. "Эн бөклә урднь бәрлдләв. Урднь чигн диилвр бәрләв", - гиҗ шин чемпион келв. Келхд, Валерий Мангутов давсн җилд чигн әрәсән дөрлдәнд негдгч орм эзлсн билә.
Дунд болн күнд чиңнүрин категорьмудт хальмг бөкнр приз\xb8рмудын тоод орҗ чадсн уга. Хальмг Таңһчин греко-римск бөк бәрлдәнә хамцу командын ах тренер Виктор Боктаевин келсәр, хальмг бөкнрин күцәмҗ - 3 приз\xb8р болн 1 дииләч - му биш болҗана.
әрәсән баһ наста бөкнрин дунд йир сән спортсменмүд бәәхнь медгдв. Ода эднәс әрәсән көвүдин хамцу команд тогтх. Тегәд деер келгдсн хальмг бөкнр июнь сард Сербия орн-нутгт болх Европин марһанд орлцх арһта болв.

МАНҖИН Санл