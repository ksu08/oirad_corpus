Баһ наста журналистнр шаҗна тускар бичх
14-05-2019, 10:12 | Таңһчин зәңгс » Сойл
Одахн Элстд, «Калмыкия» РИА-н площадкд, сойлын министрин дарук Николай Санджиев болн таңһчин муфтийин дарук Аслудин Калабегов брифинг кев.
Баһ наста журналистнрин болн йирин баһчудын төлә (35 нас күртл) нерәдсн марһана тускар эдн келв. Келн-улсин болн олн шаҗна хоорндк нөкцлтиг болн иньгллтиг батруллһна төрмүдт эн нерәдгдҗәнә. Ар үзгин Кавказин мусульманмудын зүүцүллһнә Цутхлң болн исламин сойлыг, номиг болн сурһуль-эрдмиг дөңнлһнә саң энүг ЮФО-д болн Ар үзгин Кавказин федеральн округд бүрдәҗәнә.
Тиим марһа бүрдәһәд хамгин түрүнд сәәнәр бичдг билгтә баһчудыг олҗ авхар седҗәнә. Эдн мана орн-нутгин олн зүсн СМИ-д сән седклтә мусульман улсин болн баһчудт сән сурһмҗ өгдг исламин тускар бичҗ, терүг дөңнлһнә таал үүдәх зөвтә. Тиим кевәр келн улсин болн олн зүсн шаҗна элчнрин, шүтдг йирин улсин хоорнд нөкцлт болн сән седклин хәрлцән өргҗәд йовхмн. Кесг шаҗна болн келн улсин элчнр, 35 нас күрәд уга журналистнр, юм бичхдән дурта нань чигн баһчуд, арвтнр, бичкдүд эн марһанд орлцҗ чадҗана.
Марһан дөрвн номинацар болхмн – барт- газетмүдт болн журналмудт- барлгдсн статья, интервью болн нань чигн тоот үнлгдх. Тер мет видеосюжетмүд тоод авгдх. Интернетин һарцст олна оньгт тусхагдсн материалмуд, школмудт журналистин кружокд ордг сурһульчнрин бичсн тоотыг марһана жюри бас хәләх.
Марһанд орлцачнр һоллгч арвн төрәр бичхмн, тер тоод «Орс литературт болн сойлд исламин оюни үнтә тоотыг медүллһн», «Делкән аренд әрәсән сән нериг тогталһнд Ар үзгин Кавказин спортсменмүдин күргсн нилч», «әрәсән йоста иргнә-төрскнч күүнә үлгүр үзүлҗәх мусульман улс», «әрәсә - олн зүсн шаҗна кесг зун җилин иньгллтин орн-нутг», «өөрхн Дорд үзгт әрәсән күцәҗәх эв татгч үүлдврин гуманитарн чинрнь», «әрәсәд мусульман келн улсин тууҗиг, авъясиг болн сойлыг хадһллһнд исламин нилч» болн нань чигн төрәр бичҗ болхмн.
Брифингд келгдсәр, марһанд 2018 җилин сентябрин 1 шинәс авн 2019 җилин август сарин 5 күртл барлгдсн материалмуд хәләгдх. Журналистнрин болн баһчудын эрлһн август сарин 5 күртл авгдх. Газетмүдт болн журналмудт, радион болн телеүзлд һарсн материалмудыг Хальмгин мусульманмудын шаҗна заллтын хайгар – Элст балһсн, Ипподромная уульнц, 37 «А» болн электронн поштд dumrk08@yandex.ru. илгәҗ болхмн.
Марһана жюрин ханьд мусульманмудын шаҗна заллтын болн таңһчин сойлын болн туризмин министерствин көдләчнр орхмн. Эдн сентябрин 15 күртл номинац болһнас 3, ут тоодан 12 хамгин сән үүдәвриг шүүҗ авхмн, тедниг дарук девсңд илгәхмн. Хальмг Таңһчин марһанд ончрсн баһчуд бас белгүдәр ачлгдх. Дәкәд октябрин 15 күртл ЮФО-н болн Ар үзгин Кавказин федеральн округудын марһана дииләчнр болн призермуд йилһгдх. Эдниг Көк теңгсин көвәд болх медиафорумин йовудт ачлхмн, өдгә цагин техник, тер тоод ноутбук, видеокамермүд белглх.
ТүРВәН һуна