Олн давхр гермүдиг ясчана
17-04-2019, 15:38 | Таңһчин зәңгс » Жилищн-коммунальн эдл-ахун
Хальмгт «2014-2044 җилмүдт Хальмг Таңһчд олн давхр гермүдин олна өлг-эдин капитальн ясвр келһн» гидг региональн программ бәәдл-җирһлд тохрагдҗана. 2014-2018 җилмүдт капитальн ясврин программин йовудт ут тоодан 93 олн давхр герин ораһинь яссмн, 12 олн давхр герт 27 лифт сольсмн, 11 миңһн күүнә бәәцин кец-таалынь ясрулсн болдг.
Таңһчд олн давхр гермүдин капитальн ясврин көдлмш цааранднь күцәгдҗәнә. Эн җил Хальмгт 22 олн давхр герт ораһинь ясҗ шинрүлхмн, тер тоод Элстд – 19 гериг, 3 гериг Троицкое, Яшкуль болн Яшалта селәдт капитальн кевәр ясхмн. Келхд, Элстд 7 герт капитальн ясврин көдлмш келһнә туст тосхлтын организацла бооца батлчксмн.
2019 җилд олн давхр гермүдин капитальн ясвр келһнә кергт 104,1 сай арслң, тер тоод таңһчин бюджетәс – 12 сай арслң, бәәрн бюджетмүдәс – 18,5 сай арслң, эзнә мөңгн – 73,6 сай арслң. Элст балһсна 4-ч микрорайонд олн давхр гермүдт ораһинь яслһна көдлмш эклв. Олн давхр гермүдин капитальн ясврин программин йовудт тосхлтын-монтажн көдлмш эн хаврар эклсн болдг. Гермүдин хуучн хавтха кев-янзта ораһинь сольҗана. өдгә цагин шин дула хадһлдг материалар ора кеҗәнә. «Винклер» ООО герин хавтха кев-янзта деевриг цуцлад, төмр черепицар шин ора кеҗәнә. Келхд, 27-ч тойгта герт ораһинь капитальн кевәр яслһна көдлмш 30 процент кегдсн бәәнә. «Винклер» ООО зәрм зүсн-зүүл көдлмшиг дуусчкв. Тер мет Элстд дәкәд дөрвн герт ясврин көдлмш гүргүдән орсн бәәнә. Дәкәд хойр герт ясврин көдлмшиг төгсәҗәнә. Герин капитальн ясвр энтн әмтнә төлә ончта йовдл болҗана. Тегәд чигн ясврин көдлмшин йовудыг эдн шинҗлҗ бүрткнә.
Гермүдин ораһинь өдгә цагин сән чинртә, бат материал олзлҗ ясчана. Тегәд чигн хуучн гермүд шинрсн бәәдл һарч, бәәрн әмтиг байрлулхмн.
Маргарита АРЗАЕВА