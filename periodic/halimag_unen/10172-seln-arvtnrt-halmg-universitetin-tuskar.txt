Селәнә арвтнрт - Хальмг университетин тускар
29-01-2020, 11:17 | Таңһчин зәңгс » Сурһуль-эрдм
Хальмг университет профориентацин көдлмшт һол оньган өгнә, яһад гихлә өдгә цагин вузд тернь һол зөрүллтин негнь болҗана. җил ирвәс улм олн абитуриентнр таңһчин һоллгч вузд иртхә гиһәд, тер үүлдврт ик оньг өггднә, олзлҗах эв-арһнь чигн сольгдад йовна. Тер көдлмш орн-нутгин экономикин бәәдллә, школан төгсәҗәх баһчудын тоола, күч-көлснә рынкла, дундын болн ах сурһулин системд болҗах шинрүлтслә залһлдата.
Тиим көдлмшин бүкл систем кергтә, яһад гихлә терүнд арвтнриг болн бичкдүдиг орлцулх кергтә. Школан чиләҗәх арвт эрк биш олн сүв-селвг соңсад, бийиннь билг-арһан шинҗләд, вуз болн факультет шүүҗ авх зөвтә. Зәрмснь 10-11-ч класст сурхар седхш. Тиим арвтнрт Хальмг ГУ-н специалистнр бас дөң болҗ чадна, яһад гихлә университетд кесг җилдән дундын профессиональн сурһулин факультет СПО үүлдҗәнә, энд өдгә цагин олн зүсн эрдм дасч авч болҗана, хөөннь эдн цааранднь сурхар бәәхлә, ирлцңгү факультет шүүҗ авад, ах сурһульта специалистнр болҗ чадҗана.
Профориентацин көдлмш күцәдго вуз ард хоцрхмн болҗана, яһад гихлә оютнрин то баһ болхла, вузин арһ-чидлнь чигн баһрх, түүнә сән нернь чигн бийән барх. Тегәд эн көдлмш ик дааврта болҗана. Тер зокалар һардвр кеһәд Хальмг ГУ-н хальмг филологин болн востоковеденя Институтын багшнр болн оютнр тер көдлмшиг дүсүлҗ сурһулин җилин туршарт күцәнә, арвтнрин болн теднә эк-эцкнрин оньг авлна. Жилин түрүн өрәлд олимпиадмуд болн диктантмуд, олн зүсн марһан бүрдәгднә. Хойрдгч өрәл болхла бидн цугтан райодын болн селәдин школмудар йовҗ көвүд-күүкдлә, теднә багшнрла харһнавидн.
Иигәд туула (январь) сарин туршарт мана институтын көдләчнр Лаганя, Хар һазра, үстин болн Яшкулин райодын школмудт одла. үлгүрнь, Лаганя районд билг-эрдмин школын ул деер балһсна цуг школмудын сурһульчнрла харһлт болв, энүг институтын директор Мингиян Лиджиев болн хальмг келнә кафедрин багш Жанна Мукобенова давулв. Хар һазра районд бас Комсомольский селәнә хойр школын болн Сарул селәнә арвтнрла күүндвр болв, терүг профессор Раиса Дякиева болн институтын директорин дарук Нюдля Очирова кев.
Бас тиим харһлт үстин района цутхлң Цаһан Амнд болн Яшкуль селәнд болв. Энд бас университетин профессормуд болн специалистнр сурһульчнрин сурврт хәрү өгв. Цуг тер харһлтсин йовудт университетин туск фильм үзүлгдв. Тер мет факультетмүдин, терүнд орхин төлә ямаран шүүвр кергтә болхин туск материалмуд арвтнрт түгәгдв.
Күүндврин йовудт абитуриентнр эврә сурврмудтан тодрха хәрү авв. Общежитьд бәәлһн ямаран үнтә болна, ЕГЭ-н баллд ямаран немлт кегднә, бооцана ул деер сурһульд яһҗ орна, стипендь ямаран болна гиҗ арвтнр соньмсв. Хальмг ГУ-д сурн бәәҗ әрәсән эс гиҗ талдан орн-нутгин вузд стажировкд өрәл җилдән өңгәр йовҗ болна гиҗ вузин багшнр цәәлһвр өгв. Хамгин түрүнд сәәнәр сурад, олна көдлмшт орлцҗ, номин шинҗллт кех кергтә гиҗ эдн цәәлһв.
Литературар ЕГЭ өгхәр седҗәх сурһульчнрт эн җил моһа (март) сарла уйн наста журналистин школд орлцтн гисн үрвр Хальмг ГУ-н багшнр кев. Балһсна дамшлтта багшнр литературин шүүвр өглһнә тускар цәәлһҗ келв.
Диана БАЗАРОВА,
Хальмг ГУ-н «журналистика» әңгин 2-ч курсин оютн