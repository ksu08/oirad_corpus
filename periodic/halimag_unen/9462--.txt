Келн-улсин төсвин тускар күүндв
12-12-2018, 09:19 
Өцклдүр Хальмг Таңһчин правительствин сүүр болв. Терүнд Хальмг Таңһчин Толһач Алексей Орлов, таңһчин Улсин Хуралын (Парламентин) Ахлачин негдгч дарук Саглар Бакинова, зөв-йосна органмудын элчнр, райодын муниципальн бүрдәцсин толһачнр орлцв. Сүүрт ут тоодан зурһан төр хәләгдв, теднә тоод келн-улсин төсвсин региональн паспорт белдлһнә, гемтә-шалтгта улст сән таал тогталһна, олн давхр гермүдт ясвр келһнә региональн программ бәәдл-җирһлд тохралһна, телемедицинә эв-арһ делгрүллһнә төрмүд.
Мана таңһчд күцәгдх келн-улсин төсвсин тускар таңһчин правительствин Ахлачин дарук Боова Бадмаев тодрха тооцаһан өгв. Тиигәд, мана таңһч 22 региональн паспорт белдәд, 9 келн-улсин төсвд орлцхин төлә белдврин көдлмш күцәсн бәәнә. Мана таңһчд хаалһд әәмшг уга бәәдл тетклһнә, региональн болн бәәрн хаалһс тосхлһна, эрүл-менд харлһна, сурһуль-эрдмин, демографин, гер-бүүрин, балһснд сән кец таал тогталһна болн экологин төсвст орлцхин төлә кергтә паспорт белдәд, федеральн цутхлңд тедниг батлҗ авхиг күләҗәнә. 2019 җилд региональн төсвс күцәлһнд 3 җува арслң зуралгдсн билә, болв "Сурһуль-эрдм" гидг келн-улсин төсвд документс белдснә ашт немр 200 сай арслң йилһгдхмн гиҗ күләгдҗәнә. Дааврта һардачин зәңглсәр, сурһуль-эрдмин министерствин белдсн документәс иштә Баһ Дөрвд селәнд шин школ тосххмн гиҗ зуралгдҗана. Темдглхәс, келн-улсин төсвсәр йилһгдх мөңгнә 30 процентнь, эс гиҗ 1 җува арслң хаалһст әәмшг уга бәәдл тетклһнд йилһгдхмн.
- Мана документс батлгдсна дару таңһчин министерствсин һардачнр келн-улсин төсвсәр күцәгдх керг-үүлдврмүдин диг-дара тогтаһад, әмтн дунд цәәлһврин көдлмш давулх зөвтә. Мана орн-нутгт күцәгдх келн-улсин төсвсин тускар әмтнд цәәлһх кергтә, ямаран төр эднә селәнд, балһснд хаһлгдхин, ямаран объектс тосхгдхин, кедү көлгн-күчн йилһгдхин тускар әмтн медх зөвтә гиҗ одахн әрәсән Президент В.Путин келсн билә. Келн-улсин төсв күцәлһнд һурвн җилин туршарт мана таңһчд 11 җува арслң йилһгдх зөвтә. Тегәд олна организацс йилһгдҗәх мөңгиг олзта-тустаһар болн чикәр олзлгдҗахиг бүрткх зөвтә. ОНФ, Олна палат, талдан чигн олна организацс, волонтермуд эн кергт орлцхла сән болхмн. Одахн "Негдсн әрәсә" партин съездд бас эн төр босхгдсн билә, партин гешүд эн төриг бас оньгасн алдшго. Январь сарин эклцәр таңһчин олнд зәңгллһнә эв-арһст райодт болн Элстд келн-улсин төсвәр ямаран керг-үүлдврмүд күцәгдхин туск "дорожн карт" барлгдх зөвтә. Райодын толһачнр эн көдлмшт орлцҗ, 22 региональн паспортд эднә райодт ямаран керг-үүлдврмүд күцәгдхин тускар дарук сүүрт тооцаһан өгх зөвтә,- гиҗ Алексей Маратович сүүрт орлцачнрт даалһвр өгв.
Дарунь гемтә-шалтгта улст сән таал тогталһна төрәр социальн делгрлтин министрин дарук Евгения Гордеева "Доступная среда" программар күцәгдсн көдлмшин тускар келв. Онц эздүдин лавкст, амрлһна болн нань чигн бәәрнд, зогсалмудт шалтгта улст сән таал тогтах неквр тәвх зөв уга болҗана гиҗ келснлә А.Орлов зөвшәрсн уга. Эн төриг хаһлхин төлә олн зүсн эв-арһ бәәнә, арһлачнрла күүндҗ, шин объект эдлврт орулсн цагтнь шалтгта улсин төлә таал тогтахиг некх кергтә гиҗ таңһчин Толһач келв. Сүүрт орлцсн "Шин җирһл" гидг түшг көндрлһнә аппаратнь эрмдгтә улсин олна организацин ахлач Александр Каманджаевин келсәр, пандус болн тротуармуд тосхлһна туст шишлң неквр бәәнә. Зуг мана тосхлтын компаньсин инженермүд, архитектормүд тер некврмүдин тускар меддго болҗ һарна. КалмГУ-д инженерн факультетд эднә төлә сурһуль бүрдәҗ, тер некврмүдин туст цәәлһвр өгхлә сән болхмн гисн сүв-селвг эн орулв. Дәкәд мана таңһчд тосхгдҗах объектсиг шалтгта улсин организацин зөв угаһар эдлврт орулшгог сурв. Тер цагт цуг объектс шалтгта улст таалта болх гиҗ А.Каманджаев келснлә А.Орлов зөвшәрәд, сүүрин шиидврт эн селвгиг орулхиг некв.
Олн давхр гермүдин ора яслһна болн лифтин оборудовань сольллһна тускар ЖКХ-н министрин дарук Виктория Мангутова тооцаһан өгв. Дааврта һардачин зәңглсәр, эн җил 19 олн давхр гер ясгдв, 23 лифт сольгдв. Болв шин лифтмүдәс зуг дөрвнь эдлврт орулгдсн бәәнә гисиг соңссн таңһчин Толһач һардачиг шоодврла харһулв. "Би һурвн җилдән "Созлифтмонтаж" компаня һардврла күүндәд, мана таңһчд көдлхиг сурад ээрләв. Эдн нег җилин туршарт хотл балһснд 23 лифт сольв. Олн давхр гермүдт шин лифтмүд углҗ тәвгдв, зуг ода чигн әмтн йовһар йовҗана. Эн төр хаһллһнд долан хонг өгчәнәв", - гиҗ Алексей Маратович шүрүтәһәр келв.
Сүүрт хәләгдсн цуг төрмүдәр шишлң тогтавр батлҗ авгдв, зәрм төрмүдәр министрмүдт болн РМО-син толһачнрт даалһврмуд өггдв.
Наталья ДАВАЕВА