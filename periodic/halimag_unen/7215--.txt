Төрскн Аршан Булг селәм
31-01-2018, 14:33 
үвлин цагт бас һаза йовдг биләвидн. Хоккей наадад, нег-негән цаснд уңһаһад, чирәһинь цасар шудрад аль цасар шивлдәд нааддг биләвидн.
Тиигхд өрк-бүлмүд йир өнр, өсклң билә. Өрк болһн тавн-зурһан үртә болдмн. Класс болһнд һучад күн сурдг бәәсмн. Зәрм классмуд хошад билә. үлгүрлхд, тер цагт мана Целинн дундын школд тавн зун шаху сурһульч сурдг мөн. Школын интернатд совхозин һурвн фермас болн хошмудас күүкд бәәдг билә. Интернатд баһ гихдән зун шаху күн бәәдмн. Нам цугтадтнь орм күртдмн биш. Тегәд зәрм күүкд-көвүд элгн-садндан бәәдг билә. Кичәлин хөөн хоңх җиңнәд, завср эклхлә, школын талвң сурһульчнрар агчмин зуур гилтә дүүрч оддмн.
Тер цагт селәнә клуб ик гиҗ тоолгддг билә, баһ гихдән хойр зун бәәртә учреждень бәәсмн. Тер бийнь бичкдүдин кино үзүлхлә, цугтаднь орм күртдго билә. Зәрмснь зогсад, наадкснь пол деер сууһад кино хәләдг билә.
Тер цагт, давсн зун җилин 60-ч -70-ч җилмүдт, селән болһнд дала әмтн бәәдг билә, олн зүсн предприятьмүдт эдн көдлдг мөн. Мана поселкд бас гараж, маши ясдг мастерской, хөд кирһлһнә пункт, мал бордлһна цех, пошт, хувц-хунр уйдг ателье, парикмахерск, хот уудг гер, больниц, школ, бичкдүдин сад, клуб болн нань чигн производственн, социальн, сойлын объектс үүлдҗәлә. Ода, һундл төрхд, заасн учрежденьсәс зуг школ болн бичкдүдин сад үлдв. Ташр бәәрн школд зуг 30 һар сурһульч сурчана.
Одахн би отхн күүкән дахулад төрскн селәнүрн йовув. Мини бичкндк, баһ цаг давсн һазр үзүлүв. Хамгин түрүнд мадн селәнә хойр давхр сойлын Герүр одувидн. Урднь мадн эн герәр бахмҗ кедг биләвидн. Юңгад гихлә Целинн районд сәәхн, сарул, сойлын Гер зуг мана селәнд билә. Совхозин директор Петр Костюкин нилчәр 1983 җилд селәнә сойлын Гер тосхгдсн болдг. Зуг, һундл төрхд, дарунь, 90-ч җилмүдт түүмр болад, герин дотркнь шатад хуурв. Тер цагас авн сойлын Гер үүлдҗәхш. Юңгад гихлә Аршан Булгин СМО-д терүг ясдг мөңгн уга. Болв эн туст байрта зәңг бәәнә. Эн сәләнд төрсн Орн-нутгин Хүүвин депутат Батор Адучиев сойлын Гериг дәкнәс босххар шунҗана. Энүнә төлә депутат давсн җилин намрар Целинн РМО-д селвлцә давулла. Аршан Булгин сойлын Гериг "Устойчивое развитие сельских территорий" гидг федеральн программин төсвд орулхмн гисн шиидвр батлсмн. Давсн җилин чилгчәр кергтә цаасн Москваһур илгәгдсмн. Энҗл Аршан Булгин сойлын Гериг экләд ясхмн.
Дарунь мадн күүктәһән Южная нертә уульнцд одвидн. Тер уульнцд мана өрк-бүл бәәдг билә. Харм төрхд, ода тер уульнц уга. Мана гер бәәсн ормд ирәд би күүкндән эн уульнцд бәәсн әмтнә тускар келҗ өгүв. Уульнцин захд Кичкә Арашан өрк-бүл бәәдг билә. Келхд, тедн цугтаһаснь түрүлҗ телевизор хулдҗ авла. Тер цагт телевизор йир өврмҗтә юмн гиҗ тоолгддг бәәсмн. Тегәд чигн телевизор хәләхәр бидн Кичиковихн тал ирдг биләвидн. Ода тодлхнь, телевизорнь бичкн, ташр йир мууһар үзүлдг билә. Кемр телевизор үзүлдгән уурхла, Араша: "Альков, Шурик, босад напряжень хәләчк", гиhәд - көвүн дүүдән заавр өгдмн. Кичиковихнәс нань мана уульнцд Турдаевихн бәәдг билә. Алексей Раиса хойр дала күүкдтә бәәсмн. Алексей киномеханикәр көдлдг билә. Мана уульнцд Василий Тахтынов көгшн эктәһән бәәлә. Василий һартан урн күн билә. Теднә ца мана өөрхн элгн-садн Шоковихн бәәдмн. Чурчан наһцх эгчм манад ирәд ээҗлә күүндхдән дурта болдмн. Южная уульнц йир ут бәәсмн, тенд бәәсн цуг өрк-бүлмүдин тускар келхлә, газетин бәәрн күртшго.
Келхд, наадк уульнцс поселкд одачн бәәнә. Зуг зәрм гермүд нурад унҗана, зәрмнь эҗго. Селәнә әмтнә то зөвәр баһрҗ одв.
Таңһчин селәдт давсн зун җилин 90-ч җилмүд нег үлү ик му нилчән күргсмн. Селәнә улст җалв өгдгән уурснас көлтә райодт предприятьмүд болн учрежденьс хаагдв. Көдлмш уга үлдсн улс өрк-бүлмүдән асрхин төлә байн һазрур нүүһәд һарцхав. Зуг хамгин тесвртә болн төрскнч улс эврә һазран хайлго, малан өскәд, бийән әрә гиҗ дааһад үлдсмн. Теднә нилчәр бидн таңһчин селәдин ик зууһинь хадһлвидн, тер дотр Аршан Булгиг.
Ода болхла таңһчин селәд баһ-саһар делгрҗәнә. үлгүрнь, сүл җилмүдт Аршан Булгд әмтәхн усн болн газ ирв, давсн җилд бәәрн боодгиг гүүдүләд цеврлв. Селәнә цутхлңд бичкдүдин талвң тосхгдв. Энҗл Элст-Аһш хаалһас Аршан Булг күртл бәәсн хату девскртә хаалһ ясгдхмн. Селәнә сойлын Гер ясвр кегдәд, энд шинәс җирһл, ду-бииһин айс күңкнх. Тегәд чигн мини төрскн һазрин иргчнь сән болх гиҗ санҗанав.
ШААКУН Василий
Зургт: мана селәнә
бәәрн улс
(Редакцин архивәс авсн зург)