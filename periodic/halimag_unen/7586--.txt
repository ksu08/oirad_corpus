Ханлтан өргҗәнәвидн
20-03-2018, 10:17 
Хальмг Таңһчар әрәсән МЧС-ин ГУ-н көдлмшәр соньмсад, бидн тиигәрән экскурсьт одвидн. Негдвәр, бидн энд үүлдҗәх зөрмг улсла таньлдхар седләвидн. Хойрдвар, әмтиг харсачнрин эрдмин тускар дала юм медҗ авх саната биләвидн. Заллтд мадниг сәәнәр тосцхав. Психолог Диана Очирова экскурсин кемд мадниг музейд орулв. Тенд бидн түүмр унтрадг зер-зев, олн зүсн кубокуд, һашгуд болн нань чигн тоот үзвидн. Энд бидн МЧС-ин көдләчнрин баатрльг йовдлмудын тускар медвидн. Музейд Төрскән харсгч Алдр дәәнә туск шишлң хора бәәнә. Терүг бидн бас соньмсҗ хәләввидн. Дарунь түргәр көдлдг цергллтин Цутхлңд одвидн. Иигәрән таңһчд болсн бачм йовдлмудын туск зәңгс ирнә. Цергллтин әңгин һардач, капитан Владимир Настаев эднә үүлдврин тускар тодрхаһар келҗ өгв.
Дәкәд эн Заллтын актов залд маднла болсн харһлтын йовудт подполковник Баатр Лиджиев мана сурврмудт хәрү өгв. Шишлң сурһулин заведеньд сурһуль дасад, профессиональн харсач болҗ чадхин тускар эн бас цәәлһвр кев. Антикризисн залврин болн антитеррористическ үүлдврин төрәр үүлддг Заллтын һардачин дарук Николай Эрендженовин келсиг бидн бас ик оньган өгч соңсвидн.
Тер өдр бидн 18-ч тойгта СПСЧ-д бас одвидн. Тенд көдлдг капитан А.Далантаев түүмр унтрадг улсин тускар келҗ өгәд, маднд шишлң машид үзүлв.
Соньн болн маднд туста экскурсь кесн Заллтын көдләчнрт ик ханлтан өргҗәнәвидн. Хальмг Таңһчар әрәсән МЧС-ин ГУ-н коллектив Андрей Валентинович Колдомовин һардврт сәәнәр көдлҗәхинь медвидн. Бидн эднд дәкәд чигн олн күцәмҗс болн амулң сәәхн җирһл дурдҗанавидн.

М.СЕЛЬГИКОВИН
нертә Көглт селәнә дундын школын сурһульчнр
Көтчнрә район