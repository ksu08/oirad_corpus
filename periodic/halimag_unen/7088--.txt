Билгтә бичкдүд өсчәнә
16-01-2018, 09:56 
Мана орн-нутгт номин-техникин үүдәлтд бичкдүдиг болн баһчудыг өргәр орлцуллһна җисән делгрлт авчана. Яһад гихлә тиим үүдәлт, техническ сурһуль-эрдм угаһар экономикин болн кесг нань чигн халхар күцәмҗ бәрҗ болшго.
-Тегәд чигн мана Хальмг университетд бичкдүдиг тиим җисәнд орлцуллһна үүлдвр кесг җиләс нааран күцәгдҗәнә. Болв сүл цагт нанотехнологийин, 3D прототипированя, робототехникин болн конструированя, шин янзта кесг нань чигн лабораторь секгдлә, тенд Хальмг ГУ-н оютнр болн Элст балһсна школмудын сурһульчнр номин-техникин үүдәлтд сул цаган өгнә, роботмуд тосхна, - гиҗ университетин инновационн-аналитическ әңгин һардач Раим Файзиев келҗ өгв.
Эн робототехникәр 21-ч школын эклц классин сурһульч, шалтгта Данила Очиров соньмсад, Цугәрәсән "Икаренок без границ" гидг марһанд орлцхар седв. Хальмг университетин физикин, эсвин болн информационн технологийсин факультетин оютн Басң Тугульчиев болн үүрмүднь, талдан специалистнр энүнд дөң болв. Аштнь Данила хойр долан хонгин кичәлин хөөн 3D принтерәр Бурхн-багшин Алтн сүмин, Сити чессин зәрм ик гермүдин болн темдгтә нань чигн тосхлтсин модельмүд кеһәд, "Город мечты Элиста" гидг төсв үүдәв.
Түүнәс нань "Лего" конструкторар Данила бас кесг тоот тосхдгиг дасад, тер бичкн машинксән бас төсвд орулад, тер илвтә балһсна төсвиг Цугәрәсән марһанд йовулв. 600 күн тер марһанд орлцла, тедн дундас Данила йилһрәд дииләчин нер зүүв. Март сард Москвад энүнд дииләчин диплом бәрүлҗ өгх, тер өдриг Данила теңкән угаһар күләҗәнә.
Элстин 21-ч школд январин 15-д болсн байрин хургт школын директор Тамара Сим болн Раим Файзиев Данилаг йөрәһәд, энүнд Хальмг ГУ-н диплом болн үнтә белг бәрүлҗ өгв, школын эклц классмудын кесг сурһульчнр энүг бас йөрәв. Эн өдрмүдт школд олн өңгтә долан хонг болҗана, терүнә йовудт бичкдүд номин-техникин үүдәлтәр занять кех, спортын занятьд болн соньн кесг нань чигн үүлдврт орлцх, тегәд эдниг йир сән цаг күләҗәнә.

ТүРВәН һуна