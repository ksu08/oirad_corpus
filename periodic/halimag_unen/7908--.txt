Өөрхн улстан ик зовлң учрана
24-04-2018, 08:55 
Талдан өрк-бүлд дөрвн көвү асрҗах баахн эк мадниг ирсн кемд көдлмштән бәәҗ. Ууһн көвүнь асхар үүлддг школд сурна, наадк хойрнь балһсна 15-ч тойгта школын сурһульчнр, отхн көвүнь бичкдүдин садт орна. Экнь аля хәәһәд геедрхлә, эдн гертән ээҗиннь хәләврт бәәнә. Ээҗнь эднлә герин көдлмш кеһәд, хотынь белдәд, арднь орҗ хәләнә, болв көвүд эк-эцкин чик сурһмҗ уга өсчәхнь ил. Көвүд школан дутаһад, ээҗиннь үгәс һарна, тегәд көвүдиг арһ учрхла Деед Яшкулин эс гиҗ Яшкулин санаторн школмудур йовулна.
Ивановихнә (нер уснь бас сольгдв) өрк-бүлд зурһан үрн бәәсмн, эдн эрт эк-эцк уга үлдәд, өнчн бичкдүдин герт өссмн. Ода эдн өсәд-босад, бийснь эк-эцкнр болв. Зурһан үрнәснь һурвнь Испань орн-нутгт бәәнә. Эгчнь тиигәрән көдлхәр һарч йовад, хойр дү күүкән бий талан авв. Му-сән болну, эдн мөңгән олад, өрк-бүлмүдән теҗәҗәнә. Энд үлдсн дүүнрнь әрә-керә бәәнә. Хөрн йистә Мария ода һурвн үртә, эн нег өдр чигн көдлсн уга, күүкдиннь мөңгәр болн гемтә-шалтгта үрнәннь пенсяр теҗәл кенә. Келхд, комиссин дөң-тусар энүнд өнчн гиһәд патьр йилһҗ өгсмн, тегәд бәәдг гер бәәнә. әмтнә социальн теткврин комплексн цутхлңгин көдләчнр эднд хувц-хунрар дөң болна, көдлмш чигн олҗ өгнә, болв эн бер көдлх санан уга. Комиссин гешүд энүнә бәәдл-җирһләр, бәәцин таалар соньмсад ирснд эн заңган үзүләд, шүрүтәһәр хәрү өгәд бәәв. Ууһн көвүнь ода Садовое селәнд коррекционн школд сурчана, дәкәд нег көвүнь энд 2-ч класст сурна, отхн күүкнь бичкдүдин садт орна. Эк күн көдләд, күүкдән арднь орҗ асрх, тедндән сән сурһмҗ болн сурһуль өгх зөвтә гиҗ эн санҗахш.
Рейдин йовудт талдан чигн өрк-бүлмүдт бидн күрвидн. Баахн күүкд улс әркд авлгдад, күүкдән хайчкад алятҗахнь йир һундлта. Нег баахн бер һурвн үрән экдән хайчкад альд йовхнь кен чигн медҗәхш. Тиигчкәд эн ода дәкн саата бәәхинь комиссин гешүд медв. Хойр үрнь сурһульчнр, отхн үрнь һунта, ээҗнь цугтаһинь асрҗ чадад терүг нилхдин герт өгв. Саата күүкд күн әрк ууһад, энд-тенд йовхнь экднь чееҗин киләсн болҗана. Дәкәд нег күүкд күн бас әркд авлгдад, тавн үрән сәәнәр асрлго комиссин оньгт бәәнә. Мадниг эднәһүр ирсн кемд эн әмтнә социальн теткврин комплексн цутхлң бүрдәсн керг-үүлдврт орлцҗ йовҗ. Герин эзн больницд тусч, тегәд күүкднь гертән бийснь үлдвидн гив.
- Ода мана комиссин тоод тәвн негн өрк-бүл бәәнә. Эдн цуһар баһ тетквртә, җирһлин күнд таалд туссн, эк-эцкнь әркд авлгдсн, көдлмш уга улс. Эн өрк-бүлмүдт 101 күүкн-көвүн асргдҗана, эдн цуһар мана хәләврт бәәнә, бидн эднә бәәдл-җирһләр соньмсҗ, школд яһҗ сурчахинь, кен, альд ямаран азд йовдл һарһсинь бүрткнәвидн. Чадсарн өрк-бүл болһнд медицинск, психологическ дөң күргҗ, төрмүдәрнь соньмснавидн,- гиҗ Юлия Нарановна келв.
Эк-эцк болһн үрнәннь төлә бәәдг, күүкдтән хотын сәәнинь, хувцна сәәхнинь хулдҗ авхар шундг. Болв мана одсн өрк-бүлмүдин бәәдл хәләхлә, эднә төлә әрк, аля җирһл һоллгчнь болҗахнь медгдв. Өөрхн улстан эдн ямаран зовлң үзүлҗәхин, күүкдтән ямаран үлгүр болҗахин тускар эдн ухалҗахш.
Наталья ДАВАЕВА