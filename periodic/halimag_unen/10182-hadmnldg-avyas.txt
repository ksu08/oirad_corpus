Хадмнлдг авъяс
30-01-2020, 11:41 | Таңһчин зәңгс » Сойл
Кезәнә нег күүктә эк күүкән хәрд мордулад йовулҗаһад келдг болна: «Хәрин һазрт одад бәәхич, одсн һазртан җилдән бичә ду һар». Мордад ирсн бер җилдән тагчгар, ду һарлго, герин ахуһан кеһәд, көдләд бәәнә.
Нег өдр суулһан авад уснд одхлань, арднь хадм эцк эк хойрнь күүндҗәнә: “Манад келн-амн уга бер учрҗл. Хәрүлх кергтә, мана тохм үрәх.” Тиигәд күүндҗ бәәхләнь бернь гүүҗ орҗ ирәд келнә: «Аав, ээҗ! Тенд урсхулын көвәд, урһмлын йозурт, уульмха мәәлмхәг янзлҗ бәәнә».
Берин цуг келсн үгмүднь хадмнлад келсн үгмүд болна: “Усна көвәд, хулсна үзүрт, чон хө идҗ бәәнә», - гиҗ.
Ухата экнь, күүкән күүнә хәр һазрт эндү һарһвзго гиһәд, җилдән хадмнлдг үгмүд дастха гиһәд заквр өгч. Хадм эцк эк хойрнь тер учринь медәд, байрлад амрад-җирһәд бәәҗ. («Эцкин герәсн» дегтрәс)
Хальмг келн-улст бер күн хадман, эс гиҗ авалиннь ах элгн–садынь нерәрнь келхлә му йор гиҗ келдг.
өдгә цагт му йорас сеҗл уга, көвүн ( ач) төрхлә, аавиннь нер өгнә. Ачнь өсхләрн эцкиннь нер көвүндән өгнә. Тиигәд үлгүрлҗ келхлә, һурвн нерн нег бүлд давтгдад келгднә, дәкәд болхла берд хадмин нернь келгдҗәнә.
Хадмнлһн гисн тевчҗ, күндлҗ бәәх учр, дәкәд болхла бер эврәннь һольшг сәәхн заңган үзүлҗ медүлҗәнә. Хадман, көгшн улсан, ах элгн-садан аав, җееҗә, баав, бааҗа, авһ гиҗ нерәддг йосн. Бер күн хадман нерәрнь келх биш, хадмин орн деер суух зөв уга, хадминнь өөр мана экнр хормата, ханцта хувцта, көлдән өөмстә, толһадан альчурта бәәцхәдмн. Ода цагин берәд, өрчнь өрәлнь нүцкн, тәкмднь күрсн түрәтә «шорт» шалврта, хадминнь өгүр йовцхана. Нам нүдән альдаран кехнь медгдхш.
Ямаран чигн келн-улс эврә йоста–йорта, авъяс–заңшалта болдмн. Талдан келн-улс авъяс–заңшалан, йос–йоран хадһлад күцәһәд бәәцхәнә.
Бичкнәсн авн экиннь, көгшн эмгдин хадмнлад келцхәдг үгмүд тодлҗ санҗ бичҗәнәв. Мана экмндн Сенән Болха «бүрү» – гиҗ келдго «күзүч», мана авһ Бүрүһә Санҗ «күүкн» гидго «нойхн» гидмн. Авһмдн Эняев Күүкн Му–Хараевич «шуурһн» гихләрн «кисвр» гиҗ келдг, төрл авһмдн Манҗиев Шуурһн Аралович «мөсн» – «көр» гидг билә, юңгад гихлә көгшн авһ аавмдн Балдра Мөсн бәәсмн.
Хадмнлҗ келдг үгмүд:
Саңһҗ – Аңһҗ, Санҗ – Анҗ, Манҗ – Шев, Дорҗ – Йорҗ, Очр – Оҗа, Нарн – Ээвр, Намру – Серүн, Церн – Ерн, Бадм – Ядм, Бамб – Ямб, Аршан – Күртәл, Шуурһн – Кисвр, Байн – Айн, Мача – Яча, Мацг – Яцг, Ноха – Тәәһн, Улан – Нелән, Цаһан – Гилән, Ноһан – Девән, Хар – Баран, Харңһу – Барңһу, Көвүн – Арвт, Күүкн – Нойхн, Мөсн – Көр, Яман – Ишк, Хөн – Төлг, Хөөч – Төлгч, Адуч – Мөрч, Бүрү – Күзүч, Му – Дими, Му – Хар – Дими Баран, Хату – Мөтү, Махн – Неләдг эс гиҗ Зовлһ, Сүк – Чавчур, Идх – Янзлх, Усн – Урсхул, Чирә – Нүр, Шалвр – Дотаҗ, Баасн – Саңһсн, Күрлдәхн – Юүрлдәхн.
Тооһин нертә әмтиг бас хадмнлҗ нерднь келдг бәәсмн:
Тавн – Дөрвнәс үлү эс гиҗ Зурһанас тату, Зурһан – Тавнас үлү, Доланас – тату, Нәәмн – Доланас үлү, Йиснәс тату. Йисн – Нәмнәс үлү, Арвнас тату.
Байн амн үгин зөөртә, сәәхн авъяс-заңшалта, йоста – йорта улан залата хальмг келн улсвидн. өвкнриннь күүндҗ йовсн цецн келән, йос–йоран, авъяс–заңшалан, медҗ, хадһлҗ күцәх кергтә.
Николай ХАТУЕВ,
әрәсән бичәчнрин Ниицәнә гешүн