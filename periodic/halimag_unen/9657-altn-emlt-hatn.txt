АЛТН ЭМәЛТә ХАТН
11-04-2019, 12:37 | Таңһчин зәңгс » Эдн Төрскән харсла
Тернь цааранднь мадна оньгт тусх гиҗ ицҗәнәвидн. Ода болхла өөрднрин тууҗд нер һарсн өрк-бүллә нигт залһлдата нег күүнә тускар келҗ өгхәр бәәнәв. Тернь Алтн эмәлтә хатн - Палта нойна ик хатн.
Хамгин түрүнд Дева Нимбод ханлтан өргҗәнәв. Дева Нимбо аав-ээҗиннь өрк-бүлин тууҗиг сән меддг учрас Алтн эмәлтә хатн гиҗ күндлгдҗ бәәсн Палта нойна хатна тускар шин зәңг келҗ өгв. Дева Нимбо - филологическ номин доктор, китд, моңһл, аңгль кел сәәнәр меддг күүкд күн. Ахрар келхд, Нирҗидма Шинҗәнә өөрдин сойлла Европиг таньлдулсн болхла, Дева Нимбо өөрдин сойлла Америк орн-нутгиг таньлдулсн сегәтн мөн. Сүл җилмүдт Дева Нимбо бичсн «Моңһлын амн тууҗ» гидг ном Америкд англь келәр барлгдсмн. Эн номдан өөрдин амн урн үгин үүдәврмүд болн заң-үүлин тускар бичсмн. Давсн җилин чилгчәр Дева Нимбо Шинҗәнә өөрд моңһлын тууҗла залһлдата Алтн эмәлтә хатна тууҗиг әрүн цаһан седкләсн нанд китд келәр келҗ өгсиг би хальмг келнд орчулн бичгт буулһҗ, умшачнрин оньгт тусхаҗанав.
* * *
Китдин Манҗурин төрин цагт нойнд хатн залх цагт эркн биш төрин һазрт медүлҗ зөвшәл авх зөвтә бәәсмн. Тедн ямаран хатниг залҗ болх, ямаран хатниг залҗ болшго гиҗ наадк-цаадк нәрн учриг медснә хөөн зөв өгдг болвчн зәрмдән зөв өгдго учр чигн харһдг бәәсмн. Тернь политическ, экономическ болн оңдан чигн учрла залһлдата бәәсмн. Тодрхаһар цәәлһхлә, негдвәр, урд үйд Палта нойнд чигн болг, оңдан нойдт чигн болг хатн суңһдгнь бас нег заң-үүлтә бәәсмн. Хамгин сәәхн күүкән нойндан хатн болһн өгәд, нойнла төрл залһлда бәрх саната улс бәәдг бәәсмн. Хойрдвар болхла, кедү чигн хатн авч болна. Зуг түрүн хатн авхларн деегшән медүлҗ зөв авхмн болҗана. Иим хатн деерәс зөв өгсн бичгтә, тамһта болдмн. Тегәд алтн эмәлд күртҗ, Алтн эмәлтә хатн гиҗ нерәдгднә. Тиим учрас нойдудт хатн залх үйд нурһлҗ нойна өөрхн улс, эс гиҗ зәәсң, гүздәнр (сегләтр) кенә әәлин күүкн болхинь, күүкнә төрсн җил-насиг шинҗлнә. Күүкн өңгтә-зүстә, ухата, серглң, һартан үүлтә угаһинь бас шинҗлнә. Түүнә хөөн нойн зөвтә гиҗ тоолдг болҗана. Тиигәд келхд, нойна хатн болх күүкн кесг давхр шинҗллт дамҗад һарх зөвтә бәәҗ. Төрин һазр хатн залх зөвшәл өгсн болхла, тамһта бичг буулһҗ, алтар кесн эмәл хатнд өгдг бәәсмн. Эмәл цул алтар кесн учрас ик күнд болдг. Тегәд алтн эмәл авсн хатн төрин йосар хатн болдг. Тиигәд ик хатн гиҗ нерәдгддг болад, нойниг альд болвчн дахад йовдг эрктә болна. Тер төләд эрктә, сүүртә ик хатниг «Алтн эмәлтә хатн» гиҗ келнә. Мини меддг хамг сүүлин алтн эмәлтә хатн болхла, Палта нойна ик хатн Ролмаҗав болна.
Хуучна цагт өөрдин күүкд улс хойр нертә болдг бәәсмн. Түрүн нер төрсн күүкндән эк-эцкнь өгдг. Күүкн хәрд һархла, хадмуднь бердән нер өгдг авъяс бәәсмн. Ормаҗав болхла - бер болад авсн нернь, күүкн цагин нернь - Ролмаҗав. Зәрм әмтн эн хойр нериг йилһхш. Ролмаҗав гисн – Дәрк өршәтхә гисн утхта үг. Ролмаҗав гисн үг хаҗһрар келгдҗ Орлмаҗав гиҗ келдг болв.
Палта нойна политичек болн олн ниитд кесн керг-үүлнь эцкәсн даву ик бәәсн учрас Манҗур төрин нойдын оньг авсмн. Тегәд Манҗур төрин һазрас Палта нойниг Пекинүр дуудҗ, ордн (бәәшң) бәрҗ суулһв. Оңдан чигн өөрд нойдудыг өрк-бүлтәһинь Пекинд бәәлһдг цаг бәәсмн. Палта нойна өрк-бүлин улсиг бас Пекинд бәәршлүлв. үннднь келхд, нойдын өрк-бүлин улсиг Пекинд суулһҗахнь бәрәнд авснла әдл болҗана. Нойд нааран-цааран йовдг болвчн өрк-бүлин улсиг һартан бәрх ухата бәәҗ. Тер төләд өөрд нойд керг-үүл күцәхләрн нәрн тогтун бәәх зөвтә бәәсмн.
Давсн зун җилин найдгч җилмүдин эргцд Пекинд Палта нойна ордн гиҗ бәәсмн. Йир олн улс эн ордниг үзсн бәәҗ. үүднднь хойр ик арслң сииләтә бәәдг. Ода цагт бәәх угань меддг арһ уга. Мини эцк Минҗүр-Дорҗ нойна ордн бас Пекинд бәәдг билә.
Палта нойна ик хатн Ролмаҗав гиҗ деер келләв. Ролмаҗав болхла Эрин Хәврһин (Хар Усна) торһуд яста күн. 1942-җилд баһ настадан, хөрн нәәмн-хөрн йистәдән, сәәһән хәәсмн. Цогцинь Хар Усна Хату Бух гидг районд оршасмн. Палта нойна цогц (күүр) бас Хар Усна Хату Бух районд бәәнә. Деер келсәр, җил-насинь хәләһәд таарсн учрас Ролмаҗавиг Палта нойңд хатн болһн авч өгсмн. Зәрм материалмудт Ролмаҗав болн Ормаҗавиг хойр күн гиҗ бичнә, тернь хаҗһр. үнндән энтн нег күүнә хойр нерн. Ролмаҗав хатна алтн эмәлиг Хар Усн района Хату Бух гидг һазрт Минҗүр-Дорҗ нойна орднд хадһлдг бәәсмн. 1949-ч җилд Китдин шин төр тогтагдсна хөөн алтн эмәлиг хулха авсн бәәҗ. Ода кенә һарт бәәхинь меддг арһ уга. Эн алтн эмәл нег өдр олдад һарч ирх гиҗ ицҗәнәв. Юңгад гихлә эн алтн эмәл тууҗин чинртә юмн. Байр нойна эмәлиг олҗ авсн зәңг һарла. Зуг Байр нойна эмәл алтн эмәл биш. Эн хойриг йилһх зөвтәвидн. Мини санаһар, эн алтн эмәлиг бултулхд кецү. Алтыг хулдад бичә мөңг кеһәд хууртха гиҗ зальврҗанав. Эн алтн эмәл өөрдин тууҗд болн Палта нойна өрк-бүлин тууҗин чинртә юмн гиҗ үзҗәнәвидн. Кезә нег өдр ил болад һарч ирх гиҗ күләҗәнәв.
Ролмаҗав арвн тавн настадан Палта нойна хатн болсмн. Бер мөргүлсн цагла цааснд бичәтә бәәсн хадмлх зөвтә улсин нердиг (генеалогия) берд умшҗ өгсн гинә. Тер бичг дотр хөрн үйин нойдын нерд бәәсмн. Теднә нердиг медҗ авад күндләд, хадмлад келҗ болшго. Йирин угатя әәлин күүкн генткн нойна әәлд бер болҗ ирәд, хөрн үйин хадмудын нериг чееҗлҗ хадмлхнь басл кецү бәәсмн. Эн бичгиг хәәрцгт дүрәд, Хар Усна хуучн шар сүмин һаза булчксн болдг. 1992-ч җилд би Хар Уснд одад, олн көгшдин келсиг соңсад, тер бичгиг нег күн малтҗ һарһад хулхалад авч одсиг медүв. Кен авснь темдг уга. Теңгр медх гиҗ санҗанав. Тер Палтан әәлин тохмин бичг (генеалогия) олдхла сән болх билә. Эс олдхла ик һундлта.
Ода нанд ахрар бичсн Палтан әәлин бичг бәәнә. Терүг Минҗүр-Дорҗ нойн келҗ өглә. Терүнд Минҗүр-Дорҗ нойн 27-ч үй деерән, би болхла -28-ч үй деерән йовнав.
Ормаҗав хатн Хар Усн нутгин угатя әәлин күүкн болсн учрар нойна хатн болх заң-үүлд дасч чадлго бәәсмн. Тер цагт нойнд хатн залхла, зуг цаһан яста күүк хәәдг бәәсмн. Йирин угатя күүкн хатн болсн йовдл тууҗд ховр. Зуг Ормаҗавин җил-насн таарсн деерән цецн, серглң, урн үүлтә болсн учрас нойна әәлд мордулад авсн болҗана. Угатя әәлин күүкн байн әәлин әмдрлд дасх күчр болв. Хот-хол идв чигн, һаза йовдг болв чигн, герт бәәдг болв чигн мел хаҗуднь күн дахад бәәхмн болҗана. Нег чигн агчмд күүнәс салдг арһ уга, терүнәс көлтә икәр муурв.
Ормаҗав хатн болснаннь хөөн Палта нойниг дахад, Пекинд күрәд нойна орднд суув. Шууднь келхд, бәрәнә күн болҗ одсн болҗана. Тедниг дахад кесг олн күн бас Пекинд күрч суусмн. Зуг олн күүнд һазр-усн, үг-келн, хот-хол бас таарлго, балһсна бәәдлд бәәҗ эс болад, нутган санад, хәрү Хар Усн нутгтан хәрҗ ирсмн. Тегәд кесг улсиг Пекинд авч одад, кесг сар бәәлһәд, тедн хәрхлә ормднь дәкн шинәс кесг улсиг йовулад бәәдг болв.
Ормаҗав хатн Пекинд суухларн чееҗдән зовлңта билә, әмдрҗ суухдан бас дараста болсн деерән һазр-усн таарлго бәәв. Нег үлү иддг хот-хол таарлго, үг-кел медлцдго болад, дасч ядад бүтәд бәәв. Ормаҗав хатн Пекинд күрәд удлго ууһн көвүһән һарһв. һурвн җилин даранд бас нег көвүн һарв. Иигәд хойр көвүтә болв. Тер цагт Пекинд нег япон отч күүкд күн бәәсн сәнҗ. Күүкн кевәрн көгшрҗ йовх наста күн бәәҗ. Эн япон күүкд күүг хойрдгч хатн (җүңнә хатн) олад авч ирҗ. Хойрдгч хатн хойр күүк, нег көвү һарһсмн. Цаһан төр бәрхләрн китдин күүкд төрүлх эмнлһнә һазрт оддго бәәсмн. Ямр нег эндү болхас саглдг бәәҗ. Кенәс чигн әәдго Палта нойн һанцхн тер отч күүкд күүнәс хордг билә. Палта нойн герт орҗ ирхләрн һаран эс уһасн болхла, тәмкин үнр һархла, нилхтә герт оруллго тер отч уурлад хәәкрдг бәәҗ. Тегәд мини ээҗ болн зарц күүкд арднь бултад хәләлдәд: «Нойн бас нег күүнәс әәдг цаг бәәдг чигн», - гиһәд инәлддг бәәҗ.
Тер цагт нойнд хатн болҗ нойна хаҗуд бәәхд йир хату йосн дүрмтә бәәсн болҗана. Нег үлү угатя әәлин күүкнд хатн болна гисн күчр күнд бәәсмн. Тегәд олн зүүлин бәәдләс көлтә Ормаҗав хатн санан-седкләрн зовад бәәсн болҗана. Хойр көвүтә болсна хөөн Ормаҗав хатна бийнь улм му болв. Тер цагт хаҗуднь бәәдг дахуль зарц күүкдин келсәр, Ормаҗав хатна зүркнә цоклһнь чаңһ бәәснь соңсгддг билә гинә.
Баһ наснасн авн невчк чидл тату Ормаҗав хатн болснаннь хөөн Пекина бәәдлд дасч ядад, улм күнд болад, гемнәд бәәв. Тиим учрар хатниг Пекинәс Хар Уснур йовулх болв. Пекинәс Хар Усн күртл хол хаалһд ик гидг аца зөөдг машина ардк оңһц деер зузан гидг девскр болн орс кевс делгәд, хатниг кевтүләд, арһул нутгурнь авад йовҗ.
Тедн йовхларн Юн Чаң гидг һазриг давад, Шин Шин Шия һазрт ирв. Тенд ирсн цагла ик көвүнь бас ик халу дөрҗ гемнсн бәәҗ. Хаалһ замд эмч хәәх арһ уга, тесәд Хар Уснд күрв. Нутгтан ирәд эмчд үзүлхлә, дегд оратҗ оч. Тегәд ууһн көвүнь өңгрсн бәәнә. Ямаран гемәс көлтә хорсинь меддг арһ уга. Гүүҗәсн көвүн өвчтә болад, нутгтан ирәд өңгрҗ одв гиҗ келдг билә. Санхла, тер цагт дөрвн-тавн наста көвүн бәәсн бәәдлтә. Бичкн көвүн өңгрснә хөөн Ормаҗав хатн улм зовв. Тер өңгрсн бичкн көвүнд эрклүләд өгсн нернь Манҗ сәнҗ. Хойрдгч көвүнь болхла, Минҗүр-Дорҗ, мини эцк.
Ормаҗав хатн нутгтан хәрҗ ирснә хөөн моңһл эмчд үзүләд, моңһл эм ууһад бийнь сән болҗ. Тегәд түрүн болҗ кесн көдлмшнь болхла - зәәсңгүдин, гүздәнрин, нойдын болн эгл улсин көвүдиг цуглулад, гертән сурһуль секҗ ном заасн билә. Күүкдиг бас цуглулҗ ном заав. Учрнь - тер цагт Хар Уснд сурһуль уга бәәсмн. Нег үлү күүкн күүг сурһульд орулдго цаг. Нойна тамһиг бас бәрв.
Урднь Байр нойна җиҗә хатн бас тиигҗ кесн болдг. Нойна хатдуд мел тиигҗ кенә. Би бичкндән үрмчд бәәсн цагт җиҗә хатна сурһульч гиһәд нәәмн залу күн бәәдг билә. Би тедниг үзләв. Мана герт хая-хая ирәд цә ууцхадг билә.
Ормаҗав хатн номас даву йир урн үүлтә бәәсмн. Хар Уснд нертә сәәхн хатхмр уйдг үүлтә күн бәәҗ. Нутгтан ирснә хөөн күүнә бийлә әдл өндр кемҗәтә «Ноһан Дәркиг» эврә һарарн хатхҗ һарһҗ. Терүг нойна орднд залсн юмн. Хөөннь тер бас геедрәд хуурв.
Ормаҗав хатн күүкн күүнд таардго хуучна зәрм заңшалыг хүврәв. Тер цагт арвн наста күүкнә хойр көкн урһад ирсн цагт кенчрәр таг-яг гидгәр чаңһар орадг бәәҗ. Малчнр даңгин мөр унад йовдг нүүдл улс. Мөр унсн күүкд күүнә көкн сегсргдҗ өвдх гиһәд тиим заңшал тогтсмн. Эннь эрүл-менд өслһнд болн хөөннь эк болад күүкд һарһҗ көкүлсн цагт му болна гиһәд Ормаҗав хатн көкән чаңһар орадгиг уурулв.
Удлго хатна зүркнә гемнь улм күнд болад, Минҗүр-Цеваң Дорҗ көвүнь арвн нас күрәд уга бәәтл өңгрҗ одв.
Ормаҗав хатн өңгрхин өмн Палта нойн Манҗур төрин тогтаврар Алтад көдлҗәсн билә. Эн цагт Палта нойн Японд оч сурһуль дасх зурата бәәсмн. Алтад көдлдгән уурсна дарунь Японд одх зөв Палтад өгв. Палта Японюр йовх болсн кемлә Алтан моңһл зәәсңгүд-нойд дундан зөвчләд, энүнд хойрдгч хатн авч өгх болв. Учрнь: нойна насн баһ, ик хатн гемтә учрар Палтаг дахад нааран-цааран йовдг арһ уга. Тиигхлә һанцарн һазадын орнур йовхларн һазадын орнас хәр келн хатн бичә автха гиһәд зәәсң, гүздәнр зөвчләд, Алта нутгас җүңнә хатниг авч өгсмн. Хатн зална гисн политическ чинртә учр деерәс Палта нойн җүңнәг тосч авх зөвтә бәәсмн.
җүңнә хатн Алта нутгин күн. Хошуд яста. җүңнә хатна наснь баһ, бийнь чаңһ-чиирг болад нойниг дахад йовсмн. җүңнә хатн ик догшн заңта күн бәәсмн. Цугтан терүнә үг соңсдг билә. җүңнә хатнас хойр күүкн, нег көвүн һарв. Ик күүкнә нерн Шар Цо, Японд төрсмн. Хөөннь нерән Нирҗидма гиҗ сольсмн. Хойрдгч күүкнә нерн Серцо. Серцо баһасн авн чидл тату, бийнь му билә, мел гемнәд бәәдг. Тегәд нааран-цааран дахулад йовдг арһ уга болад, нутгтнь күргәд Хар Уснд бәәлһсмн. Терүг асрдг нег ээҗ бәәдг билә. Серцо арвн нас күрсн цагт җүңнә хатн күүкән үзнәв гиһәд ууляд бәәхлә, Серцог Пекинд күргҗ. Хаалһ дегд түрү болад, Пекинд күрәд дарунь өңгрҗ одсмн.
җүңнә хатнас һарсн көвүнә нерн болхла - Цедн-Дорҗ. Палта нойн Японд оч сурһуль сурсн цагтан җүңнә хатниг дахулад йовсн билә. җүңнә хатн Япона эргндк бәәдлиг, өмсдг хувцна яңзиг, заң-заңшалыг, герин өлг-эдиг икәр таасв. Тегәд Японас хәрү Пекинд ирхләрн герән япона герин бәәдлтәһәр ясдг болҗ. Эврән бас япона хувц-хунр өмсдг бәәҗ. Тегәд зәрм улс җүңнә хатниг япон күн гиҗ эндүрәд келдг бәәҗ.
Ормаҗав хатн Шинҗәнә өөрднрин Алтн эмәлтә хатн болҗана. Миниһәр болхла, Алтн эмәлтә хатниг оршасн һазрт нег көшә босхсн болхла сән болх билә. Юн болвчн тер Хар Усна күн эсий?
Палта нойн ном-эрдм дасхдан ик дурта күн бәәсмн. Тер учрар эврән Японд күрәд сурһуль дасад зогссн уга, нутгин улсиг бас ном-эрдм дастн гиҗ келдг бәәсмн. Эврән мөңгинь дааһад, һазадын орнд сурһуль дасх 500 күүкдиг цуглулхлань зәрм нойд болн ламнр босад, олн күүкдиг һазадын орнд авч одад хулдхар бәәнә гиҗ Палта нойниг бурудхад, күүкдиг өгсн уга. Тер цагин әмтнә санан-седкл хуучарн бәәсн учрар Палта нойнд итксн уга болҗана. Тегәд нойн арһ уга болад, эврәннь күүкдән һазадын орнур йовулҗ ик сурһульд орулв. Ууһн көвүнь Минҗүр-Дорҗ орс орн-нутгт цаһан хаана цергә академьд сурдг болв. Баһ көвүн Цедн-Дорҗиг Германь орн-нутгур сурһульд йовулҗ, Нирҗидма күүкән Палта нойн Францд сурһульд орулв. Иигәд күүкдтән цугтаднь ик сурһулин медрл күртәв. Ода болхла Палта нойна өрк-бүләс Дева Нимбо болн ахнь (Тайваньд бәәнә) бәәнә. Нирҗидма хойр көвүтә. Цедн-Дорҗ болхла нег күүктә. Эдн цугтан ик сурһульта улс болснь Палта нойна нилч, күчн. «Эрк биш сурһуль дасх кергтә», - гиҗ нойн даңгин күүкдтән келҗ сурһмҗлдг бәәсмн. Харм төрхд, Ормаҗав –Алтн эмәлтә хатн ик эрт, баһ настадан, сәәһән хәәв. Эс гиҗ улм ик олн ниитд туста керг-үүл күцәх билә гиҗ сангдна.
Барт белдснь ОСОРИН Утнасн
Зургт: Палта нойна ач күүкн
Дева Нимбо