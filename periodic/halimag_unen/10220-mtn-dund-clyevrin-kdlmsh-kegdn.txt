әмтн дунд цәәлһврин көдлмш кегдҗәнә
25-03-2020, 16:01 | Таңһчин зәңгс » Эндрк өдрин төрәр
Коронавирус гем нарт-делкәд түгәд, өдр ирвәс гемтсн улсин тонь икдәд йовна. Хальмг Таңһчин эрүл-менд харлһна министерствин зәңглсәр, моһа сарин 25-д өрүн 10 часла кесн то-дигәр мана таңһчд эн гемәр гемтсн улс уга. Эн гем илдкгдсн орн-нутгудас 159 күн мана таңһчур ирәд, хойр долан хонгтан эмчнрин хәләврт бәәҗәнә. Теднәснь 86 күн гертән бәәнә, 15 күн ОРВИ гемәр гемтәд, хальдврта гемин эмнлһнд орулгдв. Эн гемәс саглҗ күн болһн бийән чикәр бәрҗ, һазаһас орҗ ирхләрн һаран савңгаһар уһаҗ, олн әмтн хурдг һазрт маск өмсх зөвтә гиҗ эмчнр селвг өгнә. Хамгин түрүнд күн болһн бийиннь болн өөрән бәәдг улсин тускар ухалх зөвтә. Болв тер бийнь әмтн дунд цәәлһврин көдлмш давулҗ, нег чик авг-бәрцин тускар дәкәд медүлҗ келх зөвтә.
Элст балһсна администрацин баһчудын болн спортын комитетин көдләчнр «Диилврин волонтермуд» гидг җисәнә гешүдлә хамдан хотл балһснд Арбатд, «Элст» гиичлүрин болн ик лавксин өөр коронавирус гемин тускар цәәлһҗәх, бийән чикәр бәрлһнә туст сүв-селвг өгчәх цаас түгәҗ өгв. Эн комитетин мергҗлтУвшин Цернә келсәр, терүнд коронавирус гем ямр кевәр түгҗ, кенд ик әәмшг учрадгин тускар келгдҗәнә, һазадын орн-нутгас ирсн улс альдас ирснә тускар зәңглҗ, эмчд бийән үзүлхин тускар болн нань чигн сүв-селвг өггдҗәнә. Тер мет терүнд Элст балһсна администрацд, таңһчин эрүл-менд харлһна министерствд, Роспотребнадзорин таңһчар үүлддг Заллтд бәәдг «шуд зәңгллһнә» телефона тойгуд барлгдсн бәәнә. Шидр ОНФ-н штаб медәтә улст хот-хол, эм хулдҗ авлһнд, жилищн-коммунальн туслмҗин мөңгиг өглһнә туст дөң күрглһнә тускар зәңглв. Тегәд ах үйин улс ямаран телефоһар җиңнүлҗ чадхин тускар бас тер цааснд бичәтә. Ут тоодан эдн 2 миңһн цаас барлад, бәәрн әмтн дунд түгәҗ өгчәнә.
– Таңһчин спортын болн баһчудын политикин министерствлә хамдан бидн коронавирус гемәс саглуллһна туск видео цокҗ аввидн. Тер мет социальн сетьмүдт олн әмтн дунд цәәлһврин көдлмш күцәҗ, бийән чикәр бәрлһнә туст эмчнр ямаран селвг өгчәхиг медүлнәвидн. Элст балһсна администрацин, тер тоод мана комитетин сайтд болн социальн сетьд бәәдг халхст бидн әмтиг соньмсулҗах төрмүдәр зәңг барлнавидн. Одахн Хальмг Таңһчин Толһач Хаска Бату эмчнрт дөңгән күргх санаһан медүлсн оютнрла харһхларн социальн сетьд эн гемәс саглуллһна тускар бичтн, әмтн чик болн үнн зәңг медх зөвтә гиҗ келсн билә. Харм төрхд, эн нәрн цагла зәрм улс худл зәңг тархана, тегәд терүнд итклго цуһар бийән чикәр бәрх зөвтә. Эндр маднла «Диилврин волонтермуд» гидг җисәнә баһчуд цәәлһврин көдлмшт орлцҗахнь йир сән. Арһ уга, гемтә-шалтгта, гертәсн һарч чаддго медәтә улст дөңгән күргҗ, эн күнд цагла бидн хамцу үүлдх зөвтәвидн, – гиҗ Церн келв.
ДООҗАН Наталья
ЗУРГТ: баһчуд цәәлһврин көдлмшт орлцҗах кем
Панчура Эрднин цоксн зург