Ноһан Дәркин мандл тосхгдҗана
03-05-2017, 11:08 
Май сарин нег шинлә хаврин болн күч-көлснә байрин өдрлә Хальмгт евәлтә йовдл болв. Бурхн Багшин Алтн сүмд Ноһан Дәркин мандл экләд тосхгдв. Эн өдрин өрүни мөргүлд Хальмг Таңһчин Толһач Алексей Орлов орлцв. Дрепунг Гоманг хурлас ирҗ, мандл тосхҗах гелңгүдт Хальмгин шаҗн лам Тэло Тулку ринпоче мендин үг келҗ цуглрсн улсиг күч-көлснә байрла йөрәв.
Дала ламин гегәнә күндтә элч эн өдр
күч-көлснә өдр болҗахин тускар дәкн давтҗ келәд, көдлмш кеһәд, көндрәд, шин тоотыг медҗ авхар зүткҗ күн дүүрң җирһләр бәәдгинь заав. Бурхн шаҗнд иткнә гисн һанцхн маань умшсар, хурлд ирсәр медгддго. Күн эврән седкләрн иткәд, ухаһан чиклҗ авад, цаһан седкләр бәәсн цагт амулң менд бәәхмн болҗана. Юн чигн юмн эврән ирдго. Көдлх кергтә, медрл авх кергтә, ухаһан туңһаҗ тоолвр кеһәд, керг күцәхлә, сансн санаһан күцәҗ болхмн. Амрар, хара бәәсәр юн чигн юмн күцшго гисн тоолвран шаҗн лам күч-көлснә өдрлә хурлд ирсн улст медүлв. Тер учрар, эндр экләд тосхгдҗах мандлд ирәд, зальврад, номд орад, бийән батлҗ автн, гисн дуудвр Тэло Тулку ринпоче кев.
Дрепунг Гоманг хурлын гелңгүд Хальмгт апрелин 24-д ирлә. Яшкуль селәнд мөргүл кеһәд, мандл тосхад, шаҗна кесг йосрхл эдн күцәв. Май сарин нег шинд таңһчин Цутхлң хурлд Ноһан Дәркин мандлыг экләд тосхв. Дрепунг Гоманг хурлын гелңгүдин делегациг һардҗ ирсн гевш хармб Джампа Дондул җил болһн әрәсәһәр йовлһ кеҗ, шаҗна ном тархалһнд туслҗах Хальмгин шаҗн ламд ханлтан медүлв. Тавдгч кемдән болҗах йовлһндан эдн ик байртаһар ирснә тускар келәд, Төвд болн Хальмг хоорнд тууҗин ут залһлдан бәәхинь, шин цагт эн залһлдан улм өргҗҗәхинь темдглв. Дрепунг Гомангд ода хойр миңһ һар күн шаҗна ном дасҗана. Тедн дунд тавн-зурһан зун күн моңһл келтә улс болҗана. Ноһан Дәркин сәәхн бәәшң зурһан хонгтан тосхгдхмн. Эн җил түрүн болҗ тосхгдҗах мандлыг ирҗ хәләх, асхн болһн лекцд орлцх таал учрҗана. Эрүл - мендиг батлгч Манла бурхна, Ноһан Дәркин шаҗна ик йосрхлмудыг хойр хурлын гелңгүд хамцу күцәхмн. Делегацин ханьд ирсн эмчд чигн әмтн бийән үзүлҗ чадҗана.
Гевш хармб Джампа Дондул таңһчин Толһачд Дрепунг Гоманг хурлас Ханлтын бичг болн белгүд бәрүлҗ өгв. Хальмгин шаҗн ламд болн Цутхлң хурлын ах багш, гевш Муутлд цаһан хадг ик күндтәһәр татгдв.
Хаврин болн күч-көлснә байрин өдрлә эклҗ тосхгдҗах мандл Хальмг Таңһчин әмтнд амулң-менд җирһл заятха, гиҗ зальврхмн.

УШКАНА Сувсн