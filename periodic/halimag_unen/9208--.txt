Ээҗин зүркнь байрар дүрклнә
13-11-2018, 09:34 
Эн җил декабрь сард бидн хальмг улсиг хар гөрәр цааҗла харһулад, олн әмтнә хортна нер зүүлһәд хол Сиврин һазрур тууврт илгәснәс авн 75 җил болх. Мана ах үйин улс дәәнә болн тууврин күчр зовлңгиг дааҗ һарсн улс болҗана. Эдн дәәнә цагт тылд көдләд, төрскн һазр-усан хортнас сулдхҗ йовсн эцкнртән болн ахнртан дулан хувц уйҗ, өлгҗ белддг бәәсмн. Күүнә һазрт тууврт тусад, өрк-бүлән өлн үкләс харсҗ авхин төлә эрт күч-көлснә хаалһан эклсмн.
Иван Манджиевич болн Александра Шапшановна Лузунговихн бас цуг эн күчр-күндиг дааһад, төрскн һазртан хәрҗ ирәд, олн җилдән үнн-чик седклтәһәр көдләд, күүкдән өскәд-босхсн улс болҗана. Эднә өрк-бүл Хар һазра района Буровой селәнә әмтн дунд тоомсрта, күндтә гиҗ тоолгдна. Эдн хамдан тәвн һурвн җилдән ни-негн бәәҗ, зурһан үрндән чик сурһмҗ өгч, олна хормад багтҗ йовсмн. һундл төрхд, ода герин эзн уга, гемин уршгар 2013 җилд сәәһән хәәв. Александра Шапшановна күүкдтән болн ачнр-зеенртән нүдн-амн болҗ, сүв-селвгәрн дөң болна.
Ода ээҗ отхн Эрднь көвүндән бәәҗ, ачнран хәләҗәнә. Олн ачнр-зеенрнь ээҗин өөр цуглрхла, Александра Шапшановна Сиврин туск тодлврмудан сергәҗ, җирһлин хаалһднь учрсн кесг йовдлын тускар хувалцна. Хальмгудыг Сиврүр нүүлһснә өмн нәәмтә Шура күүкн хойр эгчтәһән болн эктәһән Каспийск района Цаһан Нур селәнд бәәсмн. Нег дәкҗ өрүн эрт хойр салдс эднә герүр орҗ ирәд, хувцан авад, һазаран һартн гиҗ келв. Экнь ууляд, бичкн һурвн күүктәһинь альдаран авч йовхар бәәхинь сурв. Болв салдсмуд ямаран чигн цәәлһвр угаһар, шулуһар һартн гиҗ закв. Хәрнь эгчнь дарунь күүкдин хувцн бәәсн авдр атхад, гертәсн авч һарч чадв. Харм төрхд, Сиврүр күрсн цагт эднә авдриг хулха авад, эдн ямаран чигн хувц-хунр уга үлдв. Эдн кесг хальмг өрк-бүлмүдлә хамдан нег баракд бәәдг болв. 1945 җилд экнь зовлңдан даргдад, сәәһән хәәв, арднь үлдсн һурвн күүкднь өнчрәд үлдв. 1947 җилд эдн Алтайск крайин Троицк района "Пролетарский" совхозин 3-ч әңгүр нүүв.
- Тиигәрән нүүҗ ирхлә, намаг багш үзәд, школд сурх дурн бәәнү гиҗ соньмсв. Тиигәд би эгчәсн зөв авад, школд орад, 4-ч класс күртл сурв. Мана класст хойр хальмг күүкн сурдг билә, наадкснь цуһар бәәрн орс көвүд болдмн. Би йилһән сәәнәр сурдг биләв, тегәд багш намаг бууляд, "эн хальмг күүкнәс үлгүр автн" гиҗ наадк сурһульчнрт келдг бәәсмн. 4-ч класс төгсәсн күүкд-көвүд цааранднь района цутхлң селәнд школд сурх зөвтә бәәсмн, эгчм тиигәрән йовх зөв өгсн уга,- гиҗ тер цагиг тодлҗ Александра Шапшановна келнә.
Эгчдән дөң болхар Шура саальчар көдлдг болв. Хөөннь эдн совхозин 2-ч тойгта әңгд нүүхлә, тенд бас саальчар көдлсмн. Тиигәрән нүүснә дару эн баахн Иван Лузунговла таньлдв. Көдлмшин хөөн эдн харһад, талдан баһчудла цаган давулдг бәәсин тускар ээҗ тодлхдан дурта. Баһ насн сәәхн цаг. Күнд көдлмшт көдлдг болв чигн, тууврин зовлң күчр болв чигн баахн улс асхнднь ду-би һарһад, цаган сергмҗтәһәр давулдг бәәсмн. Бәәрн көвүд баян татад, күүкд ду дуулад, баһчуд хоорндан таньлддг билә. Сиврин улс хальмгудла үүрләд, эдн көдлмштән һавшун, әмтнлә ээлтә, билгтә болҗахиг медв. Шуран эгчнь юм уйдг машинктә билә, һартан эвтә бер ке-сәәхн бүшмүд уйдг бәәсмн. Дү күүкндән сәәхн бүшмүд уйдг деерән таньл-үзл берәчүдин сурврар чигн бас уйдг билә. Ээҗин тодлсар, күнд цаг болв чигн баһчуд кеерхдән дурта бәәсмн. Ик хадасиг халулад, үсән атхрулдг бәәсиг ээҗ тодлҗ инәнә.
1958 җилд Шура эгчнртәһән Хар һазра района Артезиан поселкд ирв. Өнчн Иван элгн-садтаһан бас нааран нүүҗ ирсмн. Җил давад, Иван Шуран эгч тал ирәд, зәңг орулв. Экнь өңгрснә хөөн эгчнь хойр дү күүкндән эк болад, эднән асрдг билә. Наадк эгчнь хәрд һарад, салу бәәсмн. Нег-негндән седклән өгсн баһчудт зөв өгәд, бийнь хәрд эс һарсн эгчнь насн-җирһлиннь туршарт зеенрән асрхд дөң болсмн. Хәрд һарсна хөөн А.Лузунгова төмр хаалһд көдлв, герин эзн Артезианск МЖС-т трактористар көдлҗ йовла. Күүкднь һархла, Иван Манджиевич шавр гер тосхч авад, баахн өрк-бүл салу бәәдг болв. Зурһан үртә эк көдлмшәсн һарад, күүкдән асрад, гертән бәәв. Эдн эврә мал бәрдг болв, тегәд герин көдлмш чилдмн биш. Иван Манджиевич болхла ачта амрлһнд һарсн бийнь 2012 җил күртл кеер көдләд, өвс белдлһнә болн зөөлһнә дааврта кергт шунмһаһар орлцад, нүүрлгч көдләч болҗ йовсмн. И.Лузунгов олн җилдән селәнә эдл-ахун халхд көдлҗ йовсн төләдән күч-көлснә туурмҗин орденә II болн III девсңгүдин кавалер болна, ВДНХ-д орлцад, цаһан мөңгн медаляр ачлгдсмн.
Ээҗ 16 ач-зеетә, 9 җич-зеенчртә, удл уга дәкәд нег җич һархмн. Зурһан үрн цуһар дурта эрдмәрн көдлҗ йовна, эдн дунд багшнр, медицинск көдләчнр бәәнә. Олн ачнр-зеенрнь сурһуль сурч йовна, зәрмснь көдлҗәнә, цугтаднь ээҗнь дөң болхар шунна. Бийнь бичкнәсн авн зовлң эдлҗ эрт хар көдлмш кеҗ йовсн Александра Шапшановна арһ-чидләрн ачнр-зеенртән дем болна. Эндрк цаг амр биш болҗахиг медәд, күн болһнднь зовад, эднә җирһл сән-сәәхн болтха гиҗ ээҗ зальврна. Альк нег сән өдр болхла, күүкднь, күргд-берәчүднь, олн ачнр-зеенрнь болн җичнрнь ээҗдән золһҗ ирәд, шуугад ниргәд оркхла, ээҗин зүркн байрар дүрклнә.
Мария ЕСИНОВА
ЗУРГТ: Иван Манджиевич болн Александра Шапшановна Лузунговихн