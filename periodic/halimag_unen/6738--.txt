Күүнә һазр булаҗ авч
22-11-2017, 10:05 
Түрүләд эдн эн төриг үгцәд хаһлхар седсмн, зуг нег-негнәннь үгд орҗ чадшго болад, хөөннь зарһлцсмн. Төмр хашаг цуцлад, күүнә булаҗ авсн утдан 6 метр өргндән 4 метр һазрин участкиг сулдтха гисн шиидвриг зарһч һарһв. Болв күүнә һазрин участкиг эзләд авчксн залу зарһин шиидвриг күцәлго бәәв. Тиигхлә зарһин приставмуд герүрнь ирҗ, төмр хашаһинь уга келгүлв. Зарһин шиидвриг цаглань эс күцәснднь Городовиковск болн Яшалтан райодын зарһин приставмудын әңгин көдләчнр 5 миңһн арслңга ялын мөңг терүнәс некҗ авв.
Хальмгин зарһин приставмуд эн җилин арвн сарин эргцд өлг-эдлә залһлдата биш 554 күцәгч керг-үүл төгсәв. Эннь "Аршан" махна комбинатын, өнчн-өвү, эрмдгтә улсин Элстин гер-интернатын, садв гемәс хөрлһнә таңһчин диспансерин, кесг бичкдүдин садмудын үүлдвриг цаг зуур зогсасмн, көдлмшәснь һарһсн зөв-йос харлһна халхин көдләчиг хәрү көдлмштнь орулв, гер-бүүр йилһҗ өглһнә, күчәр көдлүллһнә засг күцәлһнә болн нань чигн олн керг-төрмүд хаһлгдв.
Ямаран чигн мек-тах һарһна
Зәрм улс өрән өгшгоһар ямаран чигн мек-тах һарһна. Лаганя районд зарһин приставмуд тиим йовдлла харһсн болдг. Нег өрк-бүл Росбанкд болн Россельхозбанкд 3 сай арслңг өрән удан цагт өглго бәәсмн. Герин эзн залу селәнә эдл-ахуг толһалҗана, гергнь махна зүүтә эдл-ууш хулдҗах арһлач болҗ үүлдҗәнә.
Күцәгч керг-үүл күцәлһнә йовудт зарһин приставмуд һазадын орнд кеҗ һарһсн эднә үнтә гиигн машиг бәрәнд авсмн. Урдаснь кесн үнллһәр көлгнә үн 600 миңһн арслң тогтаҗана. Зарһин приставмуд бәрәнд авгдсн машиг цаг зуур хадһллһнд бәәтхә гиһәд өртә улст үлдәсмн. Эдн энүг бүрн-бүтнәр хадһллһна туст дааврта болсмн. Арвн хонг давсна хөөн приставмуд тер гиигн машин бүтн бәәх угаһинь бүрткхәр ирхлә, көлгн ормдан уга болв. Тиигн гихнь өртә залун гергнь тер гиигн машинд оңдан государственн тойг зүүчкәд, машиг гүүлгдг бәәҗ. МВД-н ГИБДД-н то-дигәр, тер олзлгдҗасн государственн тойг "ЗИЛ" тамһта машинә эзнә бәәҗ. Аштнь бәрәнд авгдсн машиг өртә улсас авад, шишлң зогсалд тәвв. Келхд, машиһинь авхас урд 1 сай һар арслң күрчәсн эднә лавкиг бәрәнд авсмн. Хөөннь лавкнь таңһчд үүлддг Росимуществин территориальн заллтар дамҗулад хулдгдв, эн мөңгәр өрнә хүвнь даңцагдв. Ик өр кесн эн өрк-бүлин туст күцәгч керг-үүл цааранднь күцәгдҗәнә.
Маргарита АРЗАЕВА