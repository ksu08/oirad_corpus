Школд орх арһ цугтаднь бәәнә
07-02-2018, 11:07 
- Февралин нег шинәс авн Элстин цуг школмудт негдгч класст эн җилд орх бичкдүдиг бичүлҗ авна, тиим закврмуд цуг школмудар батлгдсн бәәнә - гиҗ Людмила Гордеевна күүндврән эклв.
Цуг школмудт тер мет эклц болн дундын сурһуль-эрдмин үүлдвриг күцәдг зөв өгчәх лицензь бәәнә. Тегәд эк-эцкнр күүкдән школд орулх зөвән эдлҗ эрлһ өгнә. Болв зәрм эк-эцкнр би зуг тиим-иим багшин класст көвүһән эс гиҗ күүкән өгнәв гинә. Тер багш сән медрл өгнә, ик дамшлтта, күүкд терүг соңсна гиҗ тоолвран келнә. Болв цуг күүкдиг нег класст орулҗ болшго. Терүнәс көлтә цүүгәтә юмн чигн һарна.
Тиим йовдл бичә учртха гиһәд школын эргнд бәәдг уульнцас, микрорайонас бичкдүдиг авна. Кемр сул орм дәкәд үлдсн болхла, талдан районас чигн негдгч класст орх бичкдүдиг орулна. Ода классическ гимназьд болн шин этносойлын гимназьд бас бичкдүдиг авна, энд эклц классмуд үүлднә.
Цуг эк-эцкнр эрлһән бас орулх зөвтә, бичкдүдин һарсн өдринь, нань чигн то-дигинь бичҗ өгнә. Тер то-дигиг багшнр олзлҗ чадҗана гисн зөвән эк-эцкнр бас өгнә, гиҗ Людмила Гордеевна цәәлһв. Тер мет бичкдүдин садас медицинск карт школд орулгдна. Талдан неквр документин туст уга.
Ода Элстин садмудт 1042 бичкдүд школд орхар белдҗәнә. Школмудт болхла теднә төлә 1506 орм һарһгдсн бәәнә, тиим кевәр 500 шаху орм ода чигн сул, тегәд негдгч классин сурһульчнриг школмудын ик зууднь күләҗәнә. Болв зәрм эк-эцкнр зуг нер һарсн багшнрт бичкдүдән өгхәр седнә, терүнәс көлтә хойр школын туст тиим невчк оралдата юмн һарв.
Йирдән школын администрац кениг ямаран багшт өгхинь йилһнә. Эс гиҗ цуг көвүд нег класст, наадкднь болхла һанцхн күүкд тусхмн болҗана, тиим юмн һарх зөв уга, гиҗ Л.Минькова цәәлһв. Сурһульчнрин тоог диглҗ авхин төлә Элст ода тавн әңгд хувагдсн бәәнә - Ар үзг, Өмн, Деед, Дорд үзг гиһәд, дәкәд балһсна цутхлң гиҗ йилһгднә. Ар үзгт ода тавн школ бәәнә, тер тоод 21-ч болн 12-ч тойгта школмуд, классическ гимназь болн педколледжин уллгч школ. Эн цуг школмудт ут турштан негдгч классин сурһульчнрин төлә 356 орм бәәнә, эн ар үзгин районд бәәдг садмудт болхла ода 266 төгсәһәчнр бәәнә, тегәд эдн цугтан ямаран чигн цүүгән-түлклдән угаһар негдгч класст орҗ чадҗана.
21-ч тойгта школд 125 күн школд орулгдв, эднлә хам-хоша бәәдг 12-ч тойгта школд болхла зуг 4 күүнәс эрлһн авгдв. Тер мет балһсна цутхлңгин школмудт негдгч классмудт 229 орм сул бәәнә, нааран ирх бичкдүдин то 93-д күрв. Тегәд эн школмудт талдан уульнцас эс гиҗ микрорайонас бичкдүд ирҗ чадҗана, тиим сән таал ода бәәнә.
Ода школд 6,6 наснас авна. Зәрмнь дола күрәд школд ирнә. Бичкдүдт эрк биш умшдг, бичдгиг дасад керг уга, тер тоотыг багшнь школд дасхх, тегәд школын өмн сәәнәр амрад, цогц-махмудан батрулад ирх кергтә, тиигхлә тана бичкдүд сәәнәр сурад, олнд туста әмтн болҗ өсх.

ТүРВәН һуна