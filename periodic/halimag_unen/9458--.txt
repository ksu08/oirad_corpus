Тууҗин алдр йовдлмудас сурһмҗ авна
11-12-2018, 10:10 
Одахн, декабрин 6-д, Элстд З-ч, 12-ч болн 23-ч тойгта школмудын сурһульчнрин төлә классин кичәлмүд болв, энд арвтнр болн бичкдүд "әмд тууҗин ончта йовдлмуд" гидг төрәр күүндвр кев, эднд 1941-1942 җилмүдт Москван эргнд болсн дәәлдәнә тускар келҗ өгснә хөөн сурврмудан өгәд, учебникд эн төрәр умшсн тоотын тускар келәд, олн шин тоотыг медҗ авв.
Дамшлтта лектормуд эн алдр дәәлдәнә тускар тодрхаһар келҗ өгв. Тер тоод Хальмг Таңһчин Толһачин селвгч Константин Кирпилев, дәәч үүлдврин ветеран, Залу-зөргин орденә кавалер Санал Хантыев, Цугәрәсән бичкдүдин-уйн настнрин цергә-төрскнч "Юнармия" гидг олна җисәнә Хальмг региональн әңгин штабин һардач Чимид Джангаев сурһульчнрт тууҗин алдр йовдлын болн өдгә цагин бәәдл-җирһлин, эднә күцәҗәх кергин, эндр өдр мана таңһчд "Юнармия" җисән ямаран делгрлт авчахин тускар зәңглв.
Тиигҗ Элстин школмудын бичкдүд болн арвтнр мана орн-нутгин тууҗин тускар кесг тоотыг медҗ авв. Москван эргнд 1941 - 1942 җилмүдт болсн дәәлдәнд түрүн болҗ немш фашистнриг күүчҗ дәврлһиг эклсмн. Тиим кевәр блицкригин, дәәг түргәр төгсәлһнә туск бахмҗта тоолвр бурушагдв. Немш деермчнр түрүн болҗ тиигҗ дәәнә йовудт күүчгдлә, тиим кевәр 1945 җилин алдр Диилврин ул тәвгдлә.
Москван дәәлдәнд хотл балһсна бәәрн улс олар орлцҗ тер түрүн алдр диилврт ик нилчән күрглә, тер мет Сиврин болн Хол Дорд үзгин дәәчнр көрңгин әәрмд ирҗ йовудта дәврлһиг теткв. Түрүләд Улан әәрмин әңгс ик бүслврт, кесгнь бәрәнд тусад ик күчр-күндлә харһсн бийнь, 1941 җилин декабрь сарин эклцәр советск салдсмуд болн ополченцнр дәврлһнә йовудан түргүләд, фашистнрәс Московск областиг, Тулаг болн нань чигн балһсдыг сулдхад, хортна әәрмсиг Москваһас холд көөҗ һарһв.
Улан әәрмин салдсмуд, мана аав-ээҗнр, өвк эцкнр Москван төлә болсн алдр дәәлдәнд диилвр бәрәд, мөңк баатр йовдл һарһсинь мартх зөв угавидн. Эндр өдр төрскнч седклтә баһчудыг өсклһнд ик тәвцән юнармейцнрин җисән күргҗәнә, тер җисәнд Элстин сурһульчнриг өргәр орлцулхин төлә эн керг-үүлдвр бүрдәгдв. Тер мет мана орн-нутгин тууҗиг улм сәәнәр медхин, Төрскән харсгч Алдр дәәнә болн нань чигн дәәлдәсин, мана таңһчин баатрмуд тер дәәнд залу-зөргтәһәр орлцсна тускар бичкдүд болн арвтнр улм сәәнәр медтхә, таңһчин тууҗан күндлтхә гиһәд эн керг-үүлдврмүд бүрдәгдв.
Эн харһлт келһнд ик тәвцән таңһчин спортын болн баһчудын политикин министерств, баһчудын таңһчин цутхлң, "Юнармия" олна җисәнә Хальмг әңг орулв, эднә нилчәр кесг-кесг сурһульчнр тууҗан, өвкнрин баатр йовдлыг меддг болв.

ТүРВәН һуна