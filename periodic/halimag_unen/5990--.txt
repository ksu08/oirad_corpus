Хальмг театр ГИТИС-ла залһлда батлҗана
16-06-2017, 16:00 
"Калмыкия" таңһчин зәңгллһнә агентствин дарани пресс-конференцд Басңга Баатрин нертә Келн-улсин драматическ театрин художественн һардач, әрәсән болн Хальмг Таңһчин искусствин ачта үүлдәч Борис Манджиев гиичнриг дахулҗ ирв. Тернь ГИТИС-ин режиссерск әңгин декан, "Мелихово" музей-заповедникд болдг чеховск фестивалин художественн һардач Владимир Байчер болн ГИТИС-ин режиссерск факультет төгсәҗәх баһ наста режиссер Павел Пронин болв.
Күүндврин эклцәр Борис Манджиев театрт сезон хаагдсн бийнь көдлмш цаарандан делгрлт авчахин тускар келв. Керчь балһснд "Босфорские агоны" гидг нертәһәр болдг нарт-делкән театральн 19-ч фестивальд
күцәмҗтәһәр орлцад, театрин артистнр шидр хәрҗ ирснә тускар эн зәңглв. Тенд Хальмг театр античн кезәңк балһсн бәәсн һазрт ил теңгр дор наадан үзүлв. "Өөрднр, мини өөрднр" ("Цуста ширә") гидг наадыг фестивальд цуглрсн улс ик оньгтаһар хәләсмн. Фестивалин директор Елена Клименко дарани фестивальд орлцх үрвр мана театрт өгв.
Театр дарани сезондан В. Шекспирин "Комедия ошибок" гидг наад белдв. Терүг ГИТИС-ин режиссерск әңгиг төгсәҗәх баһ наста режиссер Павел Пронин тәвв.
"Иим театрт көдлнә гисн ик байр, - гиҗ Павел Пронин ухан-тоолвран медүлв. - Сезон төгссн бийнь энд җирһл буслад бәәнә. Дарани наадн белдгдҗәнә. Зунын сармудыг олзлҗ ясврин
көдлмш кегдҗәнә. Кегдх зөвтә нань чигн тоотан коллектив арднь орҗ күцәҗәхнь ик тааслт олна. Хара суусн күн үзгдхш. Генеральн директорин килмҗәр цугтан күчн-чидлән хамцулад, иргч сезонд белдҗәнә".
Намрар ирхдән Павел кесг нааддынь үзәд, артистнр йир сән белдвртәһинь темдглсн билә. Дәкәд болхла театрт эврә хәләһәчнр бәәнә. "Тегәд эднә ицлиг унтрашгон төлә баһ бишәр
күчән һарһх кергтә болв,- гиҗ Павел Пронин цааранднь келв. - Театрин ах режиссерт ик ханлтан өргҗәнәв. Эн күүнә сәдвәрәр би Хальмг театрт наад белдҗ тәвүв. Профессиональн халхарн сән белдвртә үүдәгч коллективла көдлнә гисн басл ик хөв. Режиссер болһнд тиим йовдл учрхш. Йосн театрт йосн наадыг белдҗ тәвсндән би бийән ик хөвтәд тоолҗанав. Хальмг театрин цуг коллективд ханлтан медүлҗәнәв".
Көдлхд ямаран болв гиҗ сурснд, Павел иим хәрү өгв: "Түрүн авгтан амр болсн уга, артистнр намаг шинҗлв, би теднә билгинь медҗ авхар зүткүв. Болв хоорндан нег-негән медлцәд, таарч көдлхд театрт тогтсн сән диг-даран, көдлмшт хамгин түрүнд бәәдг заң эврә тусан күргв. Борис Наминович профессиональн халхарн йоста сән коллектив белдҗ чадв. Дәкәд эн режиссер йир ик тоомсрта. Тегәд терүнә итклиг дааһад, сәәнәр көдлх кергтә болв. Талдан арһ уга билә. Терүнә өөдән некврлә ирлцхәр цугтан шунвидн".
ГИТИС-ин режиссерск факультетин декан Владимир Байчер Хальмгт ирснә учран медүлхләрн, эн институтд өдрәр сурдг факультетла зергднь заочн сурдг факультет бәәдгин тускар, терүг ода нертә кесг режиссермүд төгсәснә тускар келҗ өгв. Тер факультетд сурх оютнриг шүүҗ авх санатаһар ирсән эн медүлв.
Хальмг театриг Владимир Байчер давсн җилин намрар Москвад үзсн бәәҗ. "Я-Будда" гидг наадыг хәләснә хөөн Хальмгт актерск сән белдвртә болн режиссерск ик билгтә коллектив бәәхинь эн темдглв. әрәсән театральн җирһлд зөвтә сән орман олҗах Хальмг театрин
үүдәгч үүлдвринь сән халхаснь үнлв.
Цааранднь В. Байчер ГИТИС болн Хальмг театр хоорнд үүдәгч залһлда тогтах таал учрҗахин тускар онц келв. Көдлмшән үлдәлго заочн сурад режиссерск болн актерск эрдм дасҗ авх баһчудыг хәләҗ шүүҗ авхар ирсән дәкн нег давтҗ медүлв. Хальмгт ик билгтә режиссер Борис Манджиев бәәнә. Болв чигн иргчдән театральн кергиг цааранднь делгрүлх билгтнриг белдх кергтә, гисн тоолврарн нертә режиссер болн багш хувалцв. Эн җил заочн факультетд орх билгтә баһчуд Сергей Шакуров һардҗах мастерскойд сурхмн болҗана. Келхәс, ГИТИС
төгсәҗәх билгтә режиссермүдиг Хальмгин театрин тәәз деер наадыг тәвлһнд орлцулдг йовдлыг сән авъяст тохрах седвәр бәәхиг эн медүлв.
"Хальмгт әмтн эврә театрарн бахмҗ кеҗ чадҗана. Иим театр йоста профессиональн театр болҗана. Терүгинь медҗ, бахмҗ кесн деерән театртан дөң болад, әрүнәр хадһлтн", - гиҗ Владимир Григорьевич Байчер үг хоорнд эврә үнллһән медүлв.
Мана театрин дарани нег седвәр бәәдл-җирһлд тохрад, ГИТИС-ин болн Хальмг театрин хоорндк залһлдан батрх гисн ицлиг пресс-конференц зүүлһв.

Галина ХЕЙЧИЕВА