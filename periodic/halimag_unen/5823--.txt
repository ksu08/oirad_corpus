Олн үртә ээҗин зун хавр
24-05-2017, 16:38 
Хальмг улс йөрәл тәвсн цагтан "зу нас наслҗ, зун хавр үзҗ, ачнр-җичнриннь кишгт багтҗ йовхитн олн деедс өршәтхә", гиҗ келнә. Зу нас наслсн күн кишгтә, хөвтә болҗахнь лавта. Зун җил - энтн сәәхн насн, ончта болн темдгтә өөн, тегәд иим наста күн олн әмтнд бахмҗ болх зөвтә гиҗ сангдна. Элст балһснд бәәдг ээҗ Надежда Кирсановна Учурова (Ченинова) эндр зу нас наслад, ончта өөнән темдглҗәнә. Ут җирһлин хаалһдан байрлх чигн, зовх чигн саам үзәд, кесг күчр-күндиг даасн, долан үрндән чик сурһмҗ өгсн ээҗ өөрхн элгн-садн, таньл-үзл улс дунд күндтә болн тоомсрта күн болҗана.
Зун җил хооран хаврин сәәхн асхар Кирсан болн Пасян Абушиновихнә өрк-бүлд күүкн һарв. Тер цагт эднә өрк-бүл Ростовск областьд бәәдг билә, эдн угатя чигн байн чигн биш бәәсмн. Эк-эцкдән ор һанцхн үрн бәәсн Надя күүкн "өөкн дотрк бөөр мет, өндгн дотрк уург мет" альхн деерән таалулҗ-эңкрүлҗ өссмн. Арвн йистәдән Надя хәрд һарад, хойр үртә болв, зуг нег үрнь бичкндк цагтан әрлв. Авальнь цергә күн бәәсмн, тегәд дән эклхлә тер түрүн зергләнд хортнла ноолдхар йовсмн. Дәкҗ эдн нег-негән үзсн уга. Өрк-бүлән теҗәхин төлә баахн Надя колхозд көдлв. 1943 җилин эклцәр һурвн сардан эн Сал һолын көвәһәр окоп малтҗ, күчр зовлң дааҗ, хар көдлмш күцәсмн.
- Залу улс дәәнд йовсмн, тегәд колхозд күүкд улс көдлдг бәәсмн. һурвн сардан окоп малтад хәрҗ ирхлә, дигтә өвс хадад, малдан хот белдх цаг ирв, дарунь урһц хурах кергтә болв. Намрар боднцг болн талдан тәрә-темс хураҗ, үвлдән белдвидн. Бидн амрл угаһар, гесндән бүтн хот угаһар өдр-сө уга кеер көдлҗ йовлавидн. Декабрь сард Зулын өмн өргнд маднд
цөөкн өдр амрад, байрт белдх арһ өгв. Нег өдр мана селәнүр машиһәр салдс ирәд, гермүд эргв. Манаһур орҗ ирсн салдс цаһан седклтә бәәҗ, дулан хувцан, арһ бәәхлә мах, хот-хол элвгәр автн гиҗ келв. Хол хаалһдан авч һарсн хот-хоолан идәд, бидн Новосибирск крайд тусвидн,- гиҗ Надежда Кирсановна тер цагиг тодлҗ келнә.
Келхд, зу нас наслсн ээҗ цугинь сәәнәр тодлна. Җирһлднь учрсн нег йовдлын тускар келхләрн, кезә, альд юн болсиг өцклдүр болснла әдл тодлҗ келнә. Сиврт күүнә һазрт бичкн
күүктәһән болн көгшн ээҗтәһән туссн Надя һанцарн көдләд, эднән теҗәв. Эднә туссн колхоз бат биш билә, бәәрн әмтн нурһлҗ эврәннь һарудтан тәрә-темс суулһад, терүгәрн бәәдмн. Надя тенд малд чигн, тәрә тәрлһнд чигн көдләд, көдлмштән һавшун, үнн-чик седклтәһән
үзүлв. Түрүн авгтан бәәрн әмтн хальмгудас холдад әәдг билә, болв дарунь эдн үр-иньгүд болад, нег-негндән түшг болв. Надежда Кирсановнан тодлврар, эн бәәрн күүкд улсла үүрләд, тедниг хальмг цәәһәр тооһад, хамдан ниитә бәәдг билә.
Нег дәкҗ Надяг колхозин ахлач дуудад, малын хош даалһх санаһан медүлв. 90 хөөнәс 130 хурһ авч чадхла, 4 хөөһәр мөрәлнәв гиҗ тер келв. Даалһсн малан бүрн-бүтәр хадһлад, сән
төл авад, бер малар мөрәлгдв. Тер цагт бәәрн улсиг дураһад, эн һарудтан боднцг тәрдг болв. Келхд, колхоз энүнд үкр өгсн билә, үр күүкднь така белглв, тегәд эдн идх-уух хотта, өмсх хувцта болад, көл деерән батрв. Болв тер селәнд хальмгуд уга билә, тегәд эдн эврәксән хәәһәд, талдан селәнүр нүүхәр шиидв. Селәнә әмтн цуһар эдниг хаалһднь белдәд, хувц-хунринь, өлг-эдинь ачад нөкд болв. Шин һазртан Надя бер бас һаруд тәрәд, колхозд көдләд олна нүүрт йовв. Тер селәнд һурвн үрән һанцарн асрдг белвсн залу Бадма Учуров бәәсмн. Эк уга өсчәх көвүдт седклнь зовад, Надя бер теднд боднцг, үс өгәд, хувц-хунринь ясад, чадсарн нөкд болдмн. Удан боллго эдн ханьцад, хамдан бәәдг болв. Сиврт эднә өрк-бүлд
дөрвн үрн һарв, зуг Тамара күүкнь тенд хорв.
1957 җилд цуг хальмг улс төрскн һазрурн темцҗ һарв. Учуровихнә өрк-бүл Элстүр нүүҗ ирв. Төрскн һазртан ирснә дару хойр күүкн һарв. Бадма Цебекович болн Надежда Кирсановна таңһчиннь босхмҗд тәвцән орулҗ, олна нүүрт көдләд, күүкдтән сурһуль өгв. Нааран нүүҗ ирсн дару эдн баракд бәәдг билә, болв удл уга эдн Б.Адучиевин нертә уульнцд гер тосхҗ авв. Эндр күртл Надежда Кирсановна эн гертән отхн күүктәһән бәәнә. Өдр болһн гилтә нааран
күүкд-көвүднь, күргд-берәчүднь, ачнр-зеенрнь, җичнрнь орҗ ирнә. 7 үрнь, 17 ач-зень, 23 җич-зеенчрнь, 9 җиликнь ээҗиннь менд медхәр нааран адһна. Ээҗин сүв-селвг, бүлән үг күн болһнд җирһлднь омг өгнә. Май сарин 9-д болн Шин җилин байрин өдр цуһар эрк биш энд цуглрна. Өнр-өсклң Учуровихнә өрк-бүлд тогтсн сән авъясар эн өдрмүдт цуһар цуглрад, дәәнд орлцсн эцкиннь санл тевчнә, Шин җилиг тосна. Хол сурһуль сурч йовх эс гиҗ көдлҗ йовх ачнр-зеенртән Надежда Кирсановна оньдин белгән нерәднә, теднь болхла бас эңкр ээҗән байрлулхар шунна.
- Мана эк цаһан седклтә, кезәд чигн тиньгр, сәәхн заңта болдмн. Мадниг эңкрлҗ өкәрлҗ дууддг билә. Маднла хам-хоша бәәдг улсла чигн сәәнәр бәәҗ, нег-негндән дөң болҗ, байр-зовлңган әдләр хувалцдг бәәсмн. Эк-эцкәсн үлгүр авч бидн чигн өр-өвч, цаһан седклтә, әмтнлә тевчңгү болҗ өсвидн. Мана эк-эцк бийснь хара суудмн биш, тедниг дахад бидн герин көдлмш кеҗ, һартан үүл бәрҗ, цаган тустаһар давулдг биләвидн. Мана эк маднд болн мана
күүкдт, ачнр-зеенрт эдин кизәрәр көнҗлмүд уйҗ өгсмн. Тегәд мана өрк-бүлмүдт мана экин уйсн көнҗлмүд әрүнәр хадһлгдна. Келхд, мана эк 95 нас күртлән машинкәр юм уйдг билә.
Сүл җилмүдт нүднә харань муурад, үүл бәрдгән уурв. Баһ цагтан маднд дурта хувц уйҗ мадниг сәәнәр хувцлдг билә. Экән дураһад би юм сәәнәр уйдг дасад, хувц ишкдг эрдмтә болув. 90 җилин өөнднь сәәхн хальмг бүшмүд уйҗ өгләв, ода бас шин бүшмүд белн бәәнә,- гиҗ Люба күүкнь келнә.
Эндр Надежда Кирсановна 100 җилин өөнән темдглҗәнә. үрн-саднь, олн ачнр-зеенрнь эндр эңкр экдән болн ээҗдән ханлтан өргҗ, сән сурһмҗ өгснднь, җирһлднь ицлтә түшг болснднь
бүлән үгән нерәдх. Эк күүнд болхла энүнә үрнь әмд-менд, олна хормад багтҗ йовхнь хамгин үнтә болҗана. Василий көвүнь юристин эрдм дасад, мана таңһчин түрүн юристнрин негнь болна, КАССР-ин Деед зарһин ахлачар үүлдҗ йовсмн. Петр болн Лидия тосхлтын халхар үнн-чик кевәр көдлҗ йовла, хотл балһснд эднә тосхсн гермүд олн. Николай җолачин эрдмтә. Анатолий - таңһчин физкультурин болн спортын ачта көдләч, футбол делгрүллһнд ик тәвцән орулсмн. Любовь - уяч, Лариса - тооч. Келхд, отхн Лариса күүкнь Ставрополь балһснд экономистин эрдм дасад сурһулян төгсәхлә, энүг Октябрьск района Мирный селәнүр
көдлмшт йовулсмн. Экнь күүкән дахад, тенд хамдан бәәсмн, хөөннь зеенрән асрҗ нөкд болсмн.
Надежда Кирсановна насн-җирһлиннь туршарт дәәнә болн тууврин күчр зовлң үзсмн, долан үрән асрад, цугтаднь чик сурһмҗ өгв. Эндр күүкднь болн ачнр-зеенрнь, җичнрнь экиннь болн ээҗиннь ач хәрүлҗ, эдндән нүдн-амн болҗ йовхднь байрлна. "Мана ээҗ күн болһна һарсн өдр меднә, цугтаһинь йөрәһәд, белгән белднә. Мана телефона тойгудыг меднә, кемр мадниг хәәһәд, әмтн сурхла, тер дарунь келҗ өгнә",- гиҗ күүкднь келнә.
Эн җил мана газет 100 җилин өөнән темдглҗәнә. Бидн Надежда Кирсановнаг мана умшачнрин нерн деерәс ончта өөнләнь йөрәҗ, бат эрүл-менд дурдҗанавидн. Олн җилдән "Хальмг үнниг" бичүлҗ- умшҗ йовх ээҗ газетлә хамдан цацу өөнән темдглҗәхнь ик бахмҗ болҗана.

Наталья ДАВАЕВА
ЗУРГУДТ: Надежда Кирсановна үрн-садтаһан болн ачнр-зеенртәһән
Н.Горяевин цоксн зургуд