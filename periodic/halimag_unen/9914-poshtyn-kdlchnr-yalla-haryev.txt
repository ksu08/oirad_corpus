Поштын көдләчнр ялла харһв
28-08-2019, 11:43 | Таңһчин зәңгс » Зәңг
Хальмгин зарһин приставмуд зарһин бичгүдиг цаглань эс күргсн төләднь пошт зөөһәчнриг эн җилин 7 сарин эргцд 12 сааҗ административн дааврла харһулв. Поштын залһлдана туслмҗ күрглһнә зокалмудыг эвдсн уршгар салңгар көдлдг поштын көдләчнр 62 миңһн арслңга ялын мөңг өгхмн.
Таңһчин зарһин бичгүдиг долан хонгин болзгт әмтнә хайгар күргх зөвтә, әмтн гертән уга болад, бичгүдинь һартнь бәрүлҗ өгдг арһ уга болхла, терүнә тускар зарһд зәңглх зөвтә. Йириндән салңгар көдлдг поштын көдләчнрин гемәр зарһин керг-үүл уданд татгдна, юңгад гихлә әмтн зарһин сүүр кезә болхин тускар зәңглҗәх бичгүдиг цаглань авхш.
Таңһчин ах зарһин пристав Роман Мухортовин келсәр, пошт зөөһәчнр һаринь тәвүлчкәд, әмтнд зарһин бичгүдиг өгнә. Кемр әмтн гертән уга болхла, поштд ирҗ, бичгән автн гиҗәх цаас үлдәх зөвтә. Кемр кен негнь долан хонгин эргцд поштд ирҗ, бичгән эс авсн болхла, поштын көдләч бигчтнь ирлцңгү темдг тәвәд, хәрү зарһд илгәх зөвтә болҗана.
Зарһин бичгүдиг темдглсн болзгт әмтнд эс күргсн дааврта улс баһ гиснь тавн зун арслңга, ик гиснь миңһн арслңга ялла харһулгдна, организац болхла - 5 миңһн – 10 миңһн арслңга ял өгхмн болҗана.
Мана зәңгч