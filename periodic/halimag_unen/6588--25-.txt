Җирһлин байр болсн дуунд церглнә. Анатолий Цебековин нертә үүдәгч коллектив 25 җилә өөнән темдглҗәнә
28-10-2017, 09:30 
"Калмыкия" РИА-д А. Цебековин нертә хорин һардач болн ах дирижер Ольга Сердюкова болн хорин дуучнр А. Очкаева, И. Месхишвили, Д. Эдняшев, "Колокольчик" бичкдүдин дууна студин һардач Нигмяра Цебекова ирҗ, журналистнрла харһв. Государственн хорин өөнин концерт октябрин 29-д болхин тускар, терүнә программд һурвн әңг орҗахин тускар Ольга Владимировна келҗ өгв. Урд болн өдгә цага көгҗм болн дуд эн асхн әмтнә оньгт тусхагдхмн. Академическ авцта көгҗмәс авн эстрадн айсмуд күртл эн концертд орҗ, үй болһна улст таасгдх гисн ицл бәәнә.
Хальмг Таңһчин ачта артистк Анна Очкаеван келсәр, дарани нег харһлтдан хорин орлцачнр Москвад концерт үзүлхин өмн үүдәгч зуран тускар келҗ өгсн билә. Өөнин җилдән Москваһас нань коллектив Саратовд, нань чигн балһсдт концертмүд үзүлв. Дәкәд болхла, А. Цебековин туск дегтрин презентацд орлцад, тооцана концертән үзүлсинь әмтн тодлна. Эн өөнин концертд дуулсн кесг дууһинь әмтн соңссн болх. Болв чигн шин нәәмн үүдәвриг олн хәләһәчнртән эдн нерәдҗәнә. Эстрадн әңг баһчудт таасгдхнь маһд уга. Эстрадн дууг хорин дуучнр йилһән сәәнәр дуулҗ чаддгиг тернь үзүлхмн.
Инесса Месхишвилин тоолврар, концерт цугтад зуг байрин болн сергмҗин седкл зүүлһхмн. Нертә дуучнр Елена Каджиева, Ангелина Серова тәәз деер дуулснла зергднь баһ наста дуучнр Нарн Довдунов, Лиҗ Горяев, Дмитрий Эдняшев цуглрсн улст дууна байр белглхмн. Урднь соңсгдҗ йовсн дууна айсиг олн көгҗмин зевсгүд дахулгдҗ, терүнә өвәрц сәәхниг нег үлү нәәһинь олҗ үзүлхмн. Келхәс, Дмитрий Эдняшев хорт дуулсн деерән олн зүсн көгҗмин зевсгиг татна. Гитар цокна, бас-гитар наадна, контрабаст айс орулна, мөрн хур татна, йирин хур чигн айсинь өргҗ татдгиг концертд ирдн улс меднә. Мөрн хур татдгиг Дмитрий Элстин көгҗмин училищд сурчаһад, Моңһлд одад дассн билә. Казанск консерваторин оркестрин әңгд Дмитрий арднь орҗ контрабас татдг дассмн. Тиим олн халхин эрдмтә специалистнр Государственн хорт көдлҗәнә. Ольга Сердюкован келсәр, хорт ода һурвдгч әңгинь баһчуд тогтаҗана. Консерваторск сурһульта дууна эрдмтә баһчуд олн бәәхнь байрта йовдл болҗана.
Анатолий Очир-Гаряевич иргчин тускар ухалад, хорин өөр бичкдүдин дууна коллектив бүрдәсн билә. "Колокольчик" нертә дууна коллективд олн күүкд-көвүд дуртаһар орад, дууна эрдмд тахшсмн. "Колокольчик" кесг хәләврт орлцҗ, нүр орм эзлсмн. Парижд күрәд, Анатолий Цебековин һардврт бичкн дуучнр Европин сойлын хотлд билг-эрдмән үзүлсмн. Дууна эн коллектив өөнин концертд бас орлцхин тускар Нигмяра Цебекова келв. Эцкиннь һарсн өдрлә өөнин концерт болҗахиг Нигмяра Анатольевна темдглҗ келв.
Өөнин концертд таңһчин искусствин ачта үүлдәч Мерген Настиновин һардврта симфоническ оркестр, Савр Катаев толһалҗах "Аллегро" ансамбль көгҗминь татхмн. Хальмг Таңһчин улсин артистк Вера Тепкеева бас концертд орлцҗана. Волгоградас, Əәдрхнәс нертә көгҗмчнр, теднә тоод Лариса Сафарова ирҗ, коллективиг ончта өөнләнь йөрәхмн.
Өөнин концерт октябрин 29-д правительствин сүүрин залд болхмн.
Галина ХЕЙЧИЕВА