Бичкдүдиг шимтә хотар теткхәр
23-10-2019, 10:32 | Таңһчин зәңгс » Эндрк өдрин төрәр
Сурһулин шин җил экләд, күүкд-көвүд хойр сардан сурчкв. Удл уга эдн намрин амрлһнд һархмн. Зуни кемд һурвн сардан амрсна хөөн сурһуль сурхд күнд болна, тегәд бичкдүдин эрүл-менд батруллһнд, эдн дунд чик авг-бәрц батруллһнд ик оньг өгх кергтә. Насни дигт күрәд уга бичкдүд бат болн чаңһ-чиирг өсхин төлә эднә хотынь ясч, шимтә болн эрүл-мендд туста хот-хол өгх кергтәг специалистнр темдглнә. Тегәд сурһулин заведеньст бичкдүдт өгчәх хот-хоолын чинриг ясруллһнд ик оньг өггдҗәнә.
Эн җил мана орн-нутгт «Олна эрүл-менд батруллһн» гидг федеральн төсвәр туста болн сән чинртә хот-хол олзллһна, чик авг-бәрц батруллһна керг-үүлдврмүд батлгдсн бәәнә. Эн төсв дөрвн регионд түрүләд күцәх шиидвр авгдсн билә. Тиигәд Московск, Самарск, Свердловск болн Омск областьст болн Башкортостанд эн төсвиг бәәдл-җирһлд тохралһн эклв. Терүнә йовудт сурһулин учрежденьст өггдҗәх хот-хоолын чинрин тускар сурһульчнрин болн эднә эк-эцкнрин ухан-тоолвр медҗ авч, терүг ясрулхин төр хаһлгдхмн.
Сентябрь сарин чилгчәр Роспотребнадзорин Хальмг Таңһчар үүлддг заллтын һардач Джангар Санджиевла болсн брифингд сурһульчнриг халун хотар тетклһнә төр бас босхгдсн билә. Дааврта һардачин келсәр, мана таңһчд сурһульчнрин 80 процентнь халун хотар теткгднә. Эклц классмудын сурһульчнр цуһар школд халун хот уудг болхла, ах классмудын күүкд-көвүдин ик зунь школын столовд одхар седхш. Таңһчд социальн-экономическ бәәдл му болҗахас иштә зәрм эк-эцкнр күүкдтән халун хотын төлә мөңг өгч чадхш. Келхд, сард нег сурһульчд халун хотд 1300 арслң кергтә болна. өрк-бүлд хойр-һурвн сурһульч бәәдг болхла, энтн баһ биш мөңгн. Хәрнь, эн сурһулин җиләс авн мана таңһчд олн үртә өрк-бүлмүдт нег сурһульчин төлә сард 1000 арслң йилһгддг болв.
Бичкдүдин эрүл-менд бат болн чаңһ болхин төлә эднд олн зүсн темс, зер-земш, мах өдр болһн өгх кергтә. Харм төрхд, дорас өсч йовх бичкдүд хаш идхдән дурго, зәрм темс эдн бас идхш. Дәкәд өсчәх цогц-махмудт йод кергтә болна, тегәд йодта давс, өдмг идхлә сән болхмн. Сурһулян сәәнәр сурч, дарунь муурлго чаңһ болхин төлә олн зүсн витамин бичкдүдт өгх кергтә гиҗ эмчнр келнә.
- Мана таңһчд сурһульчнриг халун хотар тетклһнә төриг күцәгч йосна органмуд оньгасн алдхш. Эн төр таңһчин правительствин сүүрт чигн хәләгднә. Темдглхәс, Яшкулин, үстин райодт бәәрн бюджетәс халун хотар тетклһнд мөңгн йилһгднә. Зәрм муниципалитетмүдт бәәрн фермермүд болн селәнә эдл-ахус ик дөңгән күргнә, эдн мах болн темс йилһҗ өгч, бичкдүдин хотнь сенр болн шимтә болхин тускар ухална. Тиим сән седвәриг дөңнҗ талдан арһлачнрт болн фермермүдт үлгүр тәвх кергтә, - гиҗ Джангар Санджиев келв.
Тиим эдл-ахусин негнь Яшкулин района «Улан Хөөч» гидг акционерн ниицән болна. Одахн көдлмшин кергәр Привольный селәнд одхларн бидн бәәрн бичкдүдин садт болн школд одвидн. Тегәд эн эдл-аху сурһулин заведеньст кимдәр мах болн өдмг хулдна, җил болһн өңгәр боднцгар, мәңгрсәр болн шар луувңгар теткнә. «Байр» гидг бичкдүдин садын һардач Эльза Сангаджиеван келсәр, эднә күүкд-көвүдт зуг сән чинртә махар хот белднә. үлгүрнь, Көтчнрә района «Сарпа» «Шатта» болн А.Чапчаевин нертә эдл-ахусин һардвр бас селәнә школыг дөңнҗ, сурһульчнриг халун хотар тетклһнд демән күргнә.
«Олна эрүл-менд батруллһн» гидг федеральн төсвин түрүн аш диглгдәд, бичкдүд ямаран хотд дурта болҗахинь йилһҗ авсна хөөн сурһулин учрежденьст халун хотар тетклһнә төр сән талагшан хүврх гисн ицл бәәнә.
Наталья ДАВАЕВА