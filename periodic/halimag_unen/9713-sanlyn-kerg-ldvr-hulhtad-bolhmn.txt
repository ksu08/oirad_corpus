Санлын керг-үүлдвр Хулхтад болхмн
30-04-2019, 11:38 | Таңһчин зәңгс » Эдн Төрскән харсла
Мөрн сарин 23-д правительствин Герин конференц-залд «Диилвр» гидг бүрдәмҗин комитетин дарани сүүр болв. Энүнә көдлмшт таңһчин правительствин Ахлачин үүлиг дааҗах Юрий Зайцев, таңһчин Толһачин үүлиг дааһачин администрацин һардачин дарук Кирилл Попов орлцв, сүүриг таңһчин правительствин Ахлачин дарукин үүлиг дааҗах Боова Бадмаев һардв.
- Удл уга бидн Төрскән харсгч Алдр дәәнд ончта диилвр бәрснә 74 җилин өөниг темдглхвидн. Энүнә белдврин тускар бидн одахн болсн урдк сүүрт келләвидн. Болв ода невчк тодрха күүндвр болх, яһад гихлә Диилврин өөнин өдр өөрдәд йовна. Ода болхла би таңһчин правительствин Ахлачин үүлиг дааҗах Юрий Зайцевд үг өгчәнәв. Юрий Викторович иим цөөкн үг келв: «Райодын һардачнрла би өргн сүүр байрин өдрмүдин хөөн кехәр седҗәнәв, эднә экономикин, социальн бәәдл-җирһлин һол төрәр күүндвр кенәв, тиим кевәр райодт күцәх тодрха кергүдин тускар улм сәәнәр медхәр седҗәнәв. Хамгин хурц төрмүдлә таньлдхв гиҗ санҗанав.
Хөөннь райодар йовад, райодын делгрлтин, иргчин тускар күүндвр тогтанав. Хамцу кевәр көдлҗ сән ашт күрх зөвтәвидн, мана нөкцлт сән ашта болтха», - гиҗ эн заав.
Мана таңһчд Диилврин 74 җилин өөниг темдгллһнә керг-үүлдврин календарн зурад 100 һар керг-үүлдвр орулгдсн бәәнә, гиҗ ахр тооцандан таңһчин сойлын министрин дарук Николай Санджиев келв. Май сарин 6-д Хулхт селәнд 28-ч әәрмин мемориалд тодлврин митинг болхмн. Тер мет авъяст тохрсар май сарин 9-д Элстд Мөңк һалын мемориалд гүрмр цецгүд тәвхмн. Асхлад Диилврин талвңд концерт бүрдәгдх гиҗ эн темдглв. Цуг керг-үүлдвр темдглсн зурала ирлцәтәһәр болхмн, тегәд райодт болн Элстд белдврин көдлмш дигтә-даратаһар күцәгдҗәнә гиҗ сойлын министрин үүлиг цаг зуур дааҗах Хонгр Эльбиков заав.
Тер мет Элстд болх керг-үүлдврин тускар балһсна администрацин ахлачин дарук Денис Ишкеев цәәлһҗ өгв. Хотл балһснд бәәх бумбсиг шинрүллһнә көдлмш күцәгдв гиҗ эн темдглв.
Яшкулин района Хулхт селәнд эн өдр бас җил болһн тодлврин ик керг-үүлдвр болна. Эн җил әәдрхнәс 250 күн ирх гиҗ күләгдҗәнә, әәдрхнә областин губернатор бас ирх седклән медүлв. Тер мет Элстәс, таңһчин талдан райодас олна организацсин болн баһчудын кесг элчнр ирх. Хулхтад болх Диилврин өдрин өөнин керг-үүлдврин туск сурврмудт Яшкулин района толһач Тельман Хаглышев хәрү өгв. Эн керг-үүлдвр бүрдәлһнд талдан райодын элчнр чигн дөң болх гиҗ сүүрт келгдв. Таңһчд Майин нег шинин байрин өдриг темдгллһнә туск соңсхвриг таңһчин правительствин аппаратын һардачин үүлиг дааҗах Андрей Шильников кев.
ТүРВәН һуна