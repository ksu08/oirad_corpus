Эгл улсин сә хәәҗ үүлднә
03-03-2017, 18:44 
Март сарин нег шинд Элстд болсн таңһчин Улсин Хуралд "Единая Россия" партин фракцин сүүрт әрәсән Орн-нутгин Хүүвин депутат Марина Мукабенова орлцв. Терүнд парламентин дарани сессьт хәләгдх кесг
төрәр тодрха күүндвр болв. Арһлачнрин
үүлдвриг дөңнлһнә туст таңһчин правительств күцәҗәх үүлдврин тосхлтан эклх зөв авхин төлә ода 72 өдр керглгдхин тускар сүүрт орлцсн правительствин Ахлач Игорь Зотов келв. Ода арһлачнр олн зүсн
төрәр эврәннь эрлһән Интернетәр чигн өгч чадҗана.
"Единая Россия" партин төсвәр Яшалтан, Ик Буурла райодт болн Элст балһснд хаалһ тосхлһна, уульнцсин бәәдлиг ясруллһна көдлмш күцәгдх. әрәсәһәс 650 сай арслңга дотац авхин төлә таңһчин предприятьмүд эврә оруһан икдүлҗ, көдлмш уга улсин тоог хасч, таңһчин бюджетин өслтиг теткҗ үүлдх зөвтә гиҗ правительствин Ахлач цәәлһвр өгв.
- Сессьт зәрм райодыг усар тетклһнә төр хәләгдх, эн туст фракцин гешүд некврән чаңһаҗ, тер бачм төрмүд ямаран болзгт болн ямаран эв-арһар күцәгдхинь медҗ авч, сурвртан дигтә-тагта хәрү авх зөвтә,- гиҗ күүндврин йовудт тоолвран парламентин Ахлач Анатолий Козачко келв. - "Единая Россия" партин цуг төсвсиг парламентин бүртклһнд авх зөвтәвидн, кергтә болхла олна керг-үүлдвр чигн бүрдәҗ болхмн. Элстд машид тәвдг ормиг икдүлхмн, эн төриг балһсна администрац күцәх зөвтә, сессьт бас эн төрт оньган өгхмн,- гиҗ эн цааранднь келв.
Күүндврин йовудт хурц нань чигн төрәр депутатнр тоолврарн хувалцв. үлгүрнь, фермермүд ода тавн проценттә кимд кредит күләҗәнә, болв "Россельхозбанкин" цергллт ода эс
үүлдҗәхин учрар тер төриг күцәхд күнд болҗана. Банкин филиал Элстд секхмн, тиигхлә эн
төр хаһлгдх гиҗ зәрм депутатнр келв.
- Эн төриг дарунь күцәҗ болшго, яһад гихлә кесг цагин эргцд эндүтә үүлдвр күцәгдҗәсмн, эн туст бидн правительствин Ахлач Игорь Зотовла күүндхвидн,- гиҗ Марина Мукабенова тоолвран келв. Аштнь фракцин дарани сүүрт банкин көдләчнриг дуудҗ, эн төриг хаһлх арһ хәәх кергтә гиҗ депутатнр шиидв.
Тер мет одахн Элстин зәрм гермүд уснд авгдҗ, тегәд әмтн ода бачм кевәр өлг-эдән шинрүлҗ, гериннь ясвр кех зөвтә. Эн туст "Единая Россия" партин фракцин депутатнр дөңгән
күргхдән белн бәәнә, - гиҗ сүүриг һардҗасн таңһчин парламентин Ахлачин дарук Саглар Бакинова келв. әмтнд герин ясвр келһнд болн өлг-эдин һаруг даңцалһнд мөңгн өггдх гиҗ цәәлһгдв. Сүүрин чилгчәр фракцин депутатнр әрәсән Орн-нутгин Хүүвин депутат Марина Мукабеновад болн правительствин Ахлачд сурвран өгв.
Бас эн өдр Марина Мукабенова таңһчин ачта артистк, нертә дууч Анна Очкаеван буйнч седклин сольн концертд одв. Хоршасн мөңгн гемтә-шалтгта бичкдүдиг эмнлһнд һарһгдх. Концертин һоллгч спонсормудын тоод депутат орв.
Март сарин 2-т "Единая Россия" партин ахлач Д.Медведевин олна приемнд Марина Мукабенова әмтнә эрлһ соңсҗ күүндвр кев. ЖКХ-н, социальн тетклһнә кесг төр күцәлһнд дөң болтн гиҗ Элстин болн района әмтн әрәсән Орн-нутгин Хүүвин депутатыг сурв.
Марина Мукабенова сәәнәр сурдг оютнрт дөң болҗ, мөрә тогтасиг меднәвидн. Март сарин 3-д депутатын мөрә Харти Кануковин нертә педагогическ колледжин, нефтин болн газин Хальмг государственн колледжин, Тамара Хахлынован нертә Хальмг медицинск колледжин, Басан Городовиковин нертә Хальмг госуниверситетин оютнрт Марина Алексеевна бәрүлҗ өгв. Бас эн өдр эмнлһнә "Детокс" цутхлң секлһнә керг-үүлдврт әрәсән Орн-нутгин Хүүвин депутат М.Мукабенова орлцв.

ТүРВәН һуна