Гемәс саглулҗ, эмин тәрлһ авхмн
10-10-2018, 10:57 
Намр гүргүдән орад, нарн дулалдган уурад, хур дару-дарунь орад, һаза йосндан киитрв. Дулаллһна кем экләд уга, тегәд олн давхр гермүдин патьрмудт, бичкдүдин садмудт, школмудт, учрежденьст серүн. Арһ уга, дулан хувц өмсәд киитиг тесх кергтә болна.
һаза экләд киитрхлә, бичкдүд, бөдүн улс чигн царцад гемтнә. үвл эклхлә, грипп гем икәр түгнә. Йириндән җил болһн намрар таңһчд поликлиникст әмтиг гриппәс гетлүлхин төлә эмин тәрлһ кенә. Тәрлһ эс кехлә, грипп хальдх әәмшг бәәнә. Гриппәр күндәр гемтхлә, күүнә эрүл-менднь зөвәр муурна.
Тегәд чигн гриппәс гетлхин төлә урдаснь эмин тәрлһ кех кергтә. Хамгин түрүнд гриппәр гемтх әәмшг учрх багд ордг әмтнд: социальн теткврин учрежденьст бәәдг көгшдт, шикрин гемтә, цус гүүлгнә системин гемтә, зүркнә, ки авлһна органмудын, бөөрнь болн оошгнь гемтә улст эмин тәрлһ кенә. Тер мет дару-дарунь гемндг улст, бичкдүдин садт ордг болн өнчн күүкдин гермүдт бәәдг бичкдүдт, школд ордг сурһульчнрт, медицинск көдләчнрт, туслмҗ күрглһнә, көлгн-күчнә халхд көдлдг улс, сурһулин заведеньсин көдләчнр бас эн багд орна.
Хальмг Таңһчд үүлддг Роспотребнадзорин заллтын зәңглсәр, бөдүн улсиг гриппәс саглулх "Совигрипп" гидг вакцинә 30 600 доз таңһчд бәәнә. Бичкдүдиг эн хальврта гемәс гетлүлхин төләд "Ультрикс" гидг вакцинә 28 832 доз белдсн болдг. Октябрь сарин эклцәр кесн то-дигәр, ут тоодан 51 885 күүнд гриппәс гетлүлх эмин тәрлһ кегдв, тер тоод 29 664 бөдүн күүнд болн 22 221 бичкнд.
Грипп гем түглһнә кем эклхәс урд саглҗ, эмин тәрлһ кетн гисн селвг таңһчд үүлддг Роспотребнадзорин заллт олн әмтнд өгчәнә.

Маргарита АРЗАЕВА