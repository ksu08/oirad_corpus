Чадмг һардачнр
10-04-2018, 09:31 
Эн җил Элст балһсна 4-ч тойгта школ тәвн җилин өөнән темдглхәр белдвр кеҗәнә. Школд миңһн шаху сурһульч сурна, эдниг җирн багш сурһҗ, гүн медрл өгчәнә. Тәвн җилин туршарт кедү сурһульчнр школ төгсәһәд, олн зүсн эрдм дасч авад, таңһчд чигн, орн-нутгин меҗә һатц чигн көдлҗ, школыннь нер дуудулҗ, төрскн нутгтан тусан күргҗ йовна. Багшин үүдәгч үүлдвриг, шин медрлүр зүткдг седклиг, сурһульчнртан чик заавр өгхәр зүткдг ухаг, насн-җирһлән сурһульчнртан нерәдсн җилмүдиг, эднә кесн ач-тусиг хәрүлхәр седдг сурһульчнрин седклнь ханлтын үгмүдт болн йөрәлд, бичсн шүлгүдтнь тохрна. Багшин кесн ачиг, экин ач мет хәрүлҗ болшго, терүгинь сурһульчнр медхлә, күндләд, бүлән үгмүдәр ханлтан өргхлә, терүнәс ик байр уга болҗана. Урдк сурһульчнр ода эврә өрк-бүлән өндәлһәд, үрдән эн школд орулхар ирцхәнә. Школ чиләсн сурһульчнр ирҗ, эврә багшнрин тускар йир бүләнәр тодлҗ келцхәнә, гиҗ эн сурһулин җиләс авн школ һардҗах баахн багш Елена Борисовна Очир-Горяева нег хургт келв. Тиим ханлтын үгмүд соңссн учрар эн статья бичх ухан орв.
Мана орн-нутгт олн зүсн ачлвр бәәнә, зуг сурһульчнрин күндллһн, эднә ханлт хамгин үнтә ачлвр болна. Эн школд удан цагин эргцд көдлҗ, энүнә өслтд болн өргҗлтд, сурһуль- эрдмин делгрлтд ик тәвцән орулсн багшнр олн. Би эн школд нәәмн җилдән көдлҗ йовнав. Школын һардачин дарук болҗ һурвн багш Светлана Борисовна Джимбиева, Ирина Улюмджиевна Ашалукова, Наталья Зоригтуевна Боваева көдлҗәнә. С.Б.Джимбиева болн И.У.Ашалукова Хальмг государственн деед сурһулин филологическ факультет төгсәһәд, 4-ч школд ирҗ көдләд, һучн тавн җилдән дурта эрдмәрн үнн-чик седкләрн үүлдҗ, дорас өсч йовх бичкдүдт гүн медрл болн чик сурһмҗ өгч йовхнь мөн. Эдниг дахад, хөрн җилдән хол Бурятин һазрас ирсн Н.З.Боваева багшнрин методическ ниицә һардҗ көдлҗ йовна. Эн һурвн багшин нилчәр эднә чадмг һардврт багшнр хоорндан ни-негн бәәцхәнә, көдлмшән үнн-чик седкләрн күцәнә. Эдн багш болһнла онц кевәр күүндәд, сүв-селвг өгәд, шинкән күч-көлснә хаалһд орҗах баһчудт дөңгән күргәд, сәәнһинь өргәд, мууһинь дарад, дамшлтарн хувалцад, эвинь олҗ көдлнә. һардачин дарукин үүл күнд болн дааврта, сурһульчнртан гүн медрл өгсн деерән, багшнрин үүлдвриг хамцулх кергтә болна. Эн күнд даалһвриг күцәҗәх улс эдн гиҗ зааҗ болҗана. Сурһулин җилин эргцд цуг багшнрт эдн ицлтә түшг болад, селвгән өгәд, ямр нег эндүһәснь чигн саглулад, багш болһна ач-тусинь темдгләд, методическ ниицән болһна хоорндк дамшлтыг ашлад, мастер-класс бүрдәнә.
Мана школ хальмг кел даслһна төрт онц оньган тусхана. 1993-ч җиләс авн җил болһн келн-улсин класс секгднә, эк-эцкнр күүкдән иим класст орулдгнь ик байрта йовдл. Зурһата-долата бичкдүд келн-улсин класст орҗ, дамшлтта багшнрин һардврт төрскн келән дасхар шунцхана. Наадк йирин классмудт хальмг келиг сурһульчнр цугтан дасна. Би хальмг келнә багш болҗ, эн школд ирҗ көдлсндән бийән хөвтәд тоолҗанав. Тер юңгад гихлә, багш болһна үүдәгч үүлдврт онц оньг өггднә, күн болһна ухан-серлиг медхәр, багш болһниг шин медрлүр зүткүлҗ, дамшлтынь олзлҗ үүлдврән бүрдәдг һардачнр цөн. Гүн медрлтә, цаһан седклтә һардачнриг багшнр, сурһульчнр болн эднә эк-эцкнр чигн күндлнә.Тиигҗ нег-негндән дөң-түшг болҗ, 4-ч тойгта школын багшнр чадмг цецн ухата һардачнртаһан көдлҗ, школыннь 50 җилә өөнән темдглхәр бәәнә.
Тәвн җилин өөнән темдглхәр бәәх школан әрүн цаһан седкләсн йөрәҗәнәв! Цааранднь чигн цаһан хаалһар йовҗ, багшнрин кеҗ-күцәҗ йовх кергнь өлзәтә болтха, сурһсн сурһульчнрнь таңһчдан туста үрд болҗ өсҗ-өргҗ йовтха!

Тамара НИМЕЕВА,
Элст балһсна 4-ч тойгта
школын хальмг келнә багш