әмт эдгәҗ байр үүдәнә
16-10-2014, 18:22 | Таңһчин зәңгс
Эндр нарт-делкән анестезиологин сән өдр. Иим эрдмтә эмчнр хирургическ багин хамгин һол гешүд гиҗ келхлә буру болшго. Эдн күүнә әм аврлһнд ик нилчән күргнә. Кезәнә эмчнр месллһ өвдкүр угаһар давулхин төлә олн зүсн негдлт, урһмл олзлдг болв чигн ашнь дала сән биш билә. Зуг 1846 җилин октябрь сарин 16-д хирург Д.Уоррен нертә зурачд месллһ кехләрн шин эв-арһ олсмн. Тер цагас авн анестезиологуд көдлмштән эн шин эв-арһиг олзлдг болсмн.
Мана таңһчд дамшлтта анестезиологуд дала. Кесг җилин туршарт анестезиологар Лаганя района цутхлң больницд Г.Сангаджиев, Көтчнрә районд В. Эльдеев, күүкд төрлһнә герт И.Цеденова, садв гемин диспансерин ах эмч Г.Овалдыков, нань чигн дааврта эмчнр көдлҗ йовна. Эрдмин сән өдрин өмн мадн П.Жемчуевин нертә таңһчин больницин реанимационн-анестезиологическ әңгин һардач Евгений Семеновла болн урднь кесг җилдән эн әңгиг һардҗ йовсн, ода региональн судцна Цутхлңгин һардач Владимир Шовуновла харһҗ күүндвидн.
Келхд, хальмгуд Сиврәс ирхд анестезиологическ әңг уга билә. Түрүн анестезиолог Кирилл Акугинов бәәсмн, терүнә хөөн Людмила Бондарева, Василий Нусхаев, нань чигн өөдән мергҗлттә, дамшлтта эмчнр көдлҗ йовсмн. көдлҗ йовсмн. Зуг 1978 җилин март сарин 10-д таңһчин цутхлң больницд реанимационно-анестезиологическ әңг секгдв. Кесг җилин эргцд эн әңгиг күцәмҗтә кевәр Владимир Алексеевич Шовунов һардҗ йовсмн. Дурта көдлмшән күцәҗ, эмч кедү күүнә әм аврлсн болх гиһит!
өдгә цагт эн әңг сән аппаратурар теткгдсн деерән өөдән дамшлтта эмчнр энд көдлнә гиҗ байртаһар эн келнә.
Евгений Григорьевич Семенов үстин района Цаһан Амн селәнд өсҗ боссн күн. Дунд сурһулян төгсәчкәд, әәдрхн балһснд интернатурт орҗ дамшлтан өөдлүлсмн. Терүнә хөөн П.Жемчуевин нертә таңһчин больницд анестезиологар көдлдг болсмн. 2011 җиләс авн реанимационн-анестезиологическ әңг һардҗана. Анестезиологар көдлхд амр биш. Даңгин мергҗлтән өөдлүлх кергтә. Юңгад гихлә цаг гисн юмн негәр бәәхш, номин халх делгрәд, шин нүүрлгч эВ-арһс һарч ирнә. Тегәд эмч медрлән өөдлүлхин төлә Москва, Санкт-Петербург балһс орад, олн зүсн курст сурна.
Тавн сарин эргцд Тайваня Тайпей балһснд мергҗлтән өөдлүләд ирв. Тенд өдгә цагин медицинск аппаратур үзәд эмч һундсн билә. Иим аппаратурар гемтә әмтнд дөң-тусан күргҗ болхмн, зуг мана таңһчд эннь уга билә. Зуг цөөкн сар болад, эрүл-мендин модернизацин йовудт федеральн шишлң төсвәр иим оборудованяр мана больниц теткгдснд эмчнр ик байрта бәәнә.
Юңгад тадн иим эрдм шүүҗ аввт?- гиҗ сурхла, Евгений иим хәрү өгв: «Күнд гемтә күүнд чик, кергтә эмнлһ кехлә, эдн дарунь эдгнә. Терүг үзәд байрлнач. Мел иим көдлмш нанд таасгдна».
Келхд, билгтә эмчнр мана таңһчд олн. Гемәс гетлгҗ, эрүл-менд белглсн эмчнртән мадн магтал өргҗ ханнавидн. Эврә зовлңган ард-өмнән хайчкад, мел олна төлә зүткәд йовдг Евгений Григорьевич болн Владимир Алексеевич мана умшачнрт иим сүв-селвг өгв: «Күн болһн эрүл-мендиннь тускар мартхмн биш, өдр болһн байрлад, инәһәд йовхмн болҗана, гем иим улсас хол йовна. Тиим болв чигн гемнсн болхла, тер дарунь эмчд бийән үзүлх кергтә. өдгә цагин медицинск оборудовань олзлад, мана дамшлтта эмчнр тадниг эдгәх. әәх юмн уга».
Жанна Кекеева
Зургт: эмчнр-анестезеологуд Евгений Семенов болн Владимир Шовунов.
А.Зундугинован цоксн зург