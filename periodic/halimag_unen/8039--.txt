Моңһл келтнрин иньгллт делгрҗ йовтха!
15-05-2018, 10:18 
Йөрәлин үгәр энүг Хальмг Келн-улсин гимназии сурһульчнр секәд, "Җивртә наснтн өлзәтә болтха, җирһл-наснтн цаһан болтха!" гиҗ олн зүсн йөрәл келәд, хальмгаһар ду дуулад, би бииләд, төрскн келән сәәнәр меддгән медүләд, гиичнриг байрлулв. Өдгә цагт Барун Моңһлд, әрәсән республикүдт чигн мана өөрд өвкнрин нарн болсн келиг хадһллһна, терүг өргәр тархалһна төриг күцәх зөвтәвидн, тер ик чинртә кергиг зуг олна күчәр хаһлҗ болҗана гиҗ Хальмг гимназин сурһульчнрин сән үлгүр үзүлҗәнә. Тернь эндрк өдрин мана һол күцл болҗана. Тер ик кергт "Өөрд түмн" фестиваль бас ик нилчән күргҗ чадҗана.
- Эндр өдр күүнә седклиг дүүргҗәх күчтә керг-үүлдвр болҗана. Дамшлтын болн номин чинртә кесг төриг бидн хәләх зөвтәвидн, тиим кевәр улм гүүнәр монһл үндстә келн-улсин зөөриг медҗ авч чадхвидн, - гиҗ конфенренциг Хальмг госуниверситетин ректор Бадм Салаев эклв. Нааран Китдәс, Монһлас, Москваһас, Санкт-Петербургас, Бурятяс, Тываһас, Якутяс, Алтайас болн нань чигн регионас күндтә номтнр ирв гиҗ темдгләд, Хальмг Танһчин Толһач Алексей Орловд үг өгв.
-Эндр мана танһчин һазрт "Өөрд түмн" гидг ик олна нәр-наадн болҗана, - гиҗ Алексей Маратович үгән хальмгаһар эклв. Хальмг Таңһчин улс оньдин цаһан седклтәһәр гиичд ирсн ахнр-дүүнрән тосна, фестиваль Элстд эклсн йовдлд бидн цуһар ик гидгәр байрлҗанавидн. Эн керг-үүлдвр мана келн улсин хоорндк иньгллтиг батрулхнь лавта. Бидн мана урдк төрскн һазрла, мана ах-дү өөрд олн улсла сән залһлда хадһлҗанавидн, тер нөкцлтиг бидн цааранднь чигн батрулҗ, өргҗүлҗ йовх зөвтәвидн.
Мана кесг келн-улсин хоорндк хәрлцәнә ул деер номин залһлдан чигн өсәд-өргҗәд бәәх. Китдәс болн Монһлас ирсн мана ахнр-дүүнр өөрд улсин авъясиг хадһлҗана. Мадниг төрскнч седкл негдүлҗәнә. Мана элгн-садн болҗах күндтә гиичнриг бидн хамгин өөдән кемҗәнд тосчанавидн. Мана у-өргн седклиг медҗ, терүг тодлвртан үлдәтхә, төрскн һазртан терүнә тускар келҗ өгтхә. Мадниг сәәхн иргч күләҗәнә, баһчуд болхла мана сойлыг болн авъясиг хадһлтха,- гиҗ Алексей Маратович товчлв.
Дәкәд Моңһлын Увс әәмгин губернатор Дайвийнәм Батсайханд үг өггдв. "Би конференцд ирсн цуг номтнриг болн орлцачнриг халун зүркнәсн йөрәҗәнәв. "Өөрд түмн" гидг ик нәр-нааднд орлцхдан ик байрта-бахта бәәнәв. Өөрд улсин уул төрскн һазр бәәсн Барун Монһлын Увс әәмгин олн улс түрүн болҗ "Өөрд түмн" фестивалиг арвн җил хооран бүрдәлә. Эндрк өөнин арвдгч фестиваль Хальмг Танһчд болхмн гисн зәңгиг би ик байртаһар тослав. 400 җил хооран хальмгуд әрәсән һазрт ирсмн, ода ик нәр-наад кеҗәнәт, кезәңк авъясан мартҗахшит, тернь сән.
Эндр өдр Увс әәмгт 87миңһн күн бәәнә, теднәс 40 миңһн дөрвд, 30 миңһн хошуд улс. Ода болҗах номин конференц ик чинр зүүҗәнә, мана авъяс, келн цааранднь делгрҗ мадниг хамцулҗ йовтха, мана өөрд үндстә келн-улсиг иргчдән цецгәрлт болн делгрлт күләҗәнә, тегәд маднд иньгллтән батрулад бәәх кергтә. Мана өвкнр үлдәсн зөөриг алдр номт Зая Пандитын элнцгүд хуучн тод бичгәр умшад, бичәд дасчана, тиигҗ бидн цугтан мана тууҗиг, заңшалыг, келиг дасад бәәхлә туста болхмн. Делкәд бәәх цуг өөрд улс негдәд мана хамцу тууҗиг цааранднь хадһлҗ делгрүлх зөвтәвидн гиҗ бат ицгтә бәәнәв гиҗ Увс әәмгин губернатор келсн үгән товчлв.
Дарунь әрәсән Орн-нутгин Хүүвин депутат Марина Мукабенова үг авад, моңһл яста улсас өөрд улс нег бат әңгнь болҗ ода сойлан, амн үгин зөөрән делгрүлҗ йовна, ода мана хоорндк иньгллтиг батрулҗ "Өөрд түмн" фестиваль болҗана. Номин болн сойлын, кел даслһна болн өргҗүллһнә халхар хоршасн дамшлтарн хувалцх арһ Х нарт-делкән амн үгин зөөрин болн этнографин фестиваль өгчәнә.
Эндр өдр, өцклдүр би Увс әәмгин губернаторла орчулач угаһар күүндләв, тегәд мана келн йир өөрхн гиҗ келҗ болҗана. Өөрд келәр келдг кесг хотн Барун Моңһлд бәәнә гиҗ губернатор темдглв. Би таднд ик күцәмҗ дурдҗанав, мана тал ирсндтн ханлтан өргҗәнәв.
Цааранднь әрәсән Орн-нутгин Хүүвин депутат Батор Адучиев ирсн күндтә гиичнриг йөрәв. Сәәхн фестиваль хальмг һазрт болҗана, нарт делкән өөрд моңһл келтнриг йөрәҗ, мана хамцу үүлдврт күцәмҗ дурдҗанав гиҗ депутат темдглв.
- Хальмг университетд моңһл келтнрин тууҗиг болн авъясиг, келиг шинҗллһнә көдлмш өргҗәд йовна, тер мет түрг келн-улсин, китд, япон, корей кел даслһна үүлдвр өргҗәд йовна, - гиҗ үгән ректор Бадм Салаев эклв. Ода Хальмг ГУ түшгч региональн вузин өөдән нер зүүҗәнә, дорд үзгин орн-нутгудын халхар шинҗллтин өргн үүлдвр күцәҗәнә. Ода мана вуз Европин болн Азин күцәмҗиг заһлдулҗ дорд үзгин кел меддг кадрмуд белдҗәнә. Моңһл янзта келн-улсин амн үгин зөөрин 10 ботьта хураңһу, келн-улсин туульсин, кезәңк дуудын дегтрмүд мана номтнр һарһҗана. Тиим кевәр Хальмг ГУ дорд үзгин шинҗллтсин нарт делкән ик цутхлңд хүврҗәнә гиҗ ректор темдглв.
Тер мет конференцд РАН-а востоковеденя институтын директорин дарук, политическ номин доктор Александр Железняков үг келв. Эн җил институтын 200 җилин өөн темдглх, тегәд ода Хальмгт болҗах "Өөрд түмн" фестиваль номтнрин ик оньг авлҗана. Кезәнәс нааран дорд болн деед үзгин тууҗиг дасад әрәсә нарт-делкәд эзлҗәх орман йилһв. Мана институтын болн Хальмг ГУ-н хоорнд бас бат залһлдан тогтагдсн бәәнә. Моңһл орн-нутгт талдан цивилизацас онц кевәр йилһрнә, делкән цивилизацсин һоллгч әңгнь болна, теднә хоорндк нөкцлтиг шунмһадулна, тиим нөкцлтин сән үлгүриг Китдин, әрәсән болн Моңһлын хоорндк хәрлцән үзүлҗәнә, гиҗ профессор А.Железняков темдглв.
Цааранднь Моңһлын сойлын болн билг-эрдмин институтын профессор, культурологин институтын профессор Шинэн Эрдэнцэцэг моңһл үндстә келн-улсин шагшавдын, шаҗна, материальн биш зөөрин үүдәврмүдиг улм гүүнәр шинҗлхмн гиҗ заав, терүг улм өргәр дасх таал ода тогтагдҗана. Тиим зөөрин тоод келн, авъяс, билг-эрдм болн нань чигн тоот орна. Өөрд улс тер зөөрән икдүллһнд ик нилчән күргҗәнә гиҗ номт темдглв.
Дарук өдртнь Амр-Санана нертә Келн-улсин библиотекд конференц цааранднь болв. Энд хойр секц көдлв. Өөрд келн-улсин тууҗин, келнә, шаҗна, социальн-эконмическ төрмүд шинҗллһнд негдгч секц нерәдгдв.
Хойрдгч тавлңд өмн сибирск болн цутхлң азиатск келн-улсин хувцна-янз өөрд улсин кесг этносин сойлд ямаран орм эзлҗәхин тускар күүндвр болв. Конференц иньгллтиг батруллһнд, хамцу шинҗллт келһиг шунмһадуллһнд ик ничлән күргв.
ТүРВәН һуна