Келн-улсин хоорндк хәрлцәг батрулхин төләд
04-10-2017, 11:18 
Бәәдл-җирһлин күнд бәәдлд туссн күүкдт дөң күрглһнә Саң ( Москва балһсн) җил болһн шаңһа болн муниципальн учрежденьс дунд социальн төсвсин марһа бүрдәнә. Урзн әмтнә социальн теткврин таңһчин комплексн цутхлң эн марһанд "Радуга" социальн-реабилитационн программ" гидг төсвән бәәдл-җирһлд тохрахин төләд грант шүүҗ авв.
Тиигәд эн төсв Элстд 2016 җилин апрель сарас эклҗ күцәгдв. "Радуга" программ күцәлһнә йовудт бүрдәгдсн керг-үүлдврмүдт 400 шаху күүкн-көвүн орлцв. Бичкдүдин болн уйн наста баһчудын төлә цергә-патриотическ лагерьмүд үүлдв, спортивн наадд болн марһас, соньн улсла харһлтс, зург зурлһна, төмр цутхлһна, мөр унҗ довтлһна занятьс, социальн-психологическ тренингүд давулгдв, Аһш балһсар экскурсь бүрдәгдв болн нань чигн кесг соньн болн туста керг-үүлдврмүд болв.
Одахн, сентябрь сарин 29-д, Элстд, таңһчин улсин үүдәлтин Герин ул деер, төсвин төгсәгч девсңнь болҗ, "100 җил хооран бәәсн көвүн болн күүкнә нег өдр" гидг нерәдлһтә келн-улсин хоорндк фестиваль болв. Эн өдр "Радуга" гидг социальн-реабилитационн программ күцәлһнә ашнь диглгдв. Өрүнәс авн улсин үүдәлтин Герин өмнк талвңд кесг соньн керг-үүлдврмүд давв. Төсвд орлцсн күүкд-көвүдин үүдәлтин көдлмшин, зурсн зургудын, төмрәр болн шаврар кесн кегдлмүдин һәәхүл олна оньгт тусхагдв. Келн-улсин олн зүсн сенр хот-хоолар әмтиг тоов. Керг-үүлдврт ирсн улс ишкә герт орад, хальмг улсин кезәңк бәәцлә таньлдв. Тер мет соньн наадд, улсин амн үгин зөөр, төрскн келән болн келн-улсиннь авъяс-заңшалмуд медлһнә туст марһас бүрдәгдв. Марһаст ончрсн улст белгүд бәрүлҗ өгв.
Керг-үүлдврт таңһчин социальн делгрлтин, күч-көлснә болн әмтиг көдлмшәр тетклһнә министрин дарук Е.Гордеева, спортын болн баһчудын политикин министрин дарук К.Маркеев, Элст балһсна администрацин толһачин дарук Г.Васькина, Хальмг Таңһчд бичкдүдин зөв харслһна төрәр дааврта элч О.Умгаева, таңһчд үүлддг МВД-н ПДН-а ах инспектор А.Бадмаев, Элст балһсна насни дигт күрәд уга күүкдин керг-төрин комиссин ахлач Ю.Бастаева, нань чигн дааврта улс орлцв. Евгения Гордеева министерствин нерн деерәс йөрәлин үг келҗ, төсвин һардач Светлана Хинеевад Ханлтын бичг бәрүлҗ өгв.
Фестивалин һоллгч керг-үүлдврнь, хамгин ончта йовдлнь болҗ энтн "100 җил хооран бәәсн
көвүнә болн күүкнә нег өдр" гисн нерәдлһтә театрализованн нәр-наадн болв. Кезәнә хальмг улс хүрмән яһҗ кедгиг үзүлв. Керг-үүлдврин йовудт хальмг улсин бәәц, авг-бәрц, авъяс-заңшалмуд, хүрмин авъяс тодрха кевәр үзүлв. Нәр-нааднд орлцсн улс йөрәл тәвҗ, хальмг ду дуулҗ, би биилҗ, әмтиг байрлулв. Тер мет хазгуд, азербайджан, киргиз, бурят келн улс, Ар Кавказин элчнр чигн эврә билг-эрдмән үзүлҗ, сергмҗ үүдәв. Нәр-наадна чилгчәр цуг келн улсин элчнр тәәз деер һарад, Элстд нерәдсн дууг ханяр дуулв. Эннь мана хотл балһснд тал-талдан келтә, тал-талдан бурхн-шаҗнд сүзглдг олн келн улсин элчнр хоорндан төвкнүн, ниитәһәр бәәдгинь дәкн нег иткүлв. Эн келн-улсин фестиваль йоста байрт хүврв. Театрализованн нааднд орлцачнрт "Кочевник" гидг этнохотнд одҗ, цаган соньн кевәр давулх арһ учрв.
Эн өдр бийнь "Радуга" социальн-реабилитационн төсвин ашар номин-дамшлтын конференц болв. Таңһчин әмтнә социальн теткврин комплексн цутхлңгин һардачин дарук С.Хинеева, КалмГУ-н багш З.Байгуманова, Элст балһсна насни дигт күрәд уга баһчудын комиссин ахлач Ю.Бастаева илдкл кев. Тер мет төсвд орлцачнр ухан-тоолврарн хувалцв.

Маргарита АРЗАЕВА
Н.Горяевин цоксн зург