Академик Волковин сурһаль делгрҗ йовна
08-11-2017, 09:52 
Эдн академик Волковин үүдәсн этнопедагогикин кесг төрәр күүндвр кеҗ, илдкл умшҗ, тоолврарн хувалцв. Номтын сурһалин чинр цаг ирвәс өөдлҗ орн-нутгин сурһульчнриг болн баһчудыг сурһмҗллһнд ик туста болҗана. Терүнә тускар конференцд орлцсн әрәсән РАО-н сурһуль-эрдмиг делгрүллһнә институтын профессор Виктория Пичугина, бас эн институтын номт Равиля Зианшина, Орловск госуниверситетин профессор Валерий Николаев болн Хальмг ГУ-н профессор, педагогическ номин доктор Аркадий Панькин тодрхаһар келҗ "Калмыкия" РИА-н герт журналистнрин сурврмудт хәрү өгв.
Академик Волковин өөнд нерәдсн нарт-делкән конференцин бүрдәмҗин комитет баһ биш үүлдвр күцәв, кесг регионас номтнр ирҗ этнопедагогикин өдгә цагин нәрн кесг төрәр тоолврарн хувалцҗ пленарн сүүрин болн кесг секцин көдлмшт икәр соньмсҗ орлцв гиҗ гиичнр темдглв. Багшнрин төлә ирсн номтнр мастер-классмуд
үзүлв, семинармуд бүрдәв, тиим кевәр конференц ик тустаһар давв.
Академик Волковин сурһульчнр номтын герәслсн үүлдвриг цааранднь күцәҗ соньн кесг материал хоршаҗ, терүнә ул деер номин кандидатын болн докторин диссертац белдҗәнә, баһчудыг сурһна. Тегәд эднә то җил ирвәс өсәд йовна.
Ода сурһуль-эрдмин делгрлтин төлә таалнь амр биш, тиим болв чигн этнопедагогикин болн талдан чигн номин технологийсин ул деер номтнр өдгә цагин сурһмҗин күнд-күчр төриг хаһлх арһ хәәҗәнә, сурһуль-эрдмин өдгә цагин неквриг күцәҗ, амр биш кесг сурврт дигтә хәрү номтнр эрк биш олҗ авх зөвтә.
Ода педагогическ теориг цааранднь делгрүлҗ, терүнә дамшлтынь өргҗүлҗ номтнр олн зүсн шинҗллтән күцәҗәнә. Төрскнч седклтә арвтнриг болн баһчудыг өсклһнд этнопедагогик, келн-улс болһна дамшлт дөң болҗана, тер сурһмҗин авъясан мартҗ гееҗ болшго гиҗ ирсн номтнр темдглв. Тиим сурһмҗ хамгин түрүнд өрк-бүлд өгх кергтә гиҗ Валерий Николаев заав. Школд чигн өрк-бүлин сурһмҗин авъясиг улм өргәр олзлх кергтә.
Өдгә цагин сән технологийс эн туст бәәнә. Өрк-бүлд цугтан нег-негндән дурта, нег-негән соңсна, харсна, тер заңшалыг школд чигн өргәр олзллһнд этнопедагогик, шин технологийс дөң болна. Эклц классин эс гиҗ садын бичкдүд, нам ах классин сурһульчнр туульд дурта, тедниг логопед туулин геройин нерн деерәс зәрм күнд
ә келдгиг дасххла, түргәр келнд орна. Бидн этнопедагогикин, өрк-бүлин сурһмҗиг йирин җирһлд тохранавидн.
Өдгә цагт школмудт бүкл коллективәрн сурһульчнр багшнрлаһан хамдан олна болн байрин керг-үүлдвр эврән ухалад, зураһинь тогтаһад күцәхлә, цугтан тер көдлмшт орлцхла тернь туста кергт хүврх. Тиим технологийиг ода номт Игорь Иванов олзлҗана. Тиим кевәр школын кесг керг-үүлдвриг, нань чигн олн юм бүрдәҗ болҗана, тер тоод экскурсиг, театрт йовлһиг. Тиим коммунарск эв-арһ сән иргчтә болхмн гиҗ специалистнр келнә.
Ода эрдм-сурһуль, медрл авлһн болн сурһмҗ өглһн әдл чинртә болҗана, тегәд эднд әдл оньг өгх кергтә гиҗ номтнр темдглв. Арвтнр цугтан әдл биш - негнь шин юм дарунь медәд авчкна, наадкстнь цаг кертә болна. Тегәд ЕГЭ-н шүүвриг чигн зуг ах классмудт биш, болв җил болһн эклц школас авн кехмн, тиигхлә сурһульчнр
күнд шүүврлә иҗлдәд терүг сәәнәр күцәҗ чадх гисн тоолвран профессор Аркадий Панькин келв.
Оютнр цуг тоотыг эврән кетхә гиҗ ах школын багшнр чигн санна, болв тедн тиигҗ көдлдг дамшлт уга, тегәд шин учебникүд, талдан чигн таал эднд тогтах кергтә, тиигхлә эдн экләд эврән көдлдг дасх гиҗ номтнр ашлвр кев. Тиим кевәр Элстд болсн конференц шин технологийсин, этнопедагогикин чигн шин тоотын тускар
күүндх арһ өгсн деерән номтнрт хоршасн дамшлтарн хувалцх, терүгәр сольлцх арһ өгв, тиим конференц тегәд оньдин туста болна.

ТүРВәН һуна