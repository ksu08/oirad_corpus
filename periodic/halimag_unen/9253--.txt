Иньгллтин концерт
20-11-2018, 10:00 
"Тюльпанчик" болн "Веснушки"
билгән үзүлв
Давсн долан хонгт "Ойрат-Арена" гидг спортивн комплексин тәәз деер "Иньгллт" гидг нертә концерт болв. Нег тәәз деер хойр коллектив нер туурсн "Тюльпанчик" болн "Веснушки" коллективсин биичнр билг-эрдмән үзүлв.
Хальмг Таңһчин Толһач Алексей Орлов, Таңһчин Толһачин администрацин һардач Артур Дорджиев, вице-премьер Людмила Иванова, Элст балһсна администрацин толһач Окон Нохашкиев, нань чигн йосна элчнр концертиг хәләв. Хойр коллективин һардачнр болн хореографмуд соньн болн сәәхн керг-үүлдвр тәәз деер бүрдәҗ чадв. Баһ наста биичнр хамцу кесг би йир сәәхнәр, айсиг дахҗ, көл-һаран эвтнь тусхаҗ, бииһин эрдмд һавшун болсан медүлв. әмтнә тааслт олсн, кесг фестивальд бииһән үзүлсн деерән шин би дасч, олна оньгт эдн тусхав. һунтаһасн авн өөдән наста кесг баһ баһчуд биилснь йир ке болҗ, әмтнд байр үүдәв.
"Веснушки" ансамблин биичнр шин би үзүлв. Тернь Хальмг Таңһчин сойлын ачта көдләч Евгений Васильевич Толкачевд нерәдгдв.
Хальмг Таңһчин Толһач бичкн биичнрин эрдмиг өөдән үнлҗ, йөрәлин үг келв. Таңһчд бичкдүдин кесг коллектив үүлдҗәхинь зааһад, Алексей Маратович олн би белдҗ, эрдмәрн кесг фестивальд ончрсн, билгтә биичнрәрн нер һарсн "Тюльпанчик" болн "Веснушки" хойр ансамблиг онц темдглв. Коллективсин һардачнрт үнн - седклин ханлтан медүләд, эднә шунмһа үүлдврин болн цуцрлтан уга көдлмшин нилчәр бичкдүд ик эртәр сойлла болн билг-эрдмлә таньлдна гиҗ келв.
Бичкдүдт бииһин дөңгәр сурһмҗ өглһнд насн-җирһлән нерәдсн Евгений Васильевич Толкачевин тускар Таңһчин Толһач ач-тусинь темдглҗ келв. Бичкдүдин үүдәлт цугтад кергтә, цуг улсиг тер хамцулна. "Тюльпанчик" бичкдүдин бииһин государственн ансамбльд Евгений Толкачевин нер зүүлһхин тускар Алексей Орлов седвәр һарһв.
Олн келн-улсиг, насарн әдл биш кесг үйин артистнриг хамцулсн бичкдүдин бииһин коллективсин концерт әмтнә ик тааслт олв.

ҖИРһЛИН Кермн