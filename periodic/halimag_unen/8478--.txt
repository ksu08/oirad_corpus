Парижд зәәсң Балзановин туг олдв
16-08-2018, 09:41 
һәрә Балзанов - Церн Балзановин аав, Манцин улус һарддг бәәсмн. Манцин улус зуг Манцин көвәд бәәсмн гиҗ зәрм әмтн санна. Зуг, үнәртнь, эн улус йир ик билә. Барун үзгтән Баһ-Чонс күртл, зүн үзгтән Чилгр күртл. Тиим ик, өргн һазрта нутг бәәсмн. Эн өргн һазриг һәрә Балзанов һардҗ йовсмн. Энтн өдгә цагт "Бамб цецг" ансамбль бәәрлҗәх герт суудг бәәҗ. Элст балһснд школ тосхҗ, нутгтан хурлмуд тосххд тусан күргдг бәәсмн. Манцин нутгин, талдан чигн һазра әмтн Балзановиг йир икәр күндлдг бәәсмн. һәрә Балзанов ик зөргтә дәәч билә. Нарт-делкән түрүн дәәнә йовудт цаһан хаана өргәг харсдг цергин тоод ордг бәәсмн. Дән төгсснә хөөн чееҗ деернь олн одн, медальмуд гилвкдг бәәсмн. Император Николай Романов есаул Балзановин баатр йовдлмудын тускар меддг болад, терүнлә улан чирәһәрн харһҗ, эврә һарарн әрәсән әәрмин полковникин алтн погонмуд бәрүлҗ өгсмн.
һәрә Балзановин туг һурвн өңгтә: көк, шар, цаһан. Шар өңгтә эд деер тугин төвд ки-мөрн, деернь шар толята улан нарн, дорнь "Одмн Балзановин 1-ч хальмг партизанск отряд" гиҗ орс келәр бичәтә.Тугин зүн талднь Окн-Теңгрин зург бәәнә.
Тиим соньн йовдл учрв. Олн җил давв, хуучн тугин заянднь кедү күн орлцв? Тоолҗ төрүц болшго. Пушкинә, Тундутовин, Балзановин болн нань чигн олн күүнә, олн улсин болн олн орн-нутгудын нерд һанцхн нег тугла залһлдата. Олн-олн җилдән альд бәәхнь медгдлго бәәсн туг тиигәд генткн олдв. Зуг энүгәрн зәәсң Балзановин тугин тууҗ төгсчәхш. Ода деерән терүг Хальмгт авч ирәд үзүлх зура бәәнә.
АЛЕКСәН Санҗ