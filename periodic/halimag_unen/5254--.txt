Эрвәкә кевтә эрвлзәд од!
10-03-2017, 16:27 
Одахн Элстд "Калмыкия" таңһчин зәңгллһнә агентствд Хальмгин Герой, әрәсән болн Хальмгин искусствин үүлдәч, нернь туурсн ач иктә балетмейстер, "Өөрднр" бииһин государственн театрин художественн һардач Петр Надбитовла харһлт болв. Петр Тимофеевич эн җилд үүдәгч коллективин зурасин тускар келҗ өгәд, таңһчин олнд зәңгллһнә эв-арһсин элчнрин сурврмудт хәрү өгв.
Түрүләд эн җилин түрүн өрәлд Элстд, "Җаңһр" гидг таңһчин олна үүдәлтин Герт,
үзүлх концертсин программсла таньлдулв. Март сарин 17-д "Алдр Торһн зам", март сарин 24-д "Пушкин болн хальмг күүкн" гидг нерәдлһтә концертин программс Элстин әмтнә болн хотл балһсна гиичнрин оньгт тусхах. Апрель сарин 5-д "Теегин үр-иньг - хальмг" гидг наад тәвхмн, апрель сарин 14-д - "Дорд үзгәр болн Гималайин орн-нутгудар зуульчллһн", апрель сарин 21-д "Хальмг бииһин алтн көрң" гидг нерәдлһтә концерт болх. Май сарин 8-д Алдр Диилврин байрт нерәдгдсн "Тальяночка на поляночке" гидг наад тәвх. Июнь сарин 4-д "Хальмг бииһин алтн көрң" гидг концерт болн июнь сарин 6-д "Пушкин болн хальмг күүкн" гидг наад үзүлх.
"Өөрднр" бииһин театрин артистнр әмтнд билгән үзүлҗ, ик байр үүдәхнь маһд уга.
Элстд тәвх концертсин хоорнд таңһчин райод чигн эргәд, селән һазрт бәәдг әмтнд билг-эрдмән үзүлх. Апрель сарин 27-д үүдәгч коллектив Москва орхмн. Станиславскийин болн Немирович-Данченкон нертә театрт билгәрн ончрсн хореографмудыг, балетин артистнриг "Балет" журнал үүдәсн мөрәһәр ачллһна керг-үүлдвр болх. Петр Надбитов бас эн мөрәһәр ачлгдх. Эн керг-үүлдврин йовудт олн үүдәгч коллективсин дунд мана "Өөрднр" чигн билг-эрдмән үзүлх. Маңһдуртнь Москвад онц концерт тәвхмн.
Петр Тимофеевич Краснодар болн Сочи балһсдын сойлын халхин үүлдәчнрлә үүрлҗ бат залһлда бәрнә. Тегәд чигн эн балһсдт иртхә гиҗ үрвр "Өөрднрт" кесмн. Май сарин чилгчәр Краснодар болн Сочи балһсдт одҗ, концертән тәвхмн.
Ямаран шин би тәвсн бәәнәт гисн сурврт "үүрмүд" гидг драматическ болн "Билг болн билгт авлгдсн улс" гидг шог бәрцтә бииһин композиц ухалҗ белдв гиҗ Петр Тимофеевич хәрү өгв. Түрүнкднь үүрмүдин хоорндк хәрлцә медүлҗәнә, наадкнь билгтә күүнә болн энүнә билгтнь авлгдсн күүкнә седклнь негн болсиг үзүлҗәнә.
Ямр нег күн эврә келн-улсин би биилхлә, айта юмн. Хальмг залу күн ямаран би биилҗ чадх
зөвтә гисн сурврт Петр Тимофеевич иим хәрү өгв: Биилх күн эврәннь тааста айс дахад биилхлә сән. Урднь биилхәр һарсн күн, нә, мини айс цок, гиҗ домбрчиг сурдг билә. Тавшад, өскәһән харһулад, эврәннь дотрк седклән, байр-бахмҗан медүләд, чееҗднь тодлгдсн, хадһлгдсн бииһин авц-бәрцәр бииләд, кезә нег орс эс гиҗ уулын келн-улсин үзсн бииһин нег авц чигн зәрмдән дуралһад биилдг бәәсмн. Өдгә цагт "Ишкмдг" гидг залу улсин би бәәнә. Эн би хальмг бииһин цуг ончта сәәхн тоотыг ниилүләд багтаҗ". Петр Надбитовин тәвсн "Дөрвдә тавшур" болн "Туулан би" 40 җилдән тәәз деер биилгдәд, әмтнд өврмҗ болна. Тер мет Петр Тимофеевич үүдәгч хаалһд орсна 60 җил күцх. 1957 җилд эврә дурар үүлддг коллективст ордг, эс гиҗ әмтнә зәңгәр альк нег селәнд сәәнәр дуулдг, биилдг баһчуд бәәдгинь соңсад, тедниг олад, ансамбльд авдг бәәсмн.
һундл төрхд, ода чигн тиим йовдл учрҗана. Баһ кадрмудын туст нәрн бәәдл тогтсмн. 1957 җиллә әдл өдгә цагт бас тиигҗ шишлң сурһуль уга билгтә баһчудыг шүүҗ авад, бииһин эрдм эклцәс авн дасхх кергтә болна гиҗ Петр Надбитов келв. Бииһин эрдмтә, эн эрдмиг цааранднь бичкдүдт зааҗ чаддг баһ кадрмудыг белдлһнә төр ик чинр зүүҗәнә гив.

Маргарита АРЗАЕВА