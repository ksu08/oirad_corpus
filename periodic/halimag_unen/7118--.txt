Билгтә Калыковихн
18-01-2018, 10:17 
Олег Мутулович болн Ольга Павловна Калыковихн ханьцад, һучн дөрвн җил болҗ йовна. Эдн нег-негнәннь седкл медлцҗ, байр-зовлңгиг әдл хувалцҗ, хоорндан ниитәһәр, сән-сәәхн бәәнә. Эднә өрк-бүл хальмг болн орс келн-улсин авъяс-бәрцәр бәәдмн. Алтн болсн хойр үрндән чик сурһмҗ өгч, сурһуль-эрдм дасхҗ өскҗ босхв. Ода Евгения болн Валерия күүкднь бийснь гер-бүлтә, үртә-садта.
Калыковихн өрк-бүләрн билгтә улс мөн. Олег Мутулович дуулдг, гитар цокдг билгтә. Авальнь Ольга бас дуулдг деерән айта гидгәр биилнә. Евгения болн Валерия күүкднь бас билгтә, сәәнәр дуулна, биилнә, домбр болн гитар цокна. Олег Мутулович хальмг улсин амн урн үгин зөөриг сәәнәр меднә. Нидн таңһчд болсн нарт-делкән келмрчнрин фестивальд "Җаңһрин" бөлг дуулҗ, билг-эрдмән үзүлсмн. Йириндән Калыковихн эврә селәнд болн районд болдг керг-үүлдврмүдт шунмһаһар орлцна. Тер мет Целинн района элчнр болҗ, таңһчин үүдәгч марһаст орлцна.
Ольга Павловна олн җилдән сойлын болн немр сурһуль-эрдмин халхар көдлҗәнә. Өдгә цагт Баһ Чонса "Очн" гидг келн-улсин бичкдүдин садт көгҗмин һардачар көдлҗ күүкдин билгинь делгрүлҗәнә. Олег Мутулович Баһ Чонса СМО-н толһачин үүл дааҗана. Эн кезәд чигн селәнә делгрлтин тускар ухалад, әмтнә сә хәәҗ үүлднә. Баһ Чонс селән йир цевр-цер, таалмҗта бәәдлтә. Сүл цагт селәнд хаалһс шинәс ясгдсмн. Боован Бадмин нер зүүҗәх бәәрн школ таңһчин талдан школмудт сән үлгүр болҗ чадхмн. Энд лхарамб болн гегәрлт Боован Бадмин неринь күндлнә. Дәкәд болхла школд дәәнә болн күч-көлснә туурмҗин музей бәәнә. Энд төрскн һазр-усна болн школын тууҗин, дәәнә болн цааҗла харһсна цагиг тодлулҗах, нернь һарсн нег һазра әмтнә туск материалмуд, кезәңк цагт хальмг улсин бәәцин тоот чигн әрүнәр хадһлгдҗана. Эннь дорас өсч йовх үйнрин сурһмҗллһнд сән нилчән күргҗәхнь мөн. Тиим музей бәәрн школд бәәдгнь энтн Баһ Чонст эврә һазр-усндан эңкр, келн-улсиннь тууҗан, сойлан хәәрлдг, төрскн келндән хару седклтә улс болдгин тускар медүлҗәнә. СМО-н толһач Олег Калыков багшнр бүрдәдг керг-үүлдврмүдт орлцҗ, эдниг даңгин дөңннә, бийнь чигн соньн седвәр татҗ, олнд туста керг күцәнә.