Шаттад сойлын Цутхлң секгдв
28-01-2020, 10:45 | Таңһчин зәңгс » Сойл
Давсн бембә өдр, январь сарин 25-д, Көтчнрә района Шатта селәнд ончта йовдл болв. Эн өдр энд дембрлттә бәәдлд сойлын болн сул цаг давуллһна шин Цутхлң секгдв. Селәнә әмтн ик-баһ уга нааран ирсмн.
Сойлын цутхлң секлһнә байрин керг-үүлдврт күндтә гиичнр: таңһчин правительствин Ахлачин негдгч дарук Боова Бадмаев, таңһчин сойлын болн туризмин министр Хонгр Эльбиков орлцв. Эдн цуглрсн улсиг эднә бәәдл-җирһлд учрсн ончта йовдлла әрүн седкләсн йөрәв. «Эндр һанц Шаттан әмтнә төлә биш цуг таңһчд байрта, темдгтә, тууҗлгч чинртә өдр мөн. «Сойл» гидг келн-улсин төсвин йовудт иим сән-сәәхн сойлын гермүд тосхгдҗ, эдлврт орулгдҗана. Энүнә нилчәр селәнә һазрт бәәдг әмтнә бәәдл-җирһлин чинрнь өөдлхмн. Селәнә бичкдүд бас спортивн секцд орад, спортар соньмсх, тер мет дуулдг-биилдг, көгҗмин зевсг татдг дасх арһ өгх кергтә. Сүл җилмүдт селәнә әмтнд таалмҗта бәәдл тогталһна төрт ик оньг өггдҗәнә. Селәнә әмтн балһсна әмтнлә әдл билгән делгрүлҗ чадхин, сул цаган сәәнәр, бийдән тустаһар давулҗ чадхин төләд, эднә бәәдл-җирһлин ясрулхин төлә бидн цугинь кехәр зүткҗәнәвидн. Шатта селәнд шунмһа, билгтә улс бәәцхәнә. Ода эдн сән кец-таалта сойлын Герт хурҗ, билг-эрдмән һарһҗ, билгән улм гүүдүлҗ, өөдән күслд күрч чадхмн. Селәнә билгтнр үүдәгч марһаст күцәмҗтәһәр орлцад бәәхмн», - гив.
Дарунь цуһар шин сойлын Герт орҗ, цуг бәәриг хәләв. «Гарант-Строй» ООО-н тосхачнр көдлмшән өөдән чинртәһәр күцәсинь темдглв. Шаттан СМО-н толһач Раиса Водопьянова йөрәлин үг келҗ, эн туст дөң болсн цуг улсин неринь зааҗ, цугтаднь Ханлтын бичгүд бәрүлҗ өгв. Эн сойлын болн сул цаг давуллһна Цутхлң өдгә цагин некврлә ирлцҗәнә. Энд 100 зәәтә зал, библиотек, репетиц келһнә бәәрн, баһ зал бәәнә. Иим сәәхн, сән кец-таалта, өдгә цагин кев-янзта сойлын Цутхлң тосхсн таңһчин һардврт, таңһчин сойлын болн туризмин министерствд, Көтчнрә района һардачд, тосхачнрт, нег һазра улст ик гидг ханлтан өргҗәнәв гиҗ келв. Көтчнрә района селәдин муниципальн бүрдәцсин толһачнр бас Шаттан әмтнә байринь хувалцв. Сүл цагт селән һазрт физкультурар соньмслһна болн эрүл-менд батруллһна комплексмүд, шин сойлын гермүд тосхгдҗана. Тегәд баахн өрк-бүлмүд хәрү герүрн нүүҗ ирх гисн ицл бәәнә. Ода Шатта селәнүр баһчуд ирҗ, җирһл дүрклҗ, төрскн селәнь делгрҗ цецгәртхә гиҗ үг келсн улс дурдв.
Ончта йовдлд нерәдгдсн байрин концерт болв. «Бамб цецг» ду-бииһин академическ ансамблин артистнр керг-үүлдврин кеермҗ болв. Тер мет «Сар-Герл» ансамбль, Шатта селәнә сойлын Герин медлд Маргарита Боваеван һардврт үүлддг « Цаһан седкл» вокальн баг, бәәрн школын сурһульчнр билг-эрдмән үзүлҗ, ик байр үүдәв. Б.Басанговин нертә Келн-улсин драматическ театрин артистнр Цутхлңгин баһ залд бичкдүдин төлә соньн наад үзүлв.
АРЗАН Амулң