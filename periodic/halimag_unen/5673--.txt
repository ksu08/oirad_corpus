Редакторин дарукин дааврта көдлмш
03-05-2017, 15:15 
Шидр хуучн һурвн газет мини һарт тусв. Давсн зун җилин далдгч җилмүдт һарсн тер һурвн газетиг хәләҗәһәд, редакцин үүлдврт ик чинр зүүдг әмтнә тускар цөн үг бичх дурн
күрв. Редакторин дарук гидг күнд болн ик дааврта көдлмш ямаран чигн газетд бәәнә. Газетин өдр-бүрин үүлдвриг залх, өдр болһн һарчах тойгт ордг материалмудыг бүрткх, журналистнрт цаглань даалһвринь өгч, кергтә һазрурнь йовулх, нань чигн көдлмш редакцин үүдиг алхҗ орҗ ирн эн күн күцәнә. Тернь тер, дарунь иргчдән кех көдлмшиг мартҗ болшго, сәәнәр болн соньнар тойг болһниг шин материалар дүүргхин төлә әңгсин һардачнрла долан хонгт нег харһад күүндәд, кесн тоотынь ашлад, хамгин түрүнд соньн ямаран төр өмнән тәвҗәхинь медҗ авад, бәәдл ямаран болҗахинь даңгин оньгтан бәрнә. Соньн болн бачм чинртә төр тәвсн уга болхла зааҗ өгәд, кергтә нег йовдлд теднә оньгиг тусхах зөвтә болна.
Намаг редакцд ирҗ көдлхд редакторин дарук болҗ Басң Асяевич Сангаджиев көдлҗәлә. Редакторла күүндснә хөөн тер намаг Басң Асяевич тал йовулла. Өөрнь ирәд суусн нанур хәләчкәд, ширә деер бәәсн газетмүдәс нег хойринь өгәд, умштха гиҗ келв. Дәкн текст барлата хойр цаас өгәд, орчулад авад ир гиҗ келәд йовулла. Нанд даалһвр өгәд таньлдҗасн цагла кесг төрәр редакцин көдләчнр терүнүр орҗ ирв. Негнь келсәр, передовиц бичх журналист гемтҗ гиҗ сахньв. Наадкнь корректорскд сүл цагт оньган сулдхад, эндү һарһҗана, гиҗ зәңглв. Шишлң даалһврар йовсн собкор зәңгән өглго бәәнә, гиҗ шурд-шурд гиҗ орҗ ирсн дәкн негнь саначрхлһан медүлв. Өөрнь суусн мини толһа негнәснь негнүр хәләһәд диинрәд бәәв. Иим дала төриг кезә хаһлхм гиҗ санад, өгсн цааснь авч һархдан адһув.
Мини һарт туссн газетин негнь 1971-ч җилин октябрин 19-д һарч. Эннь вторникин тойг болҗ һарв. Понедельник көдлмштән ирсн "Хальмг үннәхн" цугтан "Алдр Октябрьск социалистическ революцин 54-ч өөнд "КПСС-н ЦК-н Дуудврмуд" орчулҗ барлсн болҗанавидн. Цуг тер тәвн тавн дуудвр газетин нүр халхд барлгдҗана. Шпигельд тер дуудврин негнь әмтнд омг өгч барлгдҗ. Тер негдгч халхин КПСС-н Центральн Комитетд болсн күүндврин тускар болн
А. Косыгин Канадур йовсна туск зәңгс барлгдсн бәәнә. Барун бийднь РСФСР-н болн Хальмгин школмудын ачта багш Бата Бадмаевич Бадмаев җирн долан насндан сәәһән хәәснә тускар КПСС-н таңһчин комитет, Хальмг АССР-н Деед Советин Президиум болн Министрмүдин Совет зәңглҗәнә.
Эн газетин хойрдгч болн һурвдгч халхд КПСС-н таңһчин комитетин Пленумин материалмуд, партин таңһчин комитетин сегләтр И.Намсиновин илдкл болн терүгәр болсн күүндвр барлгдҗана. Тиигәд эн өдр редакцин көдләчнрт зөвәр чинвртә болснь ил болҗана. әңгсин һардачнр болн дамшлтта журналистнр тер докладыг орчулсн, дәкн тавн-зурһан күн пленумин көдлмшт орлцад, тенд келсн үгиг бичҗ авад, тер дарунь барлад, типографь тал йовулсн болҗана. Материалыг дахулад И. Бурсаковин зург барлгдҗ. Тернь тер, ик көдлмш болн цаг нексн официальн материалмуд белдлһнд оньган өгсн деерән талдан умшачнрин неквр мартх зөв уга бәәсмн. Иигәд дөрвдгч халхд Анатолий Кичиковин "Догшн Замбл хаана" бөлг барлгдҗана. "Җаңһрин" туск күүндврмүд" гидг әңгд эн материал һарч. Урднь тиим арвн статья барлгдсн болҗана. Хальмгин номтнрт тернь ода ямаран соньн болх гиҗ сангдна.
Мотобол тиигхд цуг олна оньгт бәәсн, "Комета" наадсн цагла бидн цугтан нүүһәд-нүгшәд мотодром тал адһдг кемиг хуучн эн газет тодлулв. СССР-н Кубокин төлә болсн наадна тускар Бембет Бакаев бичҗәнә. "һазадын ордудар" гидг әңгд һурвн зәңг барлгдҗ. Терүгинь Дулахн Бадмаев орчулҗ белддг билә. Басң Сангаджиев һаран тәвҗ барт орулсн газетин негнь иим бәәсинь цуг тадн ода тодлвт.
1972-ч җилин сентябрин 26-д һарсн тойгт бас Басң Асяевич һаран тәвҗ барлулсн бәәҗ. Намрин тәрәнә көдлмш таңһчд кегдҗәсн цагла газет һарч. Нүр статьяд техникиг белдлһнә тускар бичгдҗәнә. Городовиковск, Черноземельск, Ики-Бурульск райодар тәрәнә көдлмшин йовуд ямаран болҗахин туск зәңгсиг умшхд соньн. Халхин дорань орн-нутгт тәрәнә көдлмш яһҗ кегдҗәхин тускар бичгдҗәнә. Өдгә цагин келәр келхлә, бәәдл бүклдән селәнәс авн ик нутг күртлән үзүлгдҗәнә. Хойрдгч болн һурвдгч халхднь дундын сурһулин төрәр болсн партин таңһчин комитетин пленумин дарани сүүрин материалмуд эзлҗәнә.
Дөрвдгч халхд "Райодын газетмүдин халхсар" гидг әңгд тавн района бәәдлин туск зәңгс барлгдҗ. Спортивн төр бас орман олҗ. "Уралана" чинртә диилврлә умшачнриг репортаждан Бембет Бакаев таньлдулҗана. Троицк селәнд "Тюльпан" гидг лавк бәәдг, терүнд нүүрлгч хулд-гүүлгәч П. С. Крючкован зургиг Андрей Эрдниев цоксн бәәҗ. Журналистнрин кесгнь бийснь зург цокдг бәәсмн.
1974-ч җилин сентябрин 25-д һарсн газетд бас пленумин материалмуд хойрдгч - һурвдгч халхд барлгдҗ. Ода санхнь, партийн тер сүүрмүд намрин сард болдг бәәҗ. Редакцин
көдлмшт немр ик даавр өгдг эн пленумс болн съездмүд басл дала цаг эзлдг билә. Газетин
нүр халхд "Тавн җилә зураг болзгаснь урд" - гидг дуудвр таңһчин цуг малчнрур кесн дуудвр хамгин түрүнд оньг эзлҗәнә. Приютна района Кировин нертә колхозин ах хөөч Михаил Годин бригадарн өөдән даалһвр авч, цуг малчнриг тавн җилә зураг болзгаснь урд күцәхмн, гиҗ дуудсмн. Ик-Буурла района "Буратинский" совхозин механизатормудын тускар Николай Лиджиевин зургин репортаҗд келгдҗәнә.
Дөрвдгч халхд "Литературн шуһу" зөвтә орман эзлҗәнә. Хальмг олн-әмтнә шүлгч Эрнҗәнә Константина "Аңһучин көвүн" гидг романа нег бөлгәс "Шиндән зөв" гиһәд барлгдҗана. Эн җил нертә бичәчин зун тавн җилин өөнлә терүгинь сергәҗ бичҗәхнь бас орта болҗана. Тер мет эн шуһуд газетин ицгтә нөкд - селәнә корреспондент Бадмин Николай бичсн хойр шүлг барлгдҗ.
"Хальмг үнн" газетин редакторин дарук болҗ олн җил көдлсн, таңһчин барин тууҗд орсн журналист Басң Асяевич Сангаджиевин һар тәвҗ барлулсн газетин һурвн тойгиг бидн хамдан умшвидн. Газетд таңһчин җирһл орман олсиг, редакцин коллектив ямаран ик даавртаһар
көдлдгиг, редакторин дарукин кедг көдлмшин чинрнь ямаран ик болдгиг медҗ авсн болхит гисн седклтәһәр эн статья бичгдв.

Галина ХЕЙЧИЕВА