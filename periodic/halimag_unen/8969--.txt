Эцкин герәсн
16-10-2018, 11:26 
Мана эцк Босча Ликшикович Кичиков 1916 җилин август сарин 10-д төрҗ һарсмн. Дәәнә өмн Астраханск педтехникумд, хөөннь нертә хальмг бичәчнр болн шүлгчнр болсн баһчудла сурч йовсмн. Сурһулян төгсәснә хөөн эцкм Хар һазра района прокуратурт мөшкәч болҗ көдлҗ йовла. Шинкән гер авад, баахн авальтаһан иргчән зуралҗасн баһчудын төвкнүн җирһлд дән орҗ ирв. Баахн Босча болн Дербен Кичиковихн түрүн зергләнд төрскән харсхар цергт мордв.
Босча Ликшикович Краснодарск крайин Абинка станцд радистнрин ахр курс төгсәһәд, цергә андһаран өгв. 1942 җилин апрель сар күртл эн Ар Кавказин болн Өмн-Барун үзгин 26-ч әәрмин уулын-халһна дивизьд церглҗ йовла. Хөөннь дәәнә өмн прокуратурт көдлҗ йовсинь медәд, мана эцкиг Ростовск областин Каменск балһсна 546-ч цергә-тосхлтын колонна цергә заводур йовулв. Эн заводыг Свердловск областин Реж балһснур һарһхла, Б.Кичиковиг Режск района прокуратурин мөшкәчин көдлмшт орулв.
Дәәнд йовсн цагтан Босча Ликшикович эцкдән бичг бичәд, мендинь медхәр зүткдг бәәсмн. 1943 җилин декабрь сарас авн энүнә бичгүднь хәрү ирәд, "эн хайгар бәәдг улс нүүҗ одв" гиҗ терүнднь бичәтә бәәсмн. Терүгинь умшчкад, эцкм алң болад, өөрхн улснь яһсн болхмб гиҗ зовдг билә. 1945 җил күртл эцкм хальмг улсиг Сиврүр тууврт илгәснә тускар медсн уга. Эврәннь һардвртан рапорт бичәд, эцкм элгн-садан хәәхәр Сиврүр одв.
Эцкнь, мана аав Кичг Ликшикович Цастыев, 1943 җилин декабрь сард селәнә зәрм улсла давс хулдҗ авхар цар тергәр Əәдрхнүр һарч йовсмн. Хаалһднь эдниг зогсаһад, машин деер ачад, хол Сиврүр йовулв. Киитн үвләр хол хаалһдан даарад-көлдәд, бүтн хот угаһар өлсәд мана аав гемнәд, сәәһән хәәв. Сиврин һазрт мана эцкин дү күүкн Ангиш бас хорв. Кичг Ликшиковичин зурһан үрнәс зуг хойрнь әмд үлдв. Эннь Босча болн Түмд. Мерч көвүнь (мана авһ) гражданск дәәнд әмнәсн хаһцсмн.
Омск областин Исилькуль селәнд Босча Ликшикович Дербен Мацаковна авалян олҗ авв. Эн 1944 җилд фронтас бууҗ ирәд, эн селәнд бәәсмн. Эн Белоруссин Гомель балһснд 1569-ч зенитн-артиллерийск полкд зенитчиц болҗ зөрмг кевәр дәәлдҗ йовсмн. "1943-1944 җилмүдт 2-ч Белорусск фронтын цергин медлд 52 хальмг күүкн хортнла дәәлдҗ йовсна тускар бидн ода күртл медәд уга биләвидн. Бичкн келн-улсин төлә энтн йир бахмҗта йовдл болҗана",- гиҗ нертә журналист Наран Илишкин бичсмн. Белоруссьт тусхин өмн Дербен Мацаковна Əәдрхн балһснд зурһан сара курст сурад, цергә керг дасч авсмн. Эднә полк Сошь һолын тагт болн цергә аэродром харҗ йовсмн. Нег дәкҗ ик дәәлдәнд эдн стратегическ чинртә тагтыг харсад, немшнрин нег чигн юнкерсиг өөрдүлсн уга. Тер бәрлдәнә хөөн 2-ч Белорусск полкин һардвр Хальмг комсомолын обкомд Ханлтын бичг бичәд, зөрмг күүкдиг "Залу-зөрмгин төлә" гидг медаляр ачлхин туск цаас орулсмн. Болв хальмг гиһәд, мана күүкдт ачлвр бәрүлҗ өггдсн уга. Ода йирн зурһата Дербен Мацаковна әмд-менд Яшкуль селәнд бәәнә. Төрскән харсгч дәәнә 2-ч девсңгин орден, Жуковин медаль болн "1941-1945 җилмүдин фронтовик" темдг дәәнә ветерана өрчиг кеерүлҗәнә. Дербен Мацаковна отг-әәмгтән ачта болн тоомсрта күн гиҗ тоолгдна, эн Яшкулин района күндтә иргн болна. Энүнә җирһлин хаалһ дорас өсч йовх үйнрт үлгүр-үзмҗ болҗана.
Исилькуль селәнд Кичиковихнә өрк-бүлд дөрвн үрн төрҗ һарсмн. Эннь Галина, Николай, Валентина болн Нина. Босча Ликшикович буудя хадһллһна пунктд нормировщик, школд завхоз, зоотехникч, Исилькульск РОВД-н харулын участкин бригадир болҗ тууврин җилмүдт көдлҗ йовла. Өрк-бүлән теҗәхин төлә, дөрвн үрән болн хойр ачан асрхин төлә мана эцк амрл угаһар өдрин дуусн көдлҗ йовсмн. Сиврт мана эцк түрүләд шавр гер, хөөннь хойр гер тосхсмн. Келхд, П.Морозовин нертә уульнцд тосхсн гернь ода күртл зогсчана, тенд әмтн бәәнә.
1956 җилд радиоһар Улан Лиджиева хальмг ду дуулад, төрскн һазрурн хәрх зөв өгчәхиг медүлв. Хальмг улс теңкән уга байрлҗ, төрскн теегүрн темцҗ һарв. 1957 җилд Яшкулин района административн-территориальн меҗә батлгдсна дару Б.Кичиков райисполкомин сегләтрин үүлд батлгдв. Района организацс диглгдснә дару мана эцк сберкассиг толһалв. Тер цагт тууврас хәрҗ ирсн хальмгудт гер-бүүр тосхлһнд субсидь өгдг бәәсмн, тегәд эцк района селәдәр мөрн тергәр йовдг билә. Ачта амрлһнд һартлан мана эцк школ-интернатд завскладар көдлв. Яшкуль селәнд эцк хойр гер тосхв, энд Эдлә көвүн төрҗ һарв.
Мана эцк 1980 җилд җирн дөрвтәдән сәәһән хәәв. Дәәнә болн тууврин күчр-күнд зовлң энүнә эрүл-мендд ик харшлтан күргв. Насн-җирһлиннь туршарт эцкмдн ахиннь, Бад Ликшикович Кичиковин оршагдсн һазр хәәһәд, кесг һазрур бичг бичсмн. Зуг эцкм сәәһән хәәснә хөөн цергә комиссариатас ирсн бичгәс бидн ахнь альд оршагдсиг медҗ аввидн. Хар һазра РВК дуудҗ авсн, 807-ч цергә әңгин эгл салдс Б.Л.Кичиков Киев балһснд Печерск районд Зверинцевск оршалһнд сүл орман олв. 1944 җилин январь сарин 26-д 5535-ч ГЛР-ин госпитальд шарх-шавас көлтә эн сәәһән хәәсмн.
Босча Ликшикович арһта, чадмг, седвәртә күн бәәсмн. Эн сән тооч болн юрист билә. 60-70-ч җилмүдт мана эцк нег һазра улст зарһд эрлһән орулҗ, геедрсн документсән диглҗ авхднь дөң болсмн. Мана эцкиг бәәрн әмтн йир тевчҗ күндлдг билә, ямр нег төрәр сүв-селвгинь авхар әмтн ирдг бәәсиг тодлнав. Эцк хальмг утх-зокъял болн амн үгин зөөр сәәнәр меддг билә. Уңг-тохминнь җурм тогтаҗ, күүкдтән болн ачнр-зеенртән җирһлиннь тодлврмудан үлдәв. Босча Ликшикович мадн дунд уга болв чигн энүнә нериг күүкднь, 9 ач-зень болн 10 җич-зеенчрнь дуудулҗ йовна. Мана эцк үнн чик хәләцтә, чаңһ неквртә күн билә, болв тер бийнь килмҗтә болн цаһан седклтә күн болҗ мана тодлврт үлдв. Насн-җирһлиннь туршарт мана эцк маднд чик сурһмҗ өгч, сән үрд өскхәр зүткҗ йовла. Бидн цуһар деед сурһуль төгсәһәд, өрк-бүлмүдән тогтаһад, эрдмәрн көдлҗ йовнавидн. "Көдлмшәс бичә зултн, худл бичә келтн, өр-өвч седклтә болтн, үнн кевәр бәәтн",- гиҗ мана эцк маднд герәслсн билә. Мана эцкин селвгиг бидн күцәҗ, олна хормад багтҗ йовнавидн. Җил болһн май сарин 9-д Босча Ликшикович Кичиковин үрд, ачнр-зеенр болн җичнр эңкр эцкиннь болн аавиннь әрүн санл тевчҗ оршагдсн һазртнь цецгүд авч ирнәвидн. Дорас өсч йовх ачнртан бидн зөрмг салдсин болн мөшкәчин, дурта эцкиннь тускар келҗ, неринь өөдән бәрҗ йовтн гиҗ заанавидн.
Нина БАДЛЕЕВА,
педагогическ күч-көлснә ветеран