Нертә эмч месллһ кев
24-10-2019, 10:36 | Таңһчин зәңгс » Эрүл-менд харлһн
Одахн мана таңһчур әрәсән баһ наста урологудын ассоциацин ахлач, медицинск номин кандидат Денис Мазуренко ирәд, П.Жемчуевин нертә больницд күнд гемтә улст месллһ кев. Нертә эмч бөөртнь чолун бәәсн улст дөң болад, ут тоодан 9 месллһ кеҗ, бәәрн хирургудла дамшлтарн хувалцв. Урднь иим гемтә улсиг талдан регионмудт йовулдг бәәсн болхла, ода таңһчин больницд иим месллһ кедг болхмн.
Д.Мазуренко Москвад Цутхлң клиническ больницд урологин Цутхлң һардна. Бийнь эн Аһш балһснд өсәд-боссмн, тегәд Хальмг Таңһчин тускар сәәнәр меднә. Тиигчкәд эн нертә хирург Бадм Башанкаевла олн җилдән үүрлҗ йовна. «Тана таңһчин больницд кергтә оборудовань бәәнә, тегәд терүг олзта-тустаһар олзлх кергтә. Би бәәрн хирургудыг дасхҗ, дамшлтарн хувалцҗ иим месллһ келһнә туст олзлҗах эв-арһла таньлдулхар ирләв. Харм төрхд, Хальмг Таңһчд бөөрин гемтә улс дала, бәәрн хирургуд иим месллһ кенә. Болв би әрәсән нүүрлгч клиникст олзлҗах эв-арһсиг үзүлх болн дасхх күслтәв»,- гиҗ Денис Александрович келнә.
Темдглхәс, Д.Мазуренко мана таңһчур нәәмн дәкҗ ирҗәнә. Эн таңһчин хирургудла эндоскопическ месллһ кенә, тегәд гемтә улс маңһдуртнь көл деерән босна. Таңһчин больницин урологическ әңгин заведующ Валерий Саранговин келсәр, җил болһн эднә әңгд 1200 күн эмнлһ авна, теднәснь ик зунь бөөртнь элсн хурсн гемтә улс болна.
- Д.Мазуренкола бидн удан цагтан хамцу үүлдҗәнәвидн, болв зуг ода нөкцлтин бооца батлвидн. Тер бооцаһар Денис Александрович мана эмчнрлә хамдан бәәрн улст месллһ кедг болхмн. Эн җилин чилгч күртл бидн медицинск оборудовань авхвидн, тер тоод урологин халхар кергтә аппаратур ирхмн. Тегәд бидн өдгә цага эв-арһс өргәр олзлҗ, мана таңһчин әмтнд өөдән чинртә дөң күргхвидн. Таңһчин әмтнд месллһн өңгәр ОМС-ин полисар кегдхмн, - гиҗ таңһчин больницин ах эмч Санал Манджиев келв.
Барт белдснь
ДООҗАН Наталья