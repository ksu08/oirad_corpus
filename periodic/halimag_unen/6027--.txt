Таңһчин җирһлин гүргүд йовла
20-06-2017, 17:39 
- Иван Батыревич, дарук тойгт эрк биш тосхачин зург кергтә, тегәд нег объектд зәңгчлә хамдан одад репортаҗ кеҗ үзтн! - гисн секретариатын даалһвриг мана фотокор Бурсаковд өгхлә, дарунь терүг күцәһәд,
көдлмшч күүнә нер-усинь, кергтә то-дигинь чикәр бичҗ авад ирдмн. Корреспондент репортажан бичәд суудг болхла, Иван Батыревич зурган лабораторьтан кеһәд удан боллго хойр-һурвн зург авч ирдмн.
Объект тосхлһна йовуд, әмтн бәәдг герин ямаран давхринь бел кечксинь, тосхлтын предприятин бригадын, начальникин зургуд Иван Батыревич цокҗ авсиг үзҗ болхмн билә. әмтнлә ээлтә, үгтә-күүртә мана фотокор
көдлмшчнриг, бригадын тосхачнриг, ширдәч-шалдачнриг болн нань чигн эрдмтә кесг улсиг дарунь гилтә үгдән орулад, зерглүләд тәвчкәд, инәлһәд, кергтә зурган цокҗ авад, секретариатд өгдмн.
Секретариат - редакцин штаб гиҗ келдг бәәсмн. Энд цуг материалмуд цуглугдна, дарук тойг белдгднә. Зург угаһар газетиг һарһҗ болшгонь медгдҗәнә. Штабин көдлмшиг далдгч-найдгч җилмүдт дааврта сегләтр болҗ дәәнә ветеран, кесг орден зүүһәч, сәәхн хальмг келтә журналист Дорҗ Манджиевич Босхомджиев чадмгар һардҗ йовсмн. Журналист болһна статьяг оньган өгч хәләһәд, селвгән өгдмн, тиигчкәд дууһан төрүц чаңһадмн биш, күн болһнла, нег үлү баһ наста журналистнрлә ээлтәһәр, күндтә ах-авһ кевтәһәр күүнддмн.
Йирин ах үйин журналистнр тиим заң-бәрцтә бәәсмн. Тегәд "Хальмг үнн" газетд дала шууган, керлдән соңсгддмн биш. Тиим сән таалта, эвтә-ээлтә бәәдлд көдлхд чигн, кергән күцәхд ик тааста бәәснь лавта. Тегәд чигн редакцд дамшлт авсн журналистнр олн дунд тоомсрта улс болв, кесгнь билгтә бичәчнр болҗ хальмг сойл делгрүллһнд тәвцән орулв.
Дааврта сегләтрин дарукс Сергей Бартунов, Борис Летуев, Николай Авеев, Виктор Айтаев кесг җилин туршарт нег-негән соляд көдлҗ йовсмн. Эдн зург цокачнрт даалһвр өгч, газетд барлгдх материалмудыг диглдг билә. Келхд, дааврта сегләтрин дарук болҗ цуг корреспондентнр көдлҗ йовла гихлә буру болшго. Мана зург цокачнр Иван Бурсаков, Раиса Астахова, Эрдни Джимбеев теднә келсн үгинь күцәһәд, шин зургудын репортажмуд, йирин
көдлмшч улсин, малчнрин зургуд селәдәс, райодас авч ирдмн.
Иван Батыревич кезә чигн авсн даалһвран дигтә-даратаһар күцәҗ йовсмн. Иим нег йовдл эн тодлна.1980-ч җилмүдин эклцәр мана таңһчд әрәсән Федерацин селәнә эдл-ахун министр ирсмн. Цуг газетмүдин корреспондентнриг болн зург цокачнриг, тер тоод Иван Бурсаковиг, Элстин аэропортур йовулв. Эднлә хамдан зург цокачнр Николай Бошев болн Черкасов бас
йөвсмн. Болв милиц самолет буусн һазр тал кениг чигн тәвҗәхш.
Зуг Иван Батыревич самолет тал өөрдҗ чадв. Милиц зогсахар седхлә: "Та мини көдлмшт боомтг учражанат",- гиҗ келәд, Москваһас ирсн ик цолта гиичнрин делегац тал эн адһв. Тиим кевәр "Хальмг үннә" секретариатын даалһвриг күцәҗ, министр тал өөрдәд, зургинь цокҗ авв. Талдан газетмүдин зург цокачнр юм кеҗ чадсн уга.
Тегәд тер өдр асхлад "Хальмг үнн" газетин секретариатд "Советская Калмыкия" болн "Комсомолец Калмыкии" газетмүдин редактормудын дарукс Евгений Поваляев болн Клева ирәд, министрин зург сурҗ авсн болдг. Тиигҗ Иван Батыревич өөдән мергҗлтән, шунлтан, ик даавран медүлсмн. Цааранднь Иван Батыревич министрлә хамдан Хар һазра район орад, тер йовлһна тускар газетин халхст келҗ өгсмн. Хөөннь шишлң селәнә эдл-ахун һәәхүлд тер зургуд үзүлгдсмн.
Тиигхд редакциг Ярослав Сайкович Джамбинов һардҗ йовсмн. Газетд бичәчнрин үүдәврмүдин тасрха, соньн нань чигн материалмуд барлгдҗасмн. Журналистнр тиигхд дару-дарунь командировкд йовдг бәәсмн. Иван Бурсаков Сергей Бартуновла, нань чигн журналистнрлә
Көк теңгс тал одад, амрад, заһсчнрла хамдан теңгст һарад, заһс аңнад, хар түрс идәд, теднә амр биш көдлмшин тускар репортаж бел кеһәд авч ирдг билә.
Иван Бурсаков 1967 җилд редакцд ирҗ көдлсмн. Түүнә өмн РСУ-2 гидг тосхлтын предприятьд модна урч болҗ комплексн бригадын ханьд арвн җилдән көдлсмн, энд ода бәәх МВД-н герин өөр 3 гер тосхсмн, тиигхд тернь ик гидг байр бәәсмн, әмтн тууврин хөөн ирәд, бәәдг бәәрн уга болад түрҗәсмн. Тер РСУ-д "Хальмг үннә" корреспондент Сергей Бартунов ирәд, предприятин тускар бичҗ йовад, баһ наста тосхач Иван Бурсаковла таньлдсмн. Сул цагтан Иван Батыревич зург цокдгинь медҗ авчкад, редакцд ирәд көдл гисн үрвр кесмн, тиигәд бас нег зург цокач "Хальмг үннд" немгдсмн.
Тер кем күртл Иван Батыревич РСУ-д көдлн бәәҗ өрк-бүлиннь төлә гер тосхҗ авсмн. Яһҗ тиим арһ үүдсмб гихлә, тәвдгч җилмүдин чилгчәр тууврас ирсн әмтнд шаңһ-дем өгәд, тосхлтан кех арһ өгчәсмн. Тегәд Иван Батыревич чигн мөңг авад герән босхсмн, 1958 җилд шин бүүртән орад, гергтәһән, дөрвн үртәһән бәәдг болв. Иванла хамдан терүнә эцкнь Баатр Церенович бәәсмн. Дән эклхин өмн эн 1940 җилд цергт мордсмн, кесг фронтд дәәлдҗ йовсмн, дәәнә хөөн Сиврин селәд эргәд һанцхн көвүһән олҗ авсмн. 1957 җилд эдн Элстүр
нүүҗ ирсмн.
Ода Иван Батыревич ачта амрлһнд һарад, үрн-садндан, ачнр-зеенртән, зеенчртән дөң болҗана. Көвүднь арһлачнр болҗ хулд-гүүлгә кеҗәнә, зе күүкнь Америкд бәәнә, дару-дарунь гер талан җиңнүлнә. Тиигҗ аавнь ачнр-зеенрән таалад, теднә тускар ухалад, дөң болад бәәнә. Завср һархла путевкар Минводы эс гиҗ нань чигн курортд одна. Төрскн редакцин тускар чигн мартхш, ветеранмудын цуглранд дару-дарунь ирҗ, давсн цаган тодлна, газетин 100 җилин өөнин байрт бас эрк биш орлцхар зуралҗана.

ТүРВәН һуна