Хальмг келн кезәд чигн буйсшго
16-12-2017, 10:13 
Цагин некврәр таңһчд хальмг кел делгрүллһнә Хүүв тогтагдв. Хүүв тавн җилин эргцд кеҗ-күцәҗәх үүлдврин хамгин чинртә гисн ашнь энтн таңһчд хальмг кел делгрүллһнә болн дөңнллһнә программин төлә закана ул батлсмн. Хальмг Таңһчин государственн келнә болн нань чигн келнә закана төсвс, геедрҗ йовх чинр зүүҗәх хальмг келнә туск закана төсв, таңһчин правительствин медлд үүлддг терминологийин болн топонимикин комиссин зокалмуд (положеньс) ухалҗ белдсмн. Хүүв хальмг келнә төрәр "төгрг ширән" сүүрмүд, олна сүүрмүд давулгдсмн, төрскн кел делгрүллһнә туст олн зүсн үүдәгч марһас бүрдәгдсн билә. Тер мет Хүүвин седвәр сурһуль-эрдмин болн номин министерствин ул деер хальмг кел делгрүллһнә Цутхлң секгдв.
Хальмг номтнр болн багшнр хальмг кел даслһна дегтрмүд белдҗ, төрскн кел делгрүллһнә халхар ик көдлмш кесмн гиҗ Алексей Маратович темдглв. Хальмг келн олна бәәдл-җирһлд зөвтә орман эзлҗәнә, нег үлү баһчуд төрскн келәрн соньмсчана. Эннь цуг Хальмгин олн әмтнә ик ач-тус, нег үлү ах үйин улсин нилч мөн.
Байрин керг-үүлдврт таңһчин Улсин Хуралын (Парламентин) Ахлач Анатолий Козачко орлцҗ үг келв. Хүүв хальмг кел хадһллһна кергт ик тәвцән орулҗана гиҗ эн темдглв. Муниципальн бүрдәцст хальмг кел делгрүллһнә олна Хүүв һардҗах райодын толһачнр эн олна чинртә кергт шунмһаһар орлцх кергтә гиҗ келв. Улсин Хурал цааранднь чигн иигҗ Хүүвлә бат залһлда бәрҗ үүлдхмн гив.
Сүүрин йовудт таңһчин Толһачин медлд үүлддг хальмг кел делгрүллһнә олна Хүүвин ахлачин дарук Арслң Санджиев бас үг келв. Зая-Пандитын нер зүүҗәх Хальмг этносойлын гимназь секлһн энтн һарчах җилд темдгтә йовдл болв гиҗ темдглв. Элстин администрацин толһачин дарук, хотл балһснд хальмг кел делгрүллһнә хүүвин ахлачин дарук Галина Васькина цуглрсн улсиг йөрәҗ, Хальмгин улсин шүлгч Саңһҗин Босян шүлг умшв.
Керг-үүлдврин йовудт Алексей Орлов хамгин сәәнәр үүлдҗәх хүүвин ахлач, Лаганя района толһач Андрей Манджиевиг академик Г.Волковин медаляр ачлв. Тер мет Хүүвин дааврта сегләтр, профессор Аркадий Панькинд "385 җилин туршарт Якуть әрәсәлә хамдан" гидг Саха-Якутия Республикин өөнин медаль бәрүлҗ өгв.
Сүүр деер таңһчин сурһуль-эрдмин болн номин министр Николай Манцаев таңһчин сурһуль-эрдмин халхд хальмг кел дасхлһна хүврлтин йовудын тускар илдкл кев. Энүнә келсәр, Хальмгин дамшлт йир соньн болҗана. Тегәд чигн әрәсән сурһуль-эрдмин министерств этносойлын сурһулин туск төрәр номин-дамшлтын конференциг Элстд, шин сегкдсн гимназин ул деер бүрдәхәр зуралҗана. Керг-үүлдврт Өмн үзгин болн Ар Кавказин федеральн округудын элчнр орлцхмн гив.
Байрин сүүрин йовудт деер "Келни билг" гидг мөрән лауреатнрт ачлвринь бәрүлҗ өгв. 2002 җилд хальмг кел хадһлх болн делгрүлх, хальмг кел дасчах билгтә бичкдүдиг дөңнх, хальмг кел өргҗүллһнә халхар багшнриг, өрк-бүлмүдиг болн олн әмтиг урмдулх күслтәһәр эн мөрәг үүдәсмн. Кееһә хувцан өмссн, байрар герлтксн чирәтә бичкдүд, эк-эцкнр, багшнр, кесгнь хальмг келн улсин хувц өмсҗ, ачлвран авхар ирсмн. Алексей Орлов дембрлттә бәәдлд эдниг ачлҗ, эднлә зурган цокулв. "Келни билг" мөрә авсн багшнрин болн эк-эцкнрин ик зунь баһ наста улс. Тиим олн баһчуд хальмг кел шинәс сергәҗ, хадһллһна әрүн олн кергт орлцҗана. Тер төләд мадн төрскн келән геешговидн, хальмг келн кезәд чигн буйсшго гиҗ Алексей Орлов өргмҗтәһәр келв.
Маргарита АРЗАЕВА
ЗУРГТ: Басанговихнә өрк-бүл Лаганя районас
Э.Бюрчиевин цоксн зург