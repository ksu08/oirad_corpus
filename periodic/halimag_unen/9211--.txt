Белгородск театрин наадд
13-11-2018, 09:35 
"Большие гастроли" төсвин кемҗәнд Хальмгт Белгородск театр һурвн өдр нааддан үзүлв. Наадн болһн ончта болсинь хәләһәчнр темдглв.
Театр Элстд олн хәләһәчнрин оньгт тусхасн нааддын тускар келхлә иим болҗана. "История солдата" наадна үлгүр деер театрин үүлдврин, энүнә үүдәгч күцәмҗин тускар медҗ болхмн. Иигәд, 2013 җилд Алдр Диилврин 70 җилин өөнд нерәдәд, тәвгдсн наадн литературин болн искусствин халхар Цутхлң федеральн округин мөрәһәр ачлгдсмн. Казаньд 2013 җилд болсн наадһасин театрмудын нарт-делкән фестивальд көгҗмин халхар сән кевәр белдсн төләдән шишлң мөрәһәр ачлгдсмн.
Владимир балһснд "Золотое колечко" гидг нертәһәр болсн нарт-делкән фестивальд Белгородск театрин эн наадн хойр дипломар мөрәлгдсмн. Патриотическ төриг босхсн төләдән болн көгҗмин халхар наадан сәәнәр белдсн төләдән тиим өөдән үнллһ олсмн. "Артист и Война" гидг 14-ч телевизионн-театральн фестивальд чигн эн наадн күцәмҗтә кевәр үзүлгдлә. Төрскн седклиг зүүлһдг иим наадыг Элстин бичкдүд болн баһчуд таасҗ хәләлә.
Бичкн настаһасн авн бидн Пушкинә үүдәврмүдлә харһнавидн. Белгородск театр Александр Пушкинә нер туурсн поэмар тәвсн "Руслан и Людмила" гидг наадыг өрк-бүләрн хәләхд сән болтха гиҗ белдсмн. Зурач Захар Давыдовин, композитор Юрий Мишина дөңгәр, артистнрин билгтә наадна ашт элстихн соньн үүлдвриг хәләв.
Дәкн нег наадн "Терешечка" гиҗ нерәдгднә. Орс улсин туулин ул деер тәвгдсн наадн сергмҗтә болн шогта йовдлмударн бичкн хәләһәчнрт тодлгдв. 2016 җилд Киров балһснд болсн наадһасин театрмудын фестивальд эн наадн художественн халхарн соньн болсн төләдән болн актерск сән гисн наадна төлә гидг дипломсар ачлгдсмн. Иим соньн болн фестивальмудт темдглгдсн нааддан наадһасин Белгородск театр Элстин хәләһәчнрт авч ирҗ үзүлв.
ҖИРһЛИН Кермн