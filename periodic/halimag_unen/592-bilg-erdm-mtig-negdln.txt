Билг-эрдм әмтиг негдүлнә
13-10-2014, 19:35 | Таңһчин зәңгс
Шидр Н. Пальмовин нертә Келн-улсин музейд ик чинртә һәәхүл секгдв. Тернь «Теегин галерей» ( «Степная галерея» ) нертә регионмуд хоорндк дамҗҗ йовдг һәәхүл. Хальмгин, әәдрхнә болн Аһшин зурачнриг хамцулсн эн ик төсвин эк татачнр мана музейин көдләчнр болҗана. Сойлын җилд әрәсән федеральн зурад орад, чинртә эн көдлмшиг Хальмг музей күцәв. Эн төсвин тускар келҗәх видеофильмәр һәәхүл секгдв. Көгҗмин айсар ирсн улсиг музей тосв. Цуг эннь һәәхүлд тәвгдсн зургудыг медҗ авхд эвтә сән таал тогтав.
Элстд ирхин өмн һәәхүл әәдрхнд болн Аһшт үзүлгдлә. Хоша бәәх балһсдын хамгин ик болн тоомсрта музеймүдин талвңгд зурачнрин үүдәврмүд үзүлгдсинь музейин директор Ирина Мучаева һәәхүлиг секҗәһәд, темдглҗ келв. һурвн региона зурачнриг хамцулсн һәәхүлд орлцсн хальмг зурачнрт музей темдгтә белгүд бәрүлҗ өгв. Александр Поваев, Степан Ботиев, Виктор Терехов, Виктор Сова болн нань чигн зурачнр белгүд авв. Сойлын җилд чинртә эн төсвд орлцсн темдг болсн йовдлыг музейин көдләчнр иигҗ темдглснь сән йовдл болҗана.
Таңһчин сойлын министрин дарук Николай Санджиев сойлын җирһлд хамцулгч чинр зүүҗәх эн төсвин өдгә цагт ирлцҗәх ончинь йир өөдән үнлв. Иим төсвиг ухалад, диглҗ бичәд, әрәсән министерствд цәәлһҗ медүләд, харсад, бәәдл-җирһлд тохрасн музейин көдләчнрт ханлтан медүлв. Заяни билгәрн олн улсиг байрлулҗах хальмг зурачнр деедсин евәләр күмнд туста керг күцәҗәхинь Элстин болн Хальмгин епархин гелң Алексей темдглҗ келв.
әәдрхнд һәәхүл секгдхд орлцсн скульптор Степан Ботиев эн төсвин тускар һурвн региона изобразительн искусствиг хамцулсн һәәхүл зурачнрин җирһлд ик чинр зүүсинь зааҗ келв. Зурачнр нег-негнәннь үүдәврмүдлә танльдв. Зургуд хаһлҗах төрлә ирлцүлҗ һәәхүлд тәвгдснь зурлһна олн зүсн янзар үүлдҗәх эрдмчнрин билгиг сәәнәр медҗ авхд туслҗана. Музейин гегәрүлгч үүлдврт ик ишкдл кегдҗәхиг искусствовед Светлана Батырева темдглв.
Сойлын җилд кесг зурачнрин җирһлд ончта йовдлмуд учрсмн. Зурач Цебек Адучиев 75 җилин өөнән темдглв, Хальмгин улсин зурачин нер зүүв. Дмитрий Санджиев әрәсән улсин зурачин нертә болв. Эн болн нань чигн зурачнрин тер тоод Виктор Дорджиевин, Халга Поваеван, Татьяна Сураеван үүдәврмүдлә таньлдулсн викторин кегдҗ, олн улс, тер тоод бичкдүдин художествен школын сурһульчнр хальмг зурачнрин үүдәврмүдиг меддгән үзүлв. һәәхүлиг секлһнә үүлдвриг һардҗ давулсн Ирина Долгина викторинд медрлән үзүлсн улст белгүд бәрүлҗ өгв. Музей барлҗ һарһсн барин соньн кесг һарц әмтнд таасгдв. һәәхүл җилин чилгч күртл көдлхмн, Хальмгин олн улс терүнлә таньлдҗ чадхмн. Музейин директор Ирина Мучаева келсәр, эн һәәхүлиг әәдрхн болн Аһш балһсдт 4,5 миңһн күн хәләв. җилин чилгч күртл һәәхүллә таньлдсн улсин то улм икдхнь маһд уга.
Галина Хейчиева
А. Зундугинован цоксн зург.