Сопа ринпоче Хальмгт ном хәәрлв
26-05-2017, 15:10 
Бурхн Багшин номин халхар ик медрлтә лам, ик цолта номт Сопа ринпоче Хальмгт шаҗн лам Тэло Тулку ринпочен үрврәр ирв. Май сарин 18-д Əәдрхнүр Москваһас нисҗ ирәд, Хулхутад селәнд цаг зуур әмтнлә күүндәд,
күндтә лам Элстд ирв. Май сарин 19-д Сопа ринпоче Хальмгин шаҗн лам Тэло Тулку ринпочела харһҗ күүндәд, дарунь Бурхн Багшин Алтн сүмд ирв. Энд Бурхн Багшин ик көшәд мөргәд, хадг татв. Тер өдрин бийднь Сәкүсн сүмд чигн Сопа ринпоче одв.
Хальмгт ирсндән Сопа ринпоче ик байрта бәәхән медүлв. Хальмгин шаҗн ламин килмҗәр тадн, хальмгуд гүн номин цәәлһврт орҗ, ик цолта ламин мөргүлмүдин евәлд
күртҗәнәт, гиҗ келв. Май сарин 22-т Сопа ринпоче журналистнрлә харһҗ күүндв. Шаҗн ламин сурврар Атиша бичсн номин цәәлһвр өгснәннь тускар күндтә лам келв. Цагтан Төвдт номин туст бәәдл муурад, шаҗан мартх әәмшг учрҗасн кемлә, Төвдин һардач хан Наланда университетәс ик номта лам авч ирҗ, номиг босхҗ авх төр тәвнә. Атиша ламиг дуудх сана зүүнә. Цевр чик ном бәрҗәхәрн Атиша нер һарсн бәәҗ. Терүг авч иртхә гиһәд көвүһән йовулсн бәәҗ. Болв олн зүсн учрар тернь даалһвринь күцәҗ чадҗ уга. Тер хоорнд Төвдин һардачд дурго бәәсн талдан хан терүг бәрәнд авад түүрмд суулһна. Көвүнь эцкән түүрмәс гетлгҗ авхар алт хәәнә. Кесг хәәврин
хөөн цогцднь күрх алт олҗ авад, эцкүрн түүрмд ирәд, һундрхҗ келнә: "Тана цогцд күртх алтн олдв, таниг эндәс һарһҗ авхин төлә дәкәд толһад күртх алтн кергтә". Эцкнь келҗәнә: "Бәәтхә, нанд алтн керг уга. Тер алтарн Атишаг Төвдүр дуудҗ, шаҗна номан босхҗ автн". Эн даалһвринь күцәһәд, көвүнь Наландад күрәд, Атишала харһад, Төвдүр ирҗ ном хәәрлтхә, гиҗ сурна. Сурвринь соңсчкад, Атиша Дәркин гегәнәс селвг сурна. "Төвдүр йовсн сән болхий?" - гиҗ сурна. "Төвдүр одхлатн номин бәәдл йир сәәнәр ясрх, зуг тана җирһл долан җилд хасгдх",- гиҗ Дәркин гегән зәрлг болсн бәәҗ. Тиигәд Атиша Төвдт ирәд, тенд әмтнд номин цәәлһвр өгсн болҗана. Тенд энүг хаана көвүн тосҗ авад, "Иткл" ном хәәрлтн гиҗ сурҗ. Кесг күнд ном сурлго, шаҗна номин эклц болдг ном хәәрлхиг сурснь Атишад таасгдҗ. Тегәд күндтә лам шаҗна номин босхмҗур хаалһ татх номиг бичсн болҗ. Терүгән бичәд, Наланда тал йовулхла, тенд ик цолта болн гүн медрлтә ламнр ямаран сән ном бичгдҗ, номин һол утхнь тиигҗ ахрар болн тодрхаһар медүлгдҗәнә гиҗ үнлсн бәәҗ. Тиигәд ода "ламрим" гидг нер зүүсн ном бичгдсн бәәҗ. Терүг Төвдин әмтнд Атиша хәәрләд, номин туст девсң девсңгәр бәәдл ясрхд туслсмн. Төвдт шаҗна ном ик делгрлт авад, бичкнәснь авн шаҗна хувргудыг дасхдг болад, кесг хурлмуд босхгдад, шаҗна номд улм гүүнәр шүтдг улс ном умшад суух кесг бәәрн уулын хавчгудт, хад чолун заагт секгдҗ, әмтн йосндан сүзглхд туслҗ. Тиигәд ода цагт Төвдәс тенд делгрҗ хадһлгдсн ном цуг делкәһәр тархагдҗ йовна, гиҗ Сопа ринпоче журналистнрт келҗ өгв.
Хальмгт Сопа ринпоче Ваджрасаттва болн Амитаюс бурхнд нерәдсн ик мөргүлмүдиг таңһчин әмтнд Хальмгин шаҗн ламин сурврар күцәв. Җирһлд учрҗах хамг му тоотас бийән цеврлҗ авч, иргч девшлһнә төлә ухан седклән батлҗ авч уралан зүткхд тернь туста болхнь маһд уга. Май сарин 23-д болсн Ваджрасаттва шаҗна йосрхл бийән хамг му тоотас саглулҗ авхд ик туста болҗана. Амитаюс бурхна шаҗна йосрхл гем-шалтгас гетлҗ, ут наста болхд дөң болх гисн ицлтәһәр әмтн терүнд орлцв. Эн шаҗна йосрхл май сарин 24-д болв.
үр Сарин өмн иим мөргүлмүд болснь нег үлү чинртә болҗахиг Сопа ринпоче темдглв. Эн сарин 25-д Бурхн Багш һурвн әрүн ик үүлдвр күцәснь темдгтә. Тегәд эн сарла, нег үлү арвн тавнд өнчн-өвү улст дөң болхла, тер мет бурхнд бәрц бәрхлә күүнә тиигҗ күргсн ачнь кесг зун миңһн холванд өсҗ, буйн-кишг делгрхмн болҗана. Эн өдр ном умшхла җирһлин туршарт ном умшснла әдл ик ач-туста болх, гиҗ Сопа ринпоче журналистнриг иткүлв.

Галина ХЕЙЧИЕВА