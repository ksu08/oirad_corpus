Болһсн хотнь йир әмтәхн
01-11-2018, 15:47 
Хар һазра района Кумской селәнд бәәдг Антоновихнә өрк-бүл көл деерән бат кевәр зогсҗана. Андрей болн Виктория хойр үртә, эврә гертә. Андрей С.Буденныйин нертә МУП-д зоотехникчәр көдлҗ йовла, ода эврә дөңцл эдл-аху асрҗана. Виктория селәнд үүлддг Хар һазра райпон лавкд көдлҗәнә. Эн Цаһан Амн селәнд профессиональн училищд замч-кондитерин эрдм дассмн.
Училищд сурчасн цагтан Виктория Зинаида Алексеевна Кутурован һардврт олн зүсн хот-хол, һуйрин зүүтә кегдлмүд болһдгиг дассмн. Эн таңһчин оютнр дунд болдг эрдмин марһаст орлцҗ, диилвр бәрдг билә. Багштаһан эн Ярославль балһснд Дельфийск нааднд бас орлцҗ, таңһчиннь нер харссмн. Училищд сурсн эрдмәрн Виктория эс көдлдг болв чигн җирһлднь эн керглгдв. Сул цагтан һуйрин зүүтә хот-хол болһхдан дурта. Нег үлү хойр үрнь һарсна хөөн эн күүкн-көвүн хойран байрлулхар әмтәхн кегдлмүд кедг болв.
- Ода әмтн эврәннь өөрхн улстан һарсн өдрләнь эс гиҗ нань ончта болн темдгтә йовдллань ке-сәәхн торт белглнә. Тегәд хойр җил хооран би селәнә әмтнә сурврар торт болһдг болув. Эннь мана баахн өрк-бүлд бас олз болна. Олн зүсн зер-земшәр, әмтәхн кегдлмүдәр тортыг кеерүләд кенәв. Мана селән хотл балһснас 240 дуунад бәәнә, тегәд тендәс торт авч ирхд зөвәр күнд, тегәд бәәрн әмтн намаг сурна,- гиҗ Виктория келнә.
Өдгә цагт интернетд олн зүсн кичәлмүд, видеоблогмуд бәәнә, тегәд терүг хәләһәд, Виктория мергҗлтән өөдлүлнә. Ямр нег шин эв-арһ дасҗ авад, терүг олзлҗ, өврмҗтә болн нүд авлгч кегдлмүд кенә. Бер болһсн кегдлмүд сәәхн болчкад йир әмтәхн болн амнд урсад одна гиҗ бәәрн улс келнә. Бичкдүд һарсн өдрләнь энүнә болһсн торт эрк биш белглтн гиҗ эк-эцкнрән сурна. Авальнь болн күүкн-көвүн хойрнь энүнд чадсарн дөң болна, һуйр элдәд, кегдлмүдиг кеерүлхд сүв-селвгән өгнә. Антоновихн ниитә, нег-негндән эңкр, тавта Рома болн һунта Ангелина күүкднь эк-эцкиннь болн аав-ээҗиннь килмҗтә хәләврт өсчәнә. Кумской селәнд бичкдүдин сад уга, тегәд аав-ээҗ хойрнь ачнран хәләнә. Күүкн-көвүн хойрнь зург зурхдан, \u201cЛего\u201d наадхдан дурта. Эдн билгтә бичкдүд гиҗ келх кергтә, селәнә сойлын Герт болдг нәәрт эдн шүлг чееҗәр келҗ, ду дуулад эрдмәрн байр үүдәнә. Зуни кемд Антоновихн өрк-бүләрн зуульчлхдан дурта. Эдн җил болһн зуни кемд альк нег һазрт одхар шунна. Тиигәд эдн Əәдрхн, Волжский, Аһш, Сочи балһсдт одад өрк-бүләрн сергмҗтәһәр амрад ирв. Селәнә шидрт бәәх нуурин өөр эдн бас амрхдан дурта, тенд наадад, заһс бәрәд, мах шарад, теегин йиртмҗиг һәәхнә.