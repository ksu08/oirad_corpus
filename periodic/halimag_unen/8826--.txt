\u201cӨөрднр\u201d Сиврин һазрар гастрольд йовҗана
01-10-2018, 11:51 
"Калмыкия" РИА-д болсн дарани пресс-конференцд "Өөрднр" бииһин театрин художествен һардач, әрәсән искусствин ачта үүлдәч, Хальмгин Герой Петр Надбитов ирҗ, журналистнрт театрин шин төсвин тускар келҗ өгв.
Нер туурсн коллектив ода Сиврин һазрар гастрольд йовхдан белдҗәнә. әрәсән сойлын министерствин грант шүүҗ авад, терүнә кемҗәнд октябрин 6-с авн гастрольд һарч йовҗана. Тыва Республикд, Хакассьт, Уулын Алтайд "Өөрднр" билг-эрдмән үзүлхмн. Гастрольн программд хальмг улсин би болн дун орҗана. Коллективд ода сән дуута баһчуд бәәнә.
Эн йовлһна өмн бииһин коллектив Францд билг-эрдмән үзүләд ирсмн. Сар даву амрад, дәкнәс программан белдәд, эдн ода хаалһдан һарч йовҗана. Терүнлә ирлцүләд, Петр Надбитов Сиврин цагиг тодлв. Бичкнәсн бииһин эрдмд дурта көвүн спортар чигн соньмсч, оньган өгчәсмн. Эрдм шүүҗ авх цаг ирхләнь, нег садн күүкд күн Новосибирск орад, күүкн талан йовҗасинь дахулад, экнь Петриг тиигәрән йовулҗ. Тенд ирхлә, Хальмгурн нүүх зөв өггдх гисн зәңг соңсҗ. Тегәд эдн хәрү хәрв. Улан Лиджиева радиоһар дуулх гисн зәңг һал мет падрад, тер дарунь хальмг күн болһна бүлд күрв. әмтн селәнә дунд бәәх радион өөр цуглрҗ соңссн бәәҗ. Сиврин һазрар гастрольд йовх йовдл тиим тодлвриг сергәв. Күнд-күчр арвн һурвн җилин зовлңгиг тесҗ һархд дөң болсн улст ханлтан медүлҗ, тиигхд му нертәһәр тууврт туссн улс нерән цеврдүләд, шинәс келән, сойлан, тууҗан босхҗ авсан, ода ямаран кевәр бәәхән үзүлхәр "Өөрднр" театрин артистнр йовҗана. Эн йовлһн нег үлү чинртә. Хальмгудыг Сиврүр туулһсна 75 җилин өөнд эннь нерәдгдҗәнә. Цаг негәр бәәдго, үнн юмн үнндән һардгнь тер болҗана.
Театрин коллектив артистнриг, шин селгә белдлһнд ик килмҗ һарһна. Эврә студяс нань эн кергиг улм өргҗүлҗ күцәхин төлә Петр Тимофеевич әрәсән сойлын министерствд күүндвр кеһәд, Пермск хореографическ училищд билгтә көвүд-күүкдиг дассхар үгцсн билә. Тер зөвшәләр ода дөрвн күн - хойр күүкн болн хойр көвүн тенд сурчана. Шүүвр кеснә ашт арвн негн күүкн-көвүн шүүҗ авгдсн билә. Зуг эк-эцкнь кесгтнь йовх зөвшәл өгсн уга. Бииһин эрдм талдан олн эрдмәс дор биш, билгтә улст йир туста эрдм, әмтнд байр белглдг эрдм гиҗ нертә балетмейстер иткүлҗ келв.
Насн-җирһлән дурта эрдмдән нерәдәд, хальмг бииһин дөңгәр цуг делкәд келн-улсиннь тускар келҗ өгсн күн таңһчан цуг халхарнь, тер дотр бииһин эрдмәр чигн делгрүлх кергтә гиҗ дуудвр кеҗәнә. Дәкәд болхла, П. Чонкушовин нертә искусствин колледжд хореографическ әңг шинәс секгдҗәнә. Терүнд биид дурта баһчудыг илдкҗ, школмудар хәәвр кеҗ, ирлцңгү көдлмш кегдҗәнә.
Таңһчин сойлын болн туризмин министерствин көдләч Наталья Гаданован келсәр, ноябрин 24-25-д Элстд Петр Надбитовин найн җилин өөнд нерәдсн байрин керг-үүлдвр болхмн. Бүрдәмҗин комитет болн көдмшч баг бүрдәгдҗ, белдврин көдлмш эклҗәнә. Эн ик байрт кесг һазрас, һазадын орнас чигн олн гиичнр ирн гиҗәнә. Москваһас болн Ставрополяс бииһин коллективс ирх гиҗ зуралгдҗана. Келн-улсин бииһин колективсин һардачнрин хүүв әрәсәд бәәнә, тер хүүвин гешүд Элстд дарани сүүрән давулхар белдҗәнә. Өөнлә ирлцүлҗ, "Өөрднр" театрин коллектив райодар гастрольд йовҗана. Эдн Ик-Буурлд, Көвүд селәнд, Садовое селәнд, Ик Царңд концертмүдән үзүлв. Бииһин эрдмиг делгрүлх нань чигн тоот өөнин кемҗәнд кегдхмн.
Хальмг улс кесг зун җилин туршарт эврә сойлан, билг-эрдмән, авъясмудан амн үгин зөөрән хадһлҗ, өвәрц, талдан келн-улст төрүц уга кесг тоотыг үүдәсәрнь Петр Тимофеевич ик бахмҗ кенә. Бииһин тускар келхлә, келн-әмтн болһн неҗәд би бәәнә. Хальмгуд болхла һурвн сәәхн биитә, тиим зөөриг үйнртән хальмг улс үүдәҗ үлдәснь алдр керг. Тиим зөөрән гееҗ болшго.
Тиигәд нер туурсн коллектив олн шин төсв күцәхәр белдҗәнә.
ҖИРһЛИН Кермн