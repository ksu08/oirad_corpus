Көгҗмин нарт-делкән фестиваль «Пентатоника» үрвр кеҗәнә
07-08-2014, 16:52 | Таңһчин зәңгс
Моңһл келтә улсиг негдүлҗәх көгҗмин фестиваль «Пентатоника» гиҗ нерәдгднә. Нарт-делкән чинртә эн төсв хальмг көгҗмч болн олна үүлдәч Аракадий Манджиевин седвәрәр төрсмн. Көгҗмин дөңгәр олн улсиг хамцулҗах, моңһл келтнрин көгҗмин делгрлтд туслҗах фестиваль дарани кемдән Элстд болн гиҗәнә. Сентябрин 5-7-д «Пентатоника» зурһадгч кемдән олн комозитормудыг Элстд цуглулҗана.
Азин һазрт бәәх олн келн улсин, тер тоод моңһл келтнрин көгҗмд уңг-сүүрнь әдл болдг көгҗмин медән «Пентатоника» фестивалин нерн болҗана. Көгҗмин эн форум олн дунд нер һарч батрв. Моңһлын, Китдин, әрәсән көгҗмчнр фестивальд орлцна. өвкнрин кезәнк авъясар фестиваль нүүдл форум болҗ тодлгдҗана. Деер келгдсәр фестиваль 2009 җил эклҗ үүлдсмн. Хойр ик өөнд нерәдҗ, көгҗмин цуглран төрсмн. Хальмгуд эврә сән дурар әрәсән ханьд орсна 400 җилин өөн болн әрәсән композитормудын Ниицәнә 70 җилин өөн темдглгдсн җил төрсн фестиваль тууҗиг болн өдгә цагиг көгҗмин дөңгәр үзүлҗ, делкән оюни болн сойлын җирһлд зөвтә ик тәвцән орулҗана.
2010 җилин октябрь сард фестиваль Моңһлд болв. Моңһлын президент Ц. Элбегдоржин орлцлһта көгҗмин марһан тиигхд Улан Баатрт сойлын ик чинртә йовдл болла. 2011 җилд Улан Уде балһснд болсн «Пентатоника» бурятмуд әрәсән ханьд орсна 350 җилин өөнд нерәдҗ давулгдла. 2012 җилд фестиваль Хальмг Таңһчдан ирв. 1812 җилин Төрскән харсгч дәәнд бәрсн диилврин 200 җилин өөнлә ирлцүлҗ фестиваль кегдлә. 2013 җилд таңһчдан давулсн «Пентатоника» хальмг улсин тууҗин һашута кемд - депортацин 70 җилин өөнлә ирлцүлҗ давулгдла. Давсн җил фестиваль түрүн тавн җилин өөнән темдглв. Фестиваль болһн соньн программарн ончрҗ тодлгдв. Моңһл келтә улсин сойлын җирһлд бат орман эзлсн көгҗмин форум орн-нутг болһна тууҗд учрсн чинртә йовдлмудла ирлцүлҗ кегддгнь сән авъяс болҗана. Моңһл композитормудын өдгә цага көгҗм билгтә кевәр делгрҗ йовхиг «Пентатоника» медүлнә.
Эн җил «Пентатоника» Элстд сентябрин 5-7-д болхмн. Хальмгин, Бурятин, Моңһлын композитормудын шин үүдәврмүд олн хәләһәчнрин оньгт тусхагдхмн. әәдрхнә госфилармонин камерн оркестр фестивальд орлцҗ, композитормудын шин көгҗмин үүдәврмүдиг татхмн. Хальмг Таңһчин искусствин ачта үүлдәч М. Настинов көгҗмиг залҗ татхмн. Фестивалин хойрдгч өдр фольклорн көгҗмд нерәдгдхмн. Эн өдр моңһл композитор Г. Товшинтор бичсн «Хальмг фантазиг» соңсх хөв учрҗана. Хальмгин келн-улсин оркестр ах дирижер С. Катаевин залврт эн көгҗмиг күцәхмн.
Фестивалин һурвдгч өдр соньн болн гиҗәнә. Государственн симфоническ оркестр, А. Цебековин нертә Государственн хор терүнднь орлцҗана. Эднә программин тускар өөрдүлҗ йовад бичх санан бәәнә.
Иигәд Элст балһсн моңһл келтә улсин көгҗмчнрин цутхлң болҗана.