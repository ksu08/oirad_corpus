Марһана ашмуд диглгдв
07-08-2019, 12:42 | Таңһчин зәңгс » Сурһуль-эрдм
Одахн, июль сарин чилгчәр, таңһчин сурһуль-эрдмин болн номин министерствин шишлң комиссь Хальмг Таңһчин Толһачин «Келни билг» гидг мөрән лауреатнрин нериг йилһҗ авв. Эднә тоод хальмг келнә багшнр, төрскн келән сәәнәр меддг сурһульчнр, өвкнрин авъясан хадһлҗ цааранднь делгрүлдг өрк-бүлмүд орв.
Эн җиләс авн Хальмг Таңһчин Толһачин «Келни билг» гидг мөрә җил болһн өггдх. Тиим сольвр одахн таңһчин һардачин зәрлгәр батлгдла. Мана һоллгч зөөр болҗах төрскн кел хадһлхин болн цааранднь делгрүлхин төлә эн мөрә тогтагдсинь цугтан меднә. Тер мет билгтә бичкдүдиг болн арвтнриг аав-ээҗин келән сәәнәр дастха гиҗ урмдулхин төлә эн үүлдвр күцәгдҗәнә.
Цааранднь болхла төрскн кел дасхлһнд, бичкдүдиг энүгәр соньмсуллһнд ик нилчән күргҗәх багшнр болн садмудын сурһмҗлачнр бас мартгдх зөв угань медгдҗәнә. Эднд омг өгхин төлә иим өөдән мөрәһәр хальмг келнә нүүрлгч багшнр болн бичкдүдин сурһмҗлачнр ачлгдна. Күүкдтән төрскнч сурһмҗ өгдг, хальмг улсин авъясиг хадһлдг өрк-бүлмүд бас җил болһн мөрән лауреатнрин күндтә тоод орад бәәх. Тиим кевәр «Келни билг» мөрә таңһчд төрскн кел тархалһнд ик нилчән күргәд бәәхнь лавта, бас тиим үндстә талдан мөрә тогтахла бас туста болх бәәсмн.
Хальмг Таңһчин Толһачин зәрлглә ирлцәтәһәр сурһуль-эрдмин болн номин министерств «Келни билг» мөрә өглһнә таңһчин комиссин ханиг йилһҗ авв. Терүнд дамшлтта специалистнр, таңһчин Олна палатын болн олна организацсин элчнр орҗана. Заагдсн болзгт мөрән лауреатнрин тоод орх седклтә улс җилин туршарт күцәсн көдлмшин туск тооца-портфолио белдәд, ямаран керг-үүлдврт орлцсна, өрк-бүлтәһән, сурһульчнртаһан ямаран концертд, гастрольд, талдан района, балһсна нәр-нааднд хальмг улсин авъясиг яһҗ үзүлснә тускар тодрха тооцаһан өгнә, терүг зургудар, күндллһнә һашгудар иткүлнә.
Тегәд мөрән лауреат болхд амр биш. җилин туршарт төрскн келнлә залһлдата үүлдвр күцәһәд, хальмг тууль-тууҗан дасад, медрлән гүүдүләд йовх кергтә. Тиим үүлдвр хамгин түрүнд сурһульчнрт, теднә эк-эцкнрт, өрк-бүлмүдт туста болх гиҗ сангдна. Аштнь комиссин гешүд эднә үүлдвриг нәрнәр, онц зокалла, положеньлә ирлцәтәһәр үнлх. Тиим болв чигн мөрән чинр цааранднь өсҗ, марһанд орлцдг әмтнә тонь икдәд йовх гиҗ бат ицгтә бәәнәвидн.
Энҗл ут-турштан цуг райодас болн Элст балһснас мөрән лауреатын өөдән нер зүүхәр седҗәх 34 онц улсас болн организацсас документс ирв. җил болһн өгдг «Келни билг» мөрән комиссин сүүр июнь сарин 7-д болв. Мөрән туск положеньлә ирлцәтәһәр номинац болһнд 3 күн йилһгдв. Эднә ач-туснь онц зокалар йилһгдәд үнлгдв. Аштнь таңһчин Толһачин үүлиг дааһачин закврар мөрән лауреатнрин спискүд июлин 26-д батлгдв. Ут-турштан 12 лауреат йилһгдв. Тер тоод «Йилһән сән сурһульч», «Хальмг келнә болн литературин йилһән сән багш», «Дошкольн организацин йилһән сән сурһмҗлач- төрскн келнә пропагандист» болн «Йилһән сән өрк-бүл- төрскн келнә пропагандист» гидг номинацсар лауреатнр йилһгдв.
Эднә неринь бидн хөөннь, эднд август сарла байрин хургт лауреатын дипломс бәрүлҗ өгсн кемд, олнд медүлхвидн. Эднә күцәмҗ талдан өрк-бүлмүдт, сурһульчнрт, багшнрт, сурһмҗлачнрт урмд өгтхә, эднә нилчәр мана төрскн келн делгрәд, цецгәрәд бәәтхә!
җААХАН Бадм