Шин бүүрт җирһлнь сән-сәәхн болтха!
12-04-2017, 12:40 
Мана таңһчд "Өнчн күүкдт болн эк-эцкин хәләвр уга үлдсн бичкдүдт социальн дөң
күрглһнә тускар" гидг Закан үүлдҗәнә. Энүнлә ирлцүлҗ урднь гер-бүүр уга өнчн күүкдт гер хулдҗ авхин төлә мөңгнә дем өгчәсмн. 2013 җилд эн заканд сольврмуд орулгдад, өнчәр өссн улсиг шаң дөңнлһнә шин диг-даран батлгдв. Энүнәс иштә өнчн болн эк-эцкин хәләвр уга үлдсн күүкдиг Хальмг Таңһчин шишлң гер-бүүрин саңгас нәәмәдллһнә бооцаһар ул кеҗ, гер-бүүрәр теткх зөвтә.
Өцклдүр Элстд байрта, ончта йовдл болв. Өнчәр өссн улсин төлә балһсна 1-ч микрорайонд шин тосхгдсн гер эдлврт орулгдв. Ут тоодан 40 күн патьр авв. Эдн цуһар баахн улс, эднә ик зунь дундлад хөртә эс гиҗ әрә хөр һарсн наста баһчуд, зәрмнь эврә патьр авх чеерүдән 2-3 җил күләсн болҗана. Тегәд чигн шинкән җирһлин хаалһд орҗах баһчуд эврә гертә-бүүртә болснь йир сән йовдл, өдгә цагин сән темдг. Иигәд шаң үүлдҗәх йосн эдниг ик гидгәр дөңнҗәхин лавта йовдл.
Балһсна 1-ч микрорайонд 40 патьрта олн давхр гер эдлврт орулгдв. Эн гериг "Строительное управление \u21163" гидг тосхлтын организац (һардачнь А.Цадыков) тосхв. Шин гериг эдлврт оруллһна байрин керг-үүлдврт тоомсрта гиичнр - таңһчин Толһач Алексей Орлов, таңһчин сурһуль-эрдмин болн номин министр Николай Манцаев, таңһчин тосхлтын, көлгн-күчнә болн хаалһин эдл-ахун министр Кирилл Ботов, "Строительное управление \u21163" гидг ООО-н генеральн директор Александр Цадыков орлцв.
Алексей Орлов шин бүүрт орҗах улсиг йөрәҗ, үг келв.
- Җил болһн шин гермүд тосхгдҗ, эдлврт оруллһн эннь сән аъяст тохрв. Өнчәр өссн улсин
төлә тосхгдсн түрүн гериг эдлврт орулхла, патьр авсн улсин дунд олн җилдән эн кемиг
күләҗәсн тәв һарсн наста әмтн чигн билә. Ода болхла цөөкн җилин эргцд өнчн күүкдин чеерүдт темдглгдсн баһчуд патьр авчана. Мана таңһчд өнчн болн эк-эцкин хәләвр уга үлдсн
күүкдиг гер-бүүрәр тетклһнә шаңһа программ күцәмҗтәһәр үүлдҗәнә. Бидн авсн даавран эрк биш күцәҗәнәвидн. Өдгә цагт нәрн социальн-экономическ бәәдл тогтсн болн төрмүд харһдг болв чигн, ямаран күнд болв чигн шаңһа дөң керглгдҗәх багин улст нөкд болҗ, эднә туст эркҗән уга даавран күцәхвидн. Нег үлү бичкндән өнчрҗ, җирһлин хаалһдан ик зовлң үзсн улсиг бидн кезәд чигн дөңнхвидн. Эврәннь чеерүдән күләҗәх цуг әмтн эврә бүүртә болх. Шин патьр авсн баһчуд хөвтә-кишгтә болтха, бүүрнь өлзәтә болтха, гертнь элгн-саднь, үүрмүднь хурҗ, даңгин байринь хувалцтха, өрк-бүлән өндәлһҗ, бүлнь өнр-өсклң болҗ, гертнь бичкдүдин дун, инәдн җиңнтхә гиҗ йөрәв.
Тер мет Николай Манцаев болн Кирилл Ботов шин бүүрт орҗах улст нерәдҗ йөрәлин үг келв. Мана таңһч орн-нутгт өнчн болн эк-эцкин хәләвр уга өссн улсиг гер-бүүрәр тетклһнә программ күцәлһнә туст нүүрт йовна. Эн программ таңһчд цөөкн җил хооран экләд үүлдснәс нааран 266 күн эврә патьрта болв. Эн җилин август сард дәкәд шин гер эдлврт орулгдад, 92
күн патьр авх. Өнчн улсиг бүүрәр тетклһнә программ цааранднь иигҗ йовудтаһар күцәгдх гиҗ темдглв. Шин герт җирһлнь сән-сәәхн, байрта болтха гиҗ дурдв. Шин бүүрт орсн улсин нерн деерәс Данара Садманова тиим сәәхн герт патьр авсндан ик гидгәр байрлҗ, таңһчин Толһачд, правительствин һардврт болн тосхачнрт зүркни ханлтан өргв.
Шин гер эдлврт оруллһна улан тасм таңһчин Толһач Алексей Орлов болн тосхлтын организацин һардач Александр Цадыков керчв. Таңһчин Толһач герт орҗ, патьрмуд хәләҗ, Данара Садманован патьрт гиичлҗ, шин бүүрнь йөрәҗ, белг белглв. Хөртә Данара арвн негн наснасн авн Людмила Ивановна һаһаннь өрк-бүлд өсҗ-босв. Ода эн күүкн Аһшин архитектурн-тосхлтын институтд сурч, зурач-монументалистин эрдм дасчана. Эврә бүүртә болсндан эн теңкән уга байрта.
Шин герт патьрмуд у-өргн, сарул, сән таалта, эздүднь тосхачнрин кесн көдлмшиг таасчана. Эндр чигн нүүһәд орҗ болҗана. Шин бүүртнь җирһлнь хөвтә-кишгтә болтха гиҗ эдниг цуһар йөрәв.

Маргарита АРЗАЕВА
А.Зундугинован цоксн зург