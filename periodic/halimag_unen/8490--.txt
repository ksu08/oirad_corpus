Эрүл-мендән батрулвидн
20-08-2018, 09:46 
Эн клиническ цутхлңд бидн эрүл-мендән шинҗлүләд, сән чинртә эмнлһ аввидн. Келхд, цуг шинҗллт өңгәр кегдв, эмнлһнд кергтә эмәр мадниг теткв. Цутхлңгин көдләчнр цаһан седклтә, медәтнрт килмҗән тусхаҗ, эмнлһиг сәәнәр күцәнә.
Цутхлңд амрсн цагтан бидн хоорндан өөрхн таньлдад, үр-иньгүд болвидн. Бидн хамдан цаган сергмҗтәһәр давулад, бәәдл-җирһлиннь тускар күүндәд, олн зүсн төрәр ухан-тоолврарн хувалцвидн. Маднла хамдан амрсн Валентина Ивановна Неберекутян келсәр, эн җил болһн таңһчин эрүл-менд харлһна министерств йилһдг путевкар өңгәр санаторьт амрна. Энүнә төлә поликлиникд ямр нег специалистин хәләврт бәәҗ, эмнлһ авхин төлә документс белдх кергтә.
Эрүл-мендән батрулад, сергмҗтәһәр амрад ирсндән бидн Хальмг Таңһчин эрүл-менд харлһна министр Ю.Кикеновд, министерствин шишлң болн өөдән чинртә медицинск дөң күрглһиг бүрдәлһнә әңгин һардач Е.Бамбаевад болн специалист И.Моновад зүркни ханлтан өргҗәнәвидн. Көдлмшнь уралан йовтха, цааранднь чигн медәтнрин эрүл-менд батруллһна халхар күцәмҗтәһәр үүлдҗ йовтха гиҗ дурдҗанавидн.
Михаил ЧОКАЕВ,
Любовь ЭРДНИ-АРАЕВА
болн Валентина НЕБЕРЕКУТЯ