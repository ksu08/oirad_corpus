Шаң эдниг дөңнх
23-01-2018, 08:58 
2016 җилин октябрь сард әрәсән правительствин тогтаврар олнд туста туслмҗин диг-даран батлгдсмн. Зүсн-зүүл туслмҗ күргҗ болхмн. Эннь гер деернь социальн теткврин дөң күрглһн, тер мет стационарн кец-таалд туслмҗ күрглһн. Көдлмшәр тетклһнә төриг хаһллһнд нөкд боллһн. Эрмдгтә улсин болн гемтә-шалтгта бичкдүдин реабилитацин болн социальн адаптацин төрмүд хаһллһн. Бичкдүдт, эрмдгтә улст, медәтнрт, бәәдл-җирһлин күнд бәәдлд туссн улст социальн дөң күрглһн. Эк-эцкин хәләвр уга үлдсн күүкдиг, экнриг болн бичкдүдиг дөңнлһнә, эрмдгтә улсин болн эднә өрк-бүлмүдин адаптацин, сурһуль-эрдмин, бичкдүдин амрлһна болн эрүл-менд батруллһна, насни дигт күрәд уга күүкдиг зөв-йос эвддг йовдлмудас гетлүллһнә, физкультурин болн олн улс орлцдг спортын, нань чигн олн зүсн зөрүллтин халхар үүлдвр күцәҗ болхмн.
Олнд туста туслмҗ күргдг коммерческ биш организац тиим организацсин диг-даранд (реестрт) орулгдад, шаңгас хамгин түрүнд дөңнгдх. Шаң ямр нег организацд хойр җил дөң болх. Иим организацс эврә үүлдврин төлә әрәсән бюджетәс дөңцл мөңг авх арһта болхмн. Тер мет социальн халхар әмтнд туста керг күцәҗәх олна ниицәс государственн эс гиҗ муниципальн гер, өлг-эд олзлҗ чадх. Иим организацст шаңһа телеканалмудар, газетмүдәр, Интернетәр дамҗҗ, өңгәр эврәннь үүлдвриннь тускар зәңглҗ болхмн. Государственн болн йос заллһна бәәрн органмуд социальн зөрүллтин организацсин элчнрин медрлинь өөдлүллһнә курсмуд, сурһуль даслһна керг-үүлдврмүд бүрдәх.
Тиигәд олна ниицәс шаңһас дөң авч, үүлдврән улм шунмһадулҗ, әмтнә бәәдл-җирһл ясруллһнд тәвцән орулҗ, ач-тусан күргхнь лавта.
Маргарита АРЗАЕВА