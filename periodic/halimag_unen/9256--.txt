Селәдәр шин ФАП-муд көдлх
20-11-2018, 10:02 
Өцклдүр "Калмыкия" зәңгллһнә агентствд Хальмг Таңһчин эрүл-менд харлһна министр Юрий Кикеновла брифинг болв. Терүнд "Эрүл-менд харлһн" гидг келн-улсин төсвәр күцәгдх керг-үүлдврмүдин тускар күүндвр болв. Таңһчин эмнлһнә учрежденьсин материальн-техническ ул батруллһна, специалистнриг белдлһнә, гүлгн гемин цергллтин делгрлтин тускар таңһчин министр тодрхаһар келв. Целинн района больницин үүлдвриг ясруллһна, Элстд бичкдүдин поликлиник тосхлһна болн нань чигн төрмүдәр эн цәәлһвр өгв.
әрәсән Президентин майск зәрлгәс иштә мана орн-нутгт келн-улсин төсвс батлҗ авлһна туст шиидвр авгдсн бәәнә. Тер тоод "Эрүл-менд харлһн" гидг келн-улсин төсв 2019-2024 җилмүдт бас күцәгдхмн. Ода деерән регион болһн эврә төсв белдҗ, ямаран төрмүд терүгәр күцәхән зуралҗ авчана. Таңһчин эрүл-менд харлһна министерств федеральн министерствлә хамдан батлсн бооцанас иштә өөрхн һурвн җилин туршарт кех-күцәх керг-үүлдврмүдт кергтә мөңгиг диглҗ авсмн.
- Мана таңһчд эн төсвәр гүлгн гемәс хөрлһнә цергллтин материальн-техническ ул батруллһна төр хаһлгдхмн, эн төрт 100 сай арслң йилһгдх. Зүркнә-судцна Цутхлңгин үүлдврин делгрлтд бас ик оньг өггдхмн, ода энд өөдән чинртә медицинск дөң күрггдҗәнә, әрәсән сән гисн специалистнр бәәрн эмчнрлә хамдан месллһ кеҗ, кесг күүнә әм аврв. Декабрь сарин 15 күртл зурһан модульн ФАП эдлврт орулгдхмн. Городовиковск района Пушкинский, Көтчнрә района Өвдг, Октябрьск района Хошуд, Целинн района Чаһрт, Яшкулин района Улан Эрг, Яшалтан района Октябрьский селәдт удл уга өдгә цага фельдшерск пунктс секгдхмн. Ирх җилд дәкәд 20 ФАП секгдх, тегәд мана таңһчд аварийн бәәрнд бәәдг фельдшерск пунктсин 50 процентнь сән таалд үүлддг болх, - гиҗ Юрий Викторович келв.
Сүл цагт таңһчин эмнлһнә учрежденьст, хамгин түрүнд селән һазрт, специалистнр уга болҗахнь нәрн төр болҗана. Тегәд эн туст бәәдлиг ясруллһнд мобильн медицинск комплексмуд туслх гисн нәәлвр бәәнә. Келн-улсин төсвәр мана таңһчд 90 сай арслң иим комплекс хулдҗ авлһнд йилһгдхмн. Тер мөңгәр хулдҗ авсн мобильн ФАП, маммограф болн флюорограф таңһчин селәдәр болн малын хошмудар йовҗ, дор ормднь цуг медицинск шинҗллт кехмн.
Ирх җилд П.Жемчуевин нертә таңһчин больницд ясврин көдлмш төгсәлһнә, 2019-2020 җилмүдт хотл балһснд бичкдүдин поликлиник болн гүлгн гемәс хөрлһнә диспансер тосхлһна төр хаһлгдхмн гиҗ министр темдглв. Целинн района әмтнд чинртә медицинск туслмҗ күргхин төлә бәәрн больнициг таңһчин больницин, Элст балһсна поликлиникин болн бичкдүдин медицинск Цутхлңгин медлд оруллһна керг-үүлдвр күцәгдҗәхин тускар Ю.Кикенов тодрха цәәлһвр өгв. Целинн РМО-н администрацин бәәрн таңһчин эрүл-менд харлһна министерствин медлд орулгдв, ода тенд ясвр кегдхмн. "Энд көдлҗәх медицинск көдләчнрин то хасгдшго, администрацин бәәрнд үүлдх медицинск цутхлңд сән таал тогталһнд "ЛУКОЙЛ" ПАО дөң-тусан күргхмн, энд өдгә цага оборудовань углҗ тәвгдхмн, тегәд района әмтнд медицинск дөң күрглһнә төр хаһлгдхмн",- гиҗ Юрий Викторович келв.
Медицинск кадрмуд белдлһнә, "Земский доктор" программар дем авлһна төрмүд брифингд босхгдв. 2017 җиләс авн эрүл-менд харлһна министерствлә батлсн бооцаһар медицинск вузмудт сурчах оютнр 2022 җилд сурһулян төгсәхмн, эдн эрк биш таңһчдан ирҗ көдлх зөвтә. "Эрүл-менд харлһн" гидг төсвәр специалистнриг белдлһнә, эмчнрин мергҗлт өөдлүллһнә кергт 500 сай арслң йилһгдхмн, тегәд тер мөңгәр эн төриг бас хаһлх күсл бәәнә гиҗ министр цәәлһв.
Наталья ДАВАЕВА