Бичкдүдиг ардан дахулна
15-08-2019, 12:38 | Таңһчин зәңгс » Сурһуль-эрдм
Одахн «Сән дурар үүлддг әрәсән улс-2019» гидг Цугәрәсән марһана полуфиналд Хальмг Таңһчас арвн негн төсв орлцхнь медгдв. Тедн дунд Элст балһсна 4-ч тойгта дундын школын психолог Кермен Матвееван һардврт белдсн «Солнце спрятано в каждом» гидг төсв. Школын улд үүлддг «Ил зүркд» гидг волонтерск отрядын күүкд-көвүд эн марһанд хойрдад орлцҗана гиҗ келх кергтә. Нидн эдн региональн девсңгин марһанд диилвр бәрсмн. Дәкәд эдн «ЛУКОЙЛ» компаня социальн төсвсин марһанд дииләд, 100 миңһн арслңга грант шүүҗ авла. Седвәртә бичкдүдин үүлдвриг багш К.Матвеева чадмгар һардҗ, эдниг хамцулна.
- Мана отряд нидн бүрдәгдсн билә. Сүл җилмүдт мана орн-нутгт «Диилврин волонтермуд», «Юнармия», «әрәсән сурһульчнрин ниицән» гидг олна организацс делгрлт авчана. Дорас өсч йовх бичкдүдт төрскнч сурһмҗ заахин төлә эн организацс кергтә. Мана школд бидн түрүләд «Диилврин волонтермуд» гидг җисәнә медлд үүлддг биләвидн, болв хөөннь эврә отряд тогтавидн. Мана отряд көл деерән батрад, буйнч седклин төсв белдәд, түрүн күцәмҗ бәрснь мана үүлдвр олнд кергтә болҗахиг медүлҗәнә, - гиҗ Кермен Васильевна келнә.
«Ил зүркд» гидг отрядт орлцачнр өнчн көгшд бәәдг болн ухань тату бичкдүдин гер-интернатд дару-дарунь олн зүсн керг-үүлдвр давулна. Дәкәд эдн «Бурхн Багшин Алтн Сүм» Цутхлң хурлла бат залһлда бәрҗ, хамцу төсв бәәдл-җирһлд тохрана. Күүкд-көвүд гемтә-шалтгта бичкдүдт, дәәнә ветеранмудт буйнч седкләрн дөң күргҗ, чадсарн теднә төрмүдт орлцна. «ЛУКОЙЛ» компаня социальн төсвсин марһанд диилвр бәрәд шүүҗ авсн мөрәһәрн эдн төрскн школдан көгҗмин аппаратур хулдҗ авв. Эн хаврар отрядын седвәрәр школд классмудын хоорнд макулатур хуралһна марһан зарлгдсн билә. Тер марһана ашт хоршасн мөңгәр диилвр бәрсн классмудт мөрә бәрүлҗ өггдв. «Ил зүркд» отрядын күүкд-көвүд болхла шүүсн мөрәһәрн биидән әдл хувц хулдҗ авхар шиидв.
Отрядт орлцдг күүкд-көвүд шунмһа, үүдәгч кевәр үүлддг, наадк бичкдүдиг ардан дахулдг сурһульчнр болна. Эдн таңһчин болн Цугәрәсән марһаст орлцҗ, волонтерск җисәнә халхар дамшлт хоршаҗахнь җирһлднь эрк биш керглгдх гиҗ сангдна. 9-ч классин сурһульч Энкрина Чолутаева ЮФО-н волонтермудын «Баһ наста дольган» гидг селгәнд одсмн.
- Волонтерск отрядт орлцдг бичкдүд делкә мини гисн седклтә. Эдн әмтнлә тевчңгү, өр-өвч, талдан улст зовдг бичкдүд болна. Май сард бидн «Оля күүкнд нерәдсн тоһрун» гидг буйнч секдлин кергин медлд Герензел Богаеван мастер-класст орлцсн биләвидн. Терүнә йовудт бичкдүд эклсн кергән күцднь күцәҗ, талдан улст дөңгән күргхд белн бәәхән медүлснд Г.Богаева өврәд, күн болһнд Ханлтын бичг бәрүлҗ өгв. Эдн өлзәтә сән үрд болҗ өсч, үнн кевәр үүлддг улс болх гиҗ би санҗанав. - гиҗ Кермен Васильевна ухан-тоолврарн хувалцв.
Багшин келсн үг эрк биш күцҗ, сурһульчнрнь төрскнч седклтә болн үүдәгч кевәр үүлддг улс болх гиҗ сангдна. Юңгад гихлә К.Матвеева эрдмәрн психолог болна, тегәд эн күн болһна заңгиг, авг-бәрциг меднә. Бийнь чигн эн билгтә, оньдин өмәрән зөрдг, олна нүүрт йовдг багш. Кермен Васильевна Элст балһсна сән гисн багшнрин марһанд диилвр бәрсмн, Цутхлң хурлд һурвн эрдньд көгҗмәр белг белглһнә әрүн кергт җил болһн орлцна, сурһульчнран соньмсулҗ эдндән итклтә ах үр болҗ үүлднә.
Наталья ДАВАЕВА
ЗУРГТ: «Ил зүркд» волонтерск отрядын күүкд (К.Матвеева барун бийд) Г.Богаеван мастер-класст орлцҗах кем