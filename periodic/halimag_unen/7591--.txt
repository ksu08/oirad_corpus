Төрскн ах сурһульд дөң болна
21-03-2018, 08:48 
Дарунь Марина Мукабенова үг авад, харһлтыг байрта юмнас эклхмн гиһәд, сәәнәр сурдг болн олна кергүдт орлцдг оютнрт 10 миңһн арслңга мөрәһән бәрүлҗ өгв. Нег мөрә зуг хальмг келнә әңгд сурдг оютнрт бәрүлҗ өггднә, - тиим неквриг Марина Алексеевна эврән тәвв. Тиигәд эн җил мөрәһәр хальмг келнә болн литературин әңгин 4-ч курсин оютн Каару Довуркаев, физикин, эсвин болн зәңгллһнә технологийсин факультетин 4-ч курсин оютн Валерий Аль-Килани болн экономическ факультетин 4-ч курсин оютн Валерия Цутаева ачлгдв. Валерий Аль-Килани ханлтын үгән Марина Алексеевнад хальмгаһар келәд, цецгүд бәрүлҗ өгв. Оютн хальмгаһар келсиг таасҗ, депутат энүг магтв.
Цааранднь күүндвр эклв. Түрүләд Марина Мукабенова эврәннь үүлдврин тускар келҗ өгв. 2007 җилд әрәсән Орн-нутгин Хүүвин депутатд эн суңһгдла, хальмг келән сәәнәр меддг, олна көдлмшт шунмһаһар орлцдг Хальмг телеүзлин көдләч гиһәд энүг шүүҗ авсмн. Суңһврин өмнк харһлстан хальмгаһар давулад Марина Алексеевна олн улсин дөңнлт олсмн.
- Хамгин түрүнд депутат бюджет, федеральн программс тогталһнд, шин закад үүдәлһнд орлцх зөвтә. үлгүрнь, селәнә эдл-аху делгрүллһнә программ 45 җува арслң тогтана, терүг депутатнр бас 5 җува арслңд өргҗүлҗ чадҗана, цааранднь орн-нутгин правительств тер мөңгиг регионмудт түгәҗ өгнә, - гиҗ Марина Алексеевна цәәлһв. Эврәннь үүлдврин йовудт федеральн ик чинртә закадын 65 төсвиг М. Мукабенова орулла, тер закад хөөннь батлгдла. Тер мет 2009 җиләс авн Марина Алексеевна буйнч седклин көдлмш кенә, җирһлин күнд бәәдлд туссн улст дөң болна.
Дәкәд оютнр болн багшнр депутатд сурвран өгв. СПО-н факультетин декан университетин стадион тосхлһна төр тәвв. "Би эн төриг меднәв. Ректор Б.Салаевла хамдан терүг хаһлхар седләвидн, болв ода деерән тиим арһ уга. Ода би "Лукойл" компаньла нөкцлтҗәнәв, кесг объект тосхлһнд эдн дөң болҗана, эн җил Элстд государственн концертн залын ясвр келһнд эдн мөңг өгх, райодар школмуд чигн ясгдх, тегәд 2018 җилин финансировань төгсв. Дарук җилин зурад орхин төлә сентябрь сарла эрлһән орулх кергтә, тегәд стадион тосхлһна төриг тер кемд күцәҗ болхмн, софинасированя эв-арһиг эн саамд өргәр олзлҗ болҗана гиҗ санҗанав", - гиҗ Марина Алексеевна сурврт хәрү өгв.
Вуз төгсәһәчнриг урдк кевәр онц областяр эс гиҗ райодар йовуллһна төр хәләгдҗәнә гисн сурвр депутатд өггдв. "Тиим төр ода хәләгдҗәнә, терүнә туск правительствин тогтавр һарх",- гиҗ әрәсән Орн-нутгин Хүүвин депутат хәрү өгв. Эн төрәр цөөкн үг ректор Бадм Салаев немҗ келв. Ода вузин то орн-нутгар хасгдҗана. Урднь 2,5 университет бәәсн болхла ода 1,5 миңһн үлдв. Вузин 557 филиал бәәсн болхла ода теднәс 54 үлдв. Яһад гихлә школмуд төгсәсн көвүд-күүкдин то чигн хасгдҗана, урднь 14 сай бәәсн болхла, ода 5 сай болв.
Университетин 2-ч тойгта общежитиг яслһна төр бас босхгдв. Эн туст марһан болхмн, терүнә ул деер мөңгн йилһгдх гиҗ РФ-н сурһуль-эрдмин болн номин министрин дарук ректор мадн хойрт хәрү өглә гиҗ Марина Алексеевна цәәлһв.
Физикәр Вьетнамд болсн нарт- делкән олимпиадын жюрин гешүн Хальмг ГУ-н физикин болн эсвин факультетин декан Елена Владимировна Сумьянова абитуриентнрин медрлинь үнлҗ, теднә мергҗлтинь йилһҗәсмн. Вьетнамин көвүд-күүкд дунд билгтә сурһульчнр баһ биш, тедниг мана Хальмг университетд сурһульд орулхла бас туста болх бәәсмн гиҗ Елена Владимировна сурвран келв. Вьетнамин посольствин көдләчнрлә эн туст күүндх үгән Марина Мукабенова өгв, тегәд эн орн-нутгин билгтә баһчуд физик болн эсв Хальмг ГУ-д чигн дасад бәәх.
Тиим соньн олн зүсн сурвриг баһчуд өгв. Күүндврин чилгчәр ректор Бадм Салаев болн оютнр Марина Алексеевнад күцәмҗ дурдҗ эднә нөкцлт улм туста болтха гиҗ йөрәв.

ТүРВәН һуна