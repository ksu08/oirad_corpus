Селәнә эмчнрт сән таал тогтахар
20-06-2019, 09:24 | Таңһчин зәңгс » Эрүл-менд харлһн
Шидр Хальмг Таңһчин эрүл-менд харлһна министрин үүл дааҗадг Юрий Кикенов «Калмыкия» РИА-н барин Цутхлңд журналистнрла харһад, келн-улсин төсвәр күцәгдх керг-үүлдврмүдин тускар тодрхаһар келв. Харһлтын эклцәр дааврта һардач таңһчин эрүл-менд харлһна көдләчнриг одахн темдглгдсн сән өдрлә йөрәһәд, кесг миңһн күн эн халхд үнн кевәр көдлҗ йовхиг темдглв.
«Эрүл-менд» болн «Демографь» гидг келн-улсин төсвсәр таңһчин эрүл-менд харлһна учрежденьсин материальн-техническ ул батрулгдх, әмтн дунд саглулгч керг-үүлдврмүд давулгдх, кадрмудар тетклһнә болн нань чигн төрмүд хаһлгдх. Эн җил мана таңһчд эн төсвсәр 500 сай шаху арслң йилһгдхмн гиҗ зуралгдҗана. Таңһчин эрүл-менд харлһна министерств келн-улсин төсвсәр күцәгдх керг-үүлдврмүдин туск бооца батлсн бәәнә.
- Нидн мана таңһчд 6 модульн ФАП углҗ тәвгдсн билә. Эн җил дәкәд 21 ФАП мана таңһчин селәдт болн хотл балһсна медлд ордг Лола поселкд углҗ тәвгдхмн. Сарпан районд йилһгдсн мобильн ФАП-ар специалистнр селәдәр болн малын хошмудар һарч йовад, әмтнә эрүл-мендин бәәдл шинҗлҗәнә. Тер мет мобильн маммограф күүкд улсин эрүл-менд шинҗллһнд олзлгдҗана. Эн җил Лаганя районд бичкдүдин поликлиникд ясврин көдлмш төгсхмн, келн-улсин төсвәр өдгә цага медицинск оборудовань бас тәвгдхмн. Эн учрежденьд Лаганя болн Хар һазра райодын бичкдүдин эрүл-менд шинҗллһнә болн сән чинртә медицинск дөң күрглһнә төлә таал тогтагдхмн. 2019-2020 җилмүдт Яшалтан болн Сарпан райодын больницст бас сән чинртә медицинск дөң күрглһнә төлә таал тогтагдхмн. Зүркнә-судцна Цутхлңгиг обордованяр тетклһнә төр бас хаһлгдҗана,- гиҗ Юрий Викторович келв.
Гүлгн гемәр гемтсн улсин то баһрҗахш, тегәд эн төрт ик оньг өггдхмн. Эн җил гүлгн гемәс хөрлһнә кергт 90 сай арслң йилһгдх. Гүлгн гемиг эрт илдкҗ цаглань эмнлһ күцәхин төлә «Онкопатруль» гидг керг-үүлдвр давулгдна. Келн-улсин төсвәр эмнлһнә учрежденьст интернет оруллһна болн компьютерар тетклһнә төр хаһлгдх, эн кергт 70 сай арслң йилһгдҗәнә. Таңһчин эмнлһнә учрежденьс телемедицинә эв-арһиг өргәр олзлҗ түргн дөң күргҗ чадхин төлә өдгә цага залһлдан эркн кергтә болҗана. Таңһчин әмтн талдан регионмудт эмнлһ авхар һарч йовдг йовдлмуд баһрсна ашт эн җилин эклцәс авн 150 сай арслң хадһлҗ болв гиҗ Ю.Кикенов келв. Хоршаҗ авсн мөңгиг таңһчин больницсиг эмәр тетклһнд олзлв, тиигәд райодын больниц болһнд 5 сай арслң йилһв, наадкинь таңһчин эмнлһнә учрежденьст өгв.
- Эн җилин декабрь сард П.Жемчуевин нертә таңһчин больницд ясвр төгсх зөвтә. Ясврин көдлмш кесн деерән бидн мана һоллгч учреждениг өдгә цага обордованяр теткхвидн. Тиигәд, месллһнә, лабораторн болн физиотерапевтическ әңгүдт сән оборудовань углҗ тәвгдх. Эн кергт 200 сай арслң йилһгдҗәнә. 2019-2020 җилмүдт Элстд бичкдүдин поликлиник тосхгдх. Шин поликлиникин төлә бас өдгә цага оборудовань хулдҗ авхвидн. Троицк селәнд Целинн РМО-н бәәрнд бас капитальн ясвр кегдәд, энд медицинск цутхлң секхвидн. Эн сарин эргцд Элстд психоневрологическ поликлиник ясврин хөөн үүлдврән эклх, тер цагт аңһучнр, җолачнр болн нань чигн улс иткл цаас дарунь авч чадх ,- гиҗ дааврта һардач келв.
Шин эмнлһнә учрежденьс тосхсн, ясврин көдлмш кеҗ сән таал тогтасн деерән таңһчин болн министерствин һардвр кадрмудар тетклһнә төрт ик оньг өгчәнә гиҗ Ю.Кикенов темдглв. әрәсән заканд сольвр орулгдснас иштә ода таңһчин даалһврар мединститутд сурчах баһчуд сурһулян төгсәснә хөөн төрскн һазртан һурвн җилдән эрк биш көдлх зөвтә. Нааран иршго улс сурһульд һарһгдсн мөңгиг даңцах зөвтә. «Земский доктор» программар селән һазрт көдлхәр ирсн улсиг гер-бүүрәр тетклһнә, эднд урмдулгч немр мөңг өглһнә төриг бас хаһлхин туст таңһчин правительств шишлң документ ода белдҗәнә гиҗ Юрий Викторович келв.
Наталья ДАВАЕВА