Кезәнк эрдм геедрҗәхш
27-08-2014, 16:22 | Таңһчин зәңгс
Элстд соньн фестиваль давв. Хоолан шахҗ дуулдг, эс гиҗ хөркрҗ дуулдг дуучнр Элстд цуглрҗ ирв. Кезәнәс авн дууна эрдм дунд өвәрц болҗ йовсн эн эрдм ода күртл моңһл келтнрин болн түрг келтә зәрм улсин сойлд бәәхинь фестиваль медүлв. Хальмгт түрүн болҗах эн йовдл хоолан шахҗ дууллһна болн этническ көгҗмин фестиваль гиҗ нерәдгдв.
Барун Моңһлвас, Шинҗәнәс, Уулын Алтайяс ирсн дуучнр болн Хальмгин элчнр фестивалин өмн Хар Булгас хол биш бәәх хәәртә һазрт одад, кезәнк уласн модна өөр макталмуд дуулҗ, эн һазрин амулң-менд дурдҗ , керг-үүлдврән эклв. Хальмгт түрүн болҗ кегдҗәх фестиваль күцәмҗтә болтха, сойлын делгрлтд туста болтха гиҗ тиим үүлдвр күцәгдв.
Фестивалин өмн ирсн гиичнр журналистнрла харһҗ, сурврмудтнь хәрү өгв. «Теңгрин уйдл» олна ниицәнә ахлач Басң Захаров пресс-конференциг секв. Фестивалин көгҗмин һардач Лиҗ Азыдов эн төсвин кемҗәнд хоолан татҗ дууллһна школ яһҗ үүлдснә тускар келҗ өгв.
Уулын Алтайяс ирсн Мергн Тельденов 12 настаһас авн хоолдан шахҗ дуулдг эрдмәр соньмссн бәәҗ. Нертә артистнрин концерт үзәд көвүн эн эрдмд оньган өгв. Эврә келн-улсин сойлын туст дааврта болдг седкл энүнд төрв. Уулын Алтайд бичкн цагас авн көвүдиг иим ду дуулдгиг дасхдгин тускар Мергн келҗ өгв. Ода Алтайд эн дууна халх сән делгрлт авчахнь медгдв.
Фестивалин йовудт Мергн кесг ду дуулҗ, өндр уулта Алтайин һазрас халун менд авч ирсән медүлв. Дун болһна тускар цәәлһвр өгчәһәд, « тана һазр үнндән нарта Хальмг бәәҗ. Би энд дегәд халурхад, тана нарнд шатхларн уулын һазрин серүһинь санҗанав» - гиҗ шоглв. өндр уулмудын ора, эң-зах уга тиньгр һазр, мөрдин туруна ә, һәрдин нислт, көгшәсин цецн тоолвр, баһ настлын сергмҗтә инәдн – цуг тоот җирһлин мөңк эрглтд мана нүднд үзгдсн болҗ, тиим илвтә сәәнәр Мергн дуулҗ, хальмг хәләһәчнрин седклинь авлв.
Хальмгт хойрдад ирҗәх байрарн Барун Моңһлын дууч Даваасурен хувалцв. Хаврин түрүһәр эн драматическ театрин ханьд түрүн болҗ ирсмн. Тиигхдән дууч баһ наста хальмг дуучнрт дууна эн янзин ончинь үзүлҗ, мастер-класс кесн билә. Даваасурена эк-эцкнь тохмарн дуулдг улс бәәсн төләд көгҗмин халхар эн билгтә болҗана. Мөрн-хуур, лимб болн нань чигн көгҗмин зевсгүдт айс орулҗ татна. Эн эрдминь концертд ирсн олн улс үнндән үзҗ, хоолдан шахҗ дуулдг эрдм олн зүсн болдгинь медҗ авв. Билгтә дуучин эрдмиг цуглрсн улс уданд альх ташҗ таассан медүлҗәв. Моңһлдан нертә дууч, сойлын тоомсрта көдләч Даваасурен басл ик билгтәһинь, хоолан татҗ дууллһнд цуг янзинь дасҗ авсинь әмтн үзҗ, соңсҗ байсв. Фестивалин өмн Даваасурен дууна эрдмәр соньмсҗах баһчудт хоолдан шахҗ дууллһна эв-арһас дасхв.
Шинҗәнә дуучнрин нерн деерәс дууч Нимгрин Байрта орлцв. өөрднр кезәнә дуулҗ йовсн ут дууна сәәхн тоотыг эн үзүлҗ чадв. Борталас баһ биш дуунад бәәх җиң гидг һазрт төрсн көвүн бичкнәсн дууна айсмуд соңсҗ өссмн. Экин элгн-садн, нахц ээҗнь Шинҗәндән нертә дууч бәәсмн. Аавд, ээҗд, экд, эцкд, эгчд, нань чигн төрл - саднд, мөрнд, адунд нерәдсн ут-тоодан 80 һар дууг нахц ээҗнь меддг бәәсмн. Медсн деерән сәәхн дуулдг, кезә, альд тер нег дууг дуулҗ болхинь меддг, үйнртән дасхад бәәснә тускар Байрта келҗ өгв. Дуулсн сәәхн хойр ут дууна негнь әмтнд йир икәр тодлгдв. Тернь хойр зун җил хооран Увш хааг дахҗ һарсн хальмгуд төрсн һазран санҗ һарһсн Иҗлин туск дун тууҗин йовудт тиигҗ хойр әңгрҗ тарсинь тодлулҗ, чееҗиг өвдкәв.
Ховр дууна фестивальд Хальмг Таңһчин нерн деерәс «Хурдн сарва» ансамбль орлцв. Эдн соңсачнрин оньгт дөрвн ду белдҗ дуулв. Хальмг улсин дуудыг эдн соньн янзар дуулдгинь әмтн меднә. Эн ансамблиг дахҗ Нимгрин Байрта ду дуулв.
«Теңгрин уйдл» өдгә цага өөрдин сойлын цутхлң олн хәләһәчнрт көгҗмин дәкн нег белг белдв. Тернь хальмг дуд орсн «Мазн баатр» гиҗ нерәдгдсн диск белдҗ һарһв. Эн дискд көгшдүдәс йовҗ бичҗ авсн мартгдад бәәсн дуд орҗана. Ут-тоодан цутхлңгин орлцачнр 100 шаху ду бичҗ авсмн. Тедниг техническ эв-арһар бичҗ авлһна, көгҗминь нәәрүллһнә халхар көдлмш кегдҗәнә. Иргчдән «Теңгрин уйдл» дарани диск һарһхларн тер дуудыг цугтаһинь орулх саната.
Хоолан шахҗ дуулдг школд сурсн баһ наста орлцачнр дассн тоотан концертин йовудт дуулҗ үзүлв. Сәәхн цегән хоолта болн хальмг дуунд дурта баһчуд өсҗәхинь цугтан үзв.
Хальмг Таңһчин ачта артистк Анна Очкаева «Ээҗин дууг» сәәхн эңсүлҗ дуулв. Таңһчин нертә артистк эн төсвд орлцад, баһ наста дуучнрт дууна эрдмәс дасхв. җаңһрч, домбрч, дууч Дмитрий Шараевиг кен эс меднә. Олн халхарн кецү билгтә дууч эн өдр «җаңһрин» бөлг дуулҗ, өвкнрин күчтә цагиг, «үкл уга мөңк, үргҗлд баһ насарн бәәдг орн-нутгиг» сергәҗ дуулв. «Иткл» олна ниицәнә һардач, дууч болн көгҗмч Виталий Боков «Хоҗан әәт майор» дууг домбрт келҗ дуулв. Улан залата хальмгудын туск дууһар цуг орлцачнр хамдан дуулҗ фестивалин концертн программиг төгсәв.
«Теңгрин уйдл» цутхлңгин һардач Басң Захаров фестивалин ашиг дигләд, фестивальд орлцачнрт дипломс болн күндтә белгүд бәрүлҗ өгв. Хоолдан шахҗ дууллһна янзиг сергәҗ фестиваль келһн, баһчудыг эн ховр дууна эрдмд дасхлһна школ бүрдәлһн цутхлң шүүҗ авсн грантин кемҗәнд кегдв.
өвкнрин өвәрц сәәхн эрдмиг мартуллго цааранднь делгрүллһн ик чинртә болҗахинь фестиваль медүлв.