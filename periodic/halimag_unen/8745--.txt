Сән таалд көдлхин төлә
19-09-2018, 12:06 
Шидр Хальмг Таңһчин правительствин Ахлачин дарук Боова Бадмаевин һардврт күч-көлс харлһна болн промышленн әәмшг уга бәәлһнә таңһчин комиссин дарани сүүр болв. Терүнд РМО-син толһачнрин дарукс - райодын күч-көлс харлһна комиссин ахлачнр, бүртклһнә органмудын, профсоюзмудын элчнр орлцв. Сүүрин эклцд таңһчин организацс дунд көдләчнрин күч-көлс харлһна болн таал тогталһна марһана аш диглгдв.
Марһана ашар "Тракт" ООО Яшалтан районас таңһчин социальн делгрлтин, күч-көлснә болн көдлмшәр тетклһнә министерствин Дипломар болн 15 миңһн арслңга мөрәһәр ачлгдв. Лаганя района "Буратино" гидг 1-ч тойгта бичкдүдин сад бас диплом болн 10 миңһн арслңга, Цаһан Амн селәнә школ-интернат диплом болн 6 миңһн арслңга мөрә авв. Тер мет Көтчнрә района больниц болн Хар һазра района бичкдүдин үүдәлтин Гер министерствин дипломар болн үнтә мөрәһәр темдглгдв. Цуг эн организац-предприятьмүдт көдләчнрин күч-көлс харлһнд, әмтнә төлә сән таал тогталһнд ик оньг өггднә.
Дарунь таңһчин организацст күч-көлс харлһна, әәмшг уга бәәдл тетклһнә, производствд шарх-шав авлһнас гетлүллһнә туст күцәгдҗәх керг-үүлдврмүдин тускар күүндвр болв. Ик Буурла РМО-н толһачин дарук А.Владимиров болн Яшкулин РМО-н толһачин дарук Г.Шининова эн төрмүдәр тооцаһан өгв. Таңһчин сойлын болн туризмин министрин дарук Н.Санджиев сойлын учрежденьст күч-көлс харлһна, көдлмшч ормсин шишлң бүртклһ давулсна ашин тускар зәңглв. Таңһчин селәнә эдл-ахун көдләчнрин профсоюзин рескомин ахлач В.Мудаев АПК-н халхд көдлҗәх улсин зөв-йос харлһна, әәмшг уга бәәдл тетклһнә туст профсоюзн организац бүртклһ ямр кевәр күцәдгин тускар келҗ өгв.
Усна, газин болн канализацин худгт көдлмш күцәсн кемд көдләчнрт әәмшг уга бәәдл тетклһнә, күч-көлсин таал тогталһна болн производствд шарх-шав авлһнас гетлүллһнә төр сүүрт онц хәләгдв. Тер мет таңһчин предприятьмүдт зеткртә йовдлмудын то баһруллһна туст профилактическ керг-үүлдврмүд күцәлһнә тускар күүндвр болв. Келхд, 2013 җиләс авн мана таңһчд усна, газин болн канализацин худгудт зеткртә йовдлмуд учрсн уга гиҗ сүүрт орлцачнр темдглв. 2018 җилд производствд шав авсн йовдлмуд давсн җилин кемҗәнд үлдв. Эн җил зуг таңһчин селәнә эдл-ахун министерствд болн КалмГУ-д көдләчнр шав авсн зеткртә хойр йовдл учрв. Эн хойр организацин элчнр сүүрт орлцад, учрсн зеткртә йовдлмудын уршгин тускар келәд, нань иим йовдлмуд учршгон төлә саглуллһна керг-үүлдврмүд давулсна тускар хувалцв.
2014 җиләс авн мана таңһчд 1015 организацд күч-көлснә таалын шишлң үнлһн давулгдв. Харм төрхд, Көтчнрә, Сарпан, үстин болн Приютна муниципальн бүрдәцст иим бүртклһнә керг-үүлдвр күцц давулгдад уга гиҗ сүүрт заагдв. Күч-көлснә харлһна нормативн некврмүдиг күцәҗ, көдләчнртән сән таал тогтаҗ, эдн дунд медицинск шинҗллт бүрдәх кергтә гиҗ таңһчин организац-предприятьмүдин һардачнрт даалһвр өггдв. Тер мет эн җилин чилгч күртл күч-көлснә таалын шишлң бүртклһиг төгсәх неквр тәвгдв. Сүүрт хәләгдсн төрмүдәр өггдсн даалһврмуд эрк биш күцәгдх зөвтә, юңгад гихлә күч-көлс харлһна төр эркн чинр зүүҗәнә гиҗ Б.Бадмаев темдглв.
Наталья ДАВАЕВА