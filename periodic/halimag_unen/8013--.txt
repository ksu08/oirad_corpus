Эрүл-менд харлһна төрмүд хәләгдв
12-05-2018, 10:28 
Таңһчин эрүл-менд харлһна министрин үүл цаг зуур дааҗах Галина Динкиева түрүн төрәр зәңгллһ кеһәд, медицинск көдләчнрт җалвинь өөдлүллһнә, гүлгн гемәс хөрлһнә цергллтин делгрлтин, әмтнд поликлиникд сән таал тогталһна болн нань чигн төрмүд яһҗ хаһлгдҗахин тускар тодрхаһар келҗ өгв. Тиигәд, эрүл-менд харлһна халхин көдләчнрт җалв өөдлүллһнә керг-үүлдврмүд дигтә-даратаһар күцәгдҗәнә гиҗ дааврта һардач темдгләд, апрель сарин эклцәр кесн то-дигәр эмчнрин җалв 43307 арслң, дунд медицинск көдләчнрин җалв 22144 арслң тогтаҗана гив. "Бережливая поликлиника" гидг төсвд орлцҗах регионмудын тоод мана таңһч эс орсн бийнь 2016 җилин дөрвдгч кварталас авн эн төрт ик оньг өггдҗәнә. Эн җил балһсна поликлиникин 1-ч филиалд ясврин көдлмш төгсв, ода тенд пациентнрин төлә сән таал тогтагдсн бәәнә. Поликлиниксин регистратурин үүлдвр ясрулгдв, эмнлһнә учрежденьст видеоаппаратур углҗ тәвгдв, мөч тату болн гемтә-шалтгта улсин төлә шишлң орм йилһгдсн бәәнә.
Харм төрхд, мана таңһчд гүлгн гемәс көлтә әмтн хорсна то-диг талдан регионмудла дүңцүлҗ хәләхлә сән биш, тегәд эмчнрин мергҗлт өөдлүллһнә төриг эрк биш хаһлх кергтә гиҗ премьер-министр темдглв. Г.Динкиеван келсәр, эн үвләр мана таңһчур ЮФО-н ах онколог ирҗ, дамшлтарн хувалцҗ, методическ дөң күргсн билә. Тер харһлтд үгцснә ашт мана эмчнр өдр болһн Ростов-на-Дону балһснд бәәдг гүлгн гемин цутхлңгин специалистнрлә телеконсультац давулна, талдан клиникин эмчнрлә бас залһлда бәрҗ үүлдҗәнә. Райодар онкопатруль давулсн деерән таңһчин гүлгн гемин диспансерин эмчнр бембә өдрмүдт пациентнрин эрүл-менд шинҗлнә. Одахн диспансер радиологическ оборудовань арвн җилин эргцд олзллһна туст лицензь авад, эмнлһ кедг болв. Келхд, Астраханск гүлгн гемин диспансерт иим оборудовань уга болад, тендәс мана таңһчур арвн нәәмн пациент батлгдсн шишлң бооцаһар эмнлһ авчана.
Дарунь мана таңһчд социальн объектс тосхлһна төр хәләгдв. Таңһчин тосхлтын, көлгн-күчнә болн хаалһин эдл-ахун министр Кирилл Ботовин зәңглсәр, эн җил райодын болн хотл балһсна хаалһс яслһнд мөңгн йилһгдҗәнә. Элстд хамгин түрүнд Кировин нертә уульнцар хаалһ ясгдхмн, эннь ут тоодан 10 километр тогтах. Тиигчкәд, хаалһс яссн деерән эн уульнцар тротуармуд кегдхмн, шам углҗ тәвгдхмн, коммуникационн сетьмуд ясгдхмн. Эн җил райодт арвад сай арслң хаалһин ясврт, темдгүд шинрүллһнд йилһгдв. Эн җил Городовиковск районд Передовой-Бембишево селәд хоорнд болн Яшалтан района Улан Партизан селән күртл шин хаалһс тосхгдхмн, гиҗ министр темдглв. Таңһчин ЖКХ-н болн энергетикин министр Нелли Ткачева Яшкулин района Хулхт болн Молодежный селәдт газ оруллһна, Целинн района Вознесеновка селәнд ус оруллһна тускар келәд, эн төрмүд батлгдсн диг-дараһар күцәгдҗәнә, эн җил эн объектс эдлврт орулгдх гив. Таңһчин сойлын болн туризмин министр Хонгор Эльбиков селәнә сойлын гермүдин ясвр күцәгдҗәнә, эн кергт мөңгн йилһгдсн бәәнә гиҗ темдглв.
Май сарин 15-д Элстд Санкт-Петербургск нарт-делкән экономическ форумин сессь болхмн гиҗ таңһчин экономикин министр Зоя Санджиева зәңглв. Эн чинртә керг-үүлдврт регионмудын делгрлтин төрмүд хәләгдхмн.
Наталья ДАВАЕВА