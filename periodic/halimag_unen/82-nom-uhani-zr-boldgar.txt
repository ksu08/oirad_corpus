Ном - ухани зөөр болдгар
13-08-2014, 17:54 | Таңһчин зәңгс
Бурхн Багшин Алтн сүмд шаҗна номин олн зусн халхарнь лекц болдг йовдл ода йирини үүлдвр болҗ тохрҗана. Хальмгин шаҗн лам хамгин һол төрмүдәр бийнь чигн цәәлһвр өгнә. Шаҗна ик байр болсн кемлә ирлцүлгдҗ тиим цәәлһврмүд ик зуудан өггднә. Шаҗна сән өдрмүд Бурхн Багшин номин һол девсңгүдлә залһлдата болна. Тегәд терүнлә ирлцүлҗ, шаҗн лам бийнь эс гиҗ гүн номта нань чигн багшнр номин цәәлһвр өгнә.
Дәкәд болхла, щаҗн ламин үрвәр җил болһн Хальмгт нертә олн номтнр болн гүн медрлтә ламнр ирнә. Тедн даңгин лекц умшна, номин цәәлһвр өгнә. Тиигәд Бурхн Багшин номла олн улсиг таньлдуллһна көдлмшт завср һарчахш. үр сарин өмн тааңһчд гевш Пакчо ирсн шаҗнд шүтдг улст номин цәәлһвр өгчәнә. Амрлһна өдрмүдт әмтн хурлд ирәд, гөн номта болн шаҗна ик цолта ламин цәәлһвр соңсна. Шаҗна кесг төрәр әмтн цәәлһвр авчана.
Сүл цагт эдн ухаһан хурцдуллһнд нерәдсн номин цәәлһвриг дигтә-даратаһар медҗ авв. Ухаһан хурцдуллһна ном лоджонг гиҗ нерәдгднә. Гевш Чекава бичсн номин ул деер терүнә цәәлһвр өггднә. Тер гүн номин цәәлһврт белдәд, гевш Пакчо цуглрсн улст түрүләд тонглен номин дамшлт келһиг зааҗ өгв. Оюни багшнртан нерәдҗ ном умшҗ зальврад, эн дамшлтла таньлддгиг гевшин һардврт әмтн дасв. Цуг әмтә тоотыг зовлңгаснь һарһх санатаһар тиим дамшлт кегднә. Цуг әмтә тоотын нег үлү дала му үзсн мана экнрин зовлңгиг бий деерән авад, теднд сән болтха гиҗ зальврхла, цуг әмтә тоотын бәәдл ясрхиг медҗ авсан Баснгин Валентина келв.
җирһлин зовлңгин эрглтд бәәх әмтә тоотын тәвсн хүвин болн му тоотыг икдүлдг хаҗһр хәләцин уршгиг уурулх седклтәһәр дәкн нег зальврҗ номин цуг күчиг зурһан зүүл әмтә тоотын амулң бәәдлд нерәддгиг багшас дасҗ авсн Манҗин Лариса ик хөв гиҗ тоолҗана. Иим сурһалиг соңсад, зовлңгин учриг медҗ авхларн һанцхн бийиннь тускар ухалдган уурнач гисн тоолвран Цернә Петр медүлнә.
Күүнә ухаг харңһулад бәәдг тоот баһ биш бәәнә. Цуг терүгинь яһҗ уга кеҗ болх заавриг Пакчо бас зааҗ келҗ өгв. җирһлиннь туршарт хоршаҗ авсн буйнта кергүдән холванднь икдүләд, тер му тоотас һарч үзхин арһ хәәх кергтәһинь шаҗна ном дасхна. Күн болһна буйн икдәд йовхла җирһл ясрад бәәхмн. Тер төләд өр-өвч седклтәһәр бәәҗ, әмтнд тус күргҗ йовх кергтә. Цуг әмтн сән бәәхлә чини җирһл чигн сән болх гисн тоолвриг шаҗна номас медсән Дорҗин Шура хувалцҗ келв.
Ямаран чигн омиг дасхларн оньган өгч соңсх кергтә. Хойрдвар, соңссн тоотын тускар ухалад бәәх кергтә. Тер номар һардвр кеҗ бәәхлә ямаран болхинь шиңҗләд бәәхлә хәрүнь бийнь ирхмн. Ухалад, тоолад бәәх кергтә, гиҗ гевш Пакчо давтҗ келнә.
әмтә тоотын зовлңгиг бий деерән авхларн, теднә зовлңгиг баһлхар үүлдхлә, ухаг харңһулҗах тоотас гетлгх седклтә болхла, цуг бийән, эн кергт нерәдәд, бәәхтә бәәдләсн әмтнлә хувалцҗ, буйнч үүлдвриг күцәҗ йовх кергтә болҗана.
Амрар юмн ирдмн биш цуг бийән номд нерәдх, шагшавдын чик бәәдләр бәәх кергтә. Бурхн Багшин номин һол күцлнь әмтнә хөвтә җирһл. Шаҗна ном тегәд хөв-кишгтә җирһлд күрлһнә хаалһиг заана. Оюни багшнрин һардврт цуг әмтә тоотын тускар зальврад бидн эврәннь ухаһан цеврлҗ, ясруллһна хаалһд орнавидн.
Шаҗна номин учр-утхинь медҗ авхд иигәд оюни багшнр, гевш Пакчола әдл гүн номта ламнр маднд дөң болна.