Тиим зовлң дәкҗ бичә үзгдтхә!
25-12-2018, 09:47 
Далн тавн җил хооран хальмг улсиг олн әмтнә хортнд тоолад, цааҗла харһулад Сиврүр туув. Кесг җил давсн бийнь тер һашута җилмүд мана аав-ээҗнрин зүркни өвдкүр болҗ үлдв. Бүкл келн-улсиг төрскн һазр-уснаснь көөҗ, киитн Сиврүр йовулад, арвн һурвн җилдән ик зовлңла харһулв. Дән болҗасн цагла буута салдсмуд ирәд, көгшдиг, күүкд улсиг болн бичкдүдиг ямаран чигн цәәлһвр угаһар хол хаалһд авч һарв. Хаалһдан кесгнь бүтн хувцн болн хот-хол угаһар гемнәд, өлсәд-түрәд сәәһән хәәв. Кесг миңһн күн, зәрмснь өрк-бүләрн, хаалһин амнд цасн деер мөңкинд үлдв.
Мана өрк-бүлин тууҗ цуг хальмг улсин тууҗла әдл. Дәәнә өмн мана өрк-бүл Приютна района Көвүд селәнд билә. Эцкм Улю Коржуевич Доглаев (1913 җилә) 58-ч статьяла харһад, арвн җилә засгла харһсмн. Би эктәһән, Булһн Манджиевна Доглаевала (1915 җилә), болн Антон ахтаһан биләв. Мана өрк-бүл һурвн үкртә, 30 хөөтә билә, тегәд махта, үстә, тоста биләвидн. Экм һартан өөтә күүкд күн болад, хөөнә арс эд-бод кедг эрдмтә бәәсмн.
Декабрь сарин 28-д өр цәәсн цагла буута салдсмуд орҗ ирәд, дарунь хувцан өмсәд, һазаран һартн гиҗ закв. Би долан сарта нилх күүкн биләв, тегәд экм намаг хөөнә арснд ораһад, Антон көвүһән дахулад, селәнә цутхлңд зогсҗасн машидин өөр цуглрсн әмтнлә ирҗ зогсв. Мадниг үлдәчкәд, герүрн гүүһәд дәкәд дулан хувц авхар седхләнь энүг салдсмуд тәвсн уга. Дарунь цуһараһинь машинд ачад, Дивное станцд күргв. Тенд мал зөөдг вагодт цуһараһинь суулһад, хол хаалһд йовулв. Вагодт мал зөөдг бәәсн учрар дотрнь бузр, киитн бәәсмн, тал дунднь зогсҗасн бешин өөр цуһар нег-негән соляд дулалддг бәәсмн. Вагонд унтх орм модар келһәтә бәәсмн, болв тернь цугтаднь күртсн уга. Тиигәд экм хойр бичкн үртәһән көл деерән хол хаалһиг дааҗ Ханты-Мансийск округин Тюменск областьд күрсмн.
Түрүн үвл хамгин күнд болв. Күүнә һазрт хойр бичкн үртәһән экм ик зовлң эдлв. Хальмг өрк-бүлмүдиг нег ут модн баракд бәәршлв. Тал дунднь зогсҗасн беш терүг дулалдго бәәсмн, цуһар даарад гемндг болв. 1944 җилд мини ахм гемнәд өңгрв, бидн эктәһән хоюрн үлдвидн. Арһ уга, бийән теҗәх кергтә болв, тегәд бидн һууль һууһад, бәәрн орсмудас хот сурдг биләвидн. Җил давад, намаг бичкдүдин садт экм орулад, бийнь "Игрим Ледниг" гидг заһсна заводт орҗ көдлв. Тенд эдн ик гидг бочкд заһс давслад, фронтд илгәдг бәәсмн. 1948 җилд экм Южно-Сахалинск арлд Углегорск балһснд "Стройдеталь" гидг заводт тоосх зөөдг көдлмшт орв. Тенд би 1950 җилд 1-ч класст орув. Школд би насарн болн цогцарн цугтаһаснь бичкн биләв, нанла кесг келн-улсин бичкдүд сурдг бәәсмн. Болв цуһар хоорндан ниитә бәәҗ, хамдан наадад үүрлдг биләвидн.
1953 җилд эцкм мадниг олҗ авад, бидн өрк-бүләрн негдвидн. Тер цагас авн мана җирһл невчк ясрад, залу күн герин эзн бәәхнь медгдв. 1956 җилд мана өрк-бүлд Шура күүкн һарад, удан бәәлго өңгрв. Җил давад, Юра көвүн һарв, тегәд бидн дөрвүлн төрскн һазрурн хәрҗ ирвидн. Көвүд селәнд нүүҗ ирхлә, энд эдл-аху уга бәәсмн, тегәд эцкм ачта амрлһндан һартлан 4-ч тойгта совхозд хөөчәр көдлв. Эцкм нүүрлгч хөөч болад, зураһан давулад олн дунд тоомсрта малч болҗ нер һарч йовла. Экм Булһн Манджиевна оньдин итклтә түшг болҗ, олн җилдән өөрнь йовсмн. 1958 җилд төрскн һазртан ирснә дару Катя дү күүкн һарв, мана җирһл ясрв.
Далн тавн җил хооран хальмг улсин тууҗд учрсн аврлт уга һашута йовдл эндр күртл мартгдлго, ик өвдкүр болҗ шарклна. Арвн һурвн җилдән хальмг улс күүнә һазрт тууврт бәәһәд, эднә хөвд учрсн зовлңгиг дааһад һарв. Тиим ик зовлң дәкҗ бичә учртха!
Любовь ПАРАЕВА
Приютна района Первомайский селән