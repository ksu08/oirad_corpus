Суңһврт цугнь белн
10-09-2018, 11:21 
Сентябрь сарин 6-д таңһчин Толһач Алексей Орлов әрәсән Цутхлң суңһврин комиссин гешүн Николай Левичевла харһв. "Та мана таңһчур ик чинртә кергәр ирвт, мана иргнмүд Улсин Хуралын (Парламентин) депутатнриг суңһх, иргч тавн җилд таңһч ямаран делгрлт авхинь йилһҗ авх. Депутатнрин кандидатнр чигн эврәннь иргч көдлмшин ик чинринь медҗәнә. Суңһврин өмн ирлһн белдврин көдлмшиг улм дигтә-даратаһар бүрткх арһ танд үүдәҗәнә, таңһчин комиссин көдләчнрт чигн ик урмд өгчәнә", - гиҗ Алексей Маратович күүндвриг эклв.
- Президентин суңһврин хөөн орн-нутгин регионмудт чигн кадрмудын ротац болҗана, тер тоод Красноярск крайд болн Амурск областьд региона толһач, Тверской областьд бәәрн Хүүвин депутатнр суңһгдх, эн регионмудт би бас бүртклһнә көдлмш күцәҗәнәв, - гиҗ Николай Левичев темдглв. Тер тоод мана таңһчд суңһврт белдвр яһҗ кегдҗәхинь ЦИК-ин гешүн бас хәләв, онц диг-дараһар участкин суңһврин комиссьт әмтнд урдаснь бюллетеньс яһҗ өгчәхинь бүрткв. Мек-тах келһн болх зөв уга гиҗ күндтә гиич темдглв.
Таңһчар йовлһна кемд Яшкулин болн Лаганя райодт орҗ, тенд цугинь дигтә-даратаһар суңһврт белдсинь Николай Левичев темдглв. Участкуд электрокүчәр яһҗ теткгдсинь, инвалид улсин төлә пандусмуд тосхгдсинь эн бас хәләҗ, комиссьмүдин товчлгч хургт орлцв.
Йирдән региона суңһвриг һоллгчдан таңһч теткх зөвтә, тегәд бачм цуг төрәр бидн Алексей Орловла күүндвидн гиҗ күндтә гиич темдглв. Харһлтын йовудт Николай Левичев әрәсән Президентин суңһвриг дигтә-даратаһар бүрдәснә төлә орн-нутгин ЦИК-ин ахлачин Ханлтын һашгиг Алексей Орловд бәрүлҗ өгв. Энтн намаг күндллһнә болн нанд итклһнә сән темдг болҗана гиҗ Алексей Маратович хәрүһин үгдән темдглв. Суңһвр дигтә-даратаһар, закаг эвдлһн угаһар, үнн-чик кевәр, администрацин дарлт угаһар давх гиҗ таңһчин һардач болсн деерән иткүлҗәнәв. Мана таңһчин суңһврин комиссьмүд чигн даавран медҗәнә.
Урдк цуг суңһвр таңһчд дигтә-тагтаһар давсмн, эн суңһвр чигн улм бүрдәмҗтә, дигтә-дарата болтха гиҗ күндтә гиич тоолвран келв. Таңһчин Толһачин дөңгәр цуг террриториальн комиссьмүд видеохәләврин техникәр теткгдв, терүнә төлә күндтә гиич ханлтан өргв.

ТүРВәН һуна