Баһчудыг үүл татлһнас гетлхәр
31-07-2018, 10:02 
Цааранднь талдан чигн чинртә төрмүд хәләгдв. Тер мет арвтнрин зөв эвдлһиг, эдниг хәләвр угаһар үлдәлһнәс урдаснь гетлҗ, эдниг физкультурин болн спортын җисәнд улм өргәр орлцуллһна туск төр хәләгдв. Терүнлә дегц баһчуд дунд экстремизмиг өргҗүллһнә өмнәс саглуллһна керг-үүлдвр күцәлһнә тускар таңһчин сурһуль-эрдмин министрин дарук Герман Санджарыков, спортын болн баһчудын политикин министр Дорҗ Шикеев, таңһчин МВД-н министр Андрей Мишагин тоолвран келҗ эн һурвн министерствин хоорнд хамцу үүлдвр келһиг өргҗүлҗ көдлх кергтә гиҗ цәәлһвр өгв.
2018 җил бичкдүдин амрлһна объектст түүмрәс саглуллһна керг-үүлдврин тускар Хальмг Таңһчин МЧС-ин ГУ-н начальник Андрей Колдомов болн Герман Санджарыков цәәлһвр өгв.
Сентябрь сарин 9-д таңһчин Улсин Хуралд (Парламентд) депутатнриг суңһлһна өдр болхмн, тер кемлә әмтн олар хурдг һазрмудт олна әәмшг уга бәәдлиг тетклһнә төрәр Андрей Мишагин, РФ-н Келн-улсин гвардин цергин таңһчин әңгин штабин начальник Анатолий Зеленских болн ФСБ-н таңһчин заллтын начальник Павел Булкин тооцаһан өгв.
Дарунь зүүцүлгч селвлцәнә ахлач Алексей Орлов сүүрин ашиг диглҗ зөв-йос харлһна органмуд хоорндк нөкцлтиг чаңһаҗ, хамцу даавриг өөдлүлҗ үүлдх кергтә гиҗ товчлв.
ТүРВәН һуна