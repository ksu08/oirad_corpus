Бесланд болсн йовдлыг тодлв
04-09-2014, 16:00 | Таңһчин зәңгс
өцклдүр Элст балһсна олн халхин эрдмин гимназин 8-ч «м» классин сурһульчнр 10 җил хооран Ар үзгин Осетин Беслан балһснд болсн зеткртә йовдлд нерәдсн митинг-реквием бүрдәв. Данзан Мальтинов, Саша Литвинова болн нань чигн сурһульчнр эн йовдлын тускар олнд тодрхаһар келҗ өгв. Күүкд-көвүд һашута өдрмүдин туск зургудын һәәхүл олна оньгт тусхав. Дәкәд эдн Бесланд болсн йовдлын туск видеоролик үзүлв. Террористнр 2004 җилин сентябрь сарин нег шинд школд ирсн бичкдүдиг, эднә багшнриг болн эк-эцкнриг бәрәнд авад, һурвн өдртән зовасмн. Эн зеткртә йовдлас көлтә 335 күн әмнәсн хаһцсмн, тер тоод 186 бичкн күүкд-көвүд.
1998 җилин июль сард мана орн-нутгт «Терроризмлә ноолда келһнә туск» гидг федеральн Закан батлгдсна тускар сурһульчнр бас келв. әрәсәд эн заканас иштә темдгтә көдлмш күцәгдҗәнә. Болв террористнр му йовдл һарһҗ, әмтиг ална. Тегәд ик-бичкн уга саглх зөвтә, олна һазрт бийән чикәр бәрх зөвтә. Школд сурчах олн келн әмтнә бичкдүд нег-негән тевчҗ, му йовдл һарһлго, ниитәһәр бәәх зөвтә гисн күцлтәһәр эн керг-үүлдвр бүрдәгдснь лавта.
Таңһчин сурһуль-эрдмин болн номин министрин дарук Раиса Дякиева, РК-н дәәнә болн күч-көлснә ветеранмудын Хүүвин ахлач Владимир Овечкин, «Боевое братство» гидг таңһчин олна организацин ахлач Сергей Лиджиев сән керг-үүлдвр бүрдәсн сурһульчнриг дөңнәд, эднд бүлән үгмүдән келцхәв. Раиса Батнасуновна гимназин директор Клим Насуновд, энүнә дарук Арслан Эрендженовд болн 8-ч «м» классин һардач Светлана Мацаковад ик ханлтан өргв.
- Арвн җил давсн бийнь ода чигн тер һашута йовдлыг тодлхд амр биш. Террористнр йос булаҗ авхар, дала һазр эзлхәр ноолда кеҗәнә. Деермчнр нег чигн кү әрвлҗәхш. Болв, бичкдүд, һазр деер сән улс дала бәәнә. Теднәс үлгүр авх кергтә. Террористнрин һарас болн дәәнд әмнәсн хаһцсн улсиг мартхмн биш», - гиҗ В. Овечкин келв.
Чечняд болсн дәәнд орлцсн Сергей Лиджиев тодлврарн хувалцад, сурһульчнрт амулң сәәхн җирһл дурдв. Тер өдр цуһар тагчгар зогсад, Бесланд әмнәсн хаһцсн улсин санлынь тевчв.