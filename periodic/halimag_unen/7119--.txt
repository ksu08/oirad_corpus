Бичкдүдт килмҗән тусхаҗ
18-01-2018, 10:19 
Элстд олн җилдән социальн теткврин таңһчин комплексн Цутхлң үүлдҗәнә. Күсдундур җилин эргцд эн Цутхлң бәәдл-җирһлин күнд бәәдлд туссн бичкдүдт дөң болдг Саңгин бүрдәсн "Солң" ("Радуга") социальн-реабилитационн программд орлцад, грант шүүҗ авсмн. Демин мөңгәр күүкд-көвүдт сурһмҗ өглһнә, билгинь делгрүллһнә төлә олн зүсн оборудовань хулдҗ авгдсмн, эднә төлә кесг керг-үүлдврмүд, тренингүд, марһас, кружокуд бүрдәсмн. Ода чигн тер оборудовань олзлҗ, һарин эрдм дасхна. Дәкәд болхла Элстд бәәх "Семья" Цутхлңд англь кел бичкдүдт дасхна. Цутхлңгин тоод авгдсн өрк-бүлмүдин күүкд Элстин лицейд нарн өдрәр үүлддг школд орна. Эннь лицейин багш Гульмира Шарапован һардврт лицеистнр иим төсв күцәҗәнә. Эдн школд ордг бичкдүдт эсв, орс келнә болн нань чигн кичәлмүдәр эс медгдсиг зааҗ өгәд, сурһуль даслһнднь нөкд болна.
Тер мет таңһчд өнр өрк-бүлмүдт, эрмдгтә бичкдүдтә өрк-бүлмүдт дөң күргдг кесг олна ниицәс үүлднә. Эдн бас үртә-садта бүлмүдин төлә буйнч седклин керг-үүлдврмүд давулна, байрин өдрмүдлә йөрәҗ, белгүд белглнә. Күнд-күчр бәәдлд туссн өрк-бүлмүдиг бас дөңннә. Тиигәд эндрк амр биш цагт шаң, социальн харслтын цергллт, олна ниицәс, цаһан седклтә улс үртә бүлмүдт күнд-күчр тоотыг дааҗ һархднь нөкд болна.