Анатолий Козачко әмтнд ачлвр бәрүлҗ өгв
30-10-2014, 14:30 | Таңһчин зәңгс
Одахн Октябрьск района Ик Царң селәнә сойлын Герт Хальмг Таңһчин Толһачин суңһврин ашт нерәдгдсн байрин хург болв. Эн хургт РК-н Улсин Хуралын (Парламентин) Ахлач Анатолий Козачко орлцв.
«Мана района бәәрн улс суңһврт шунҗ орлцв, энтн тууҗлгч йовдлын ик чинринь медүлҗәнә», - гиҗ Октябрьск РМО-н администрацин толһач, «Негдүлсн әрәсә» гидг партин бәәрн политсоветин сегләтр Санал Адьяев келв. һардач суңһврт орлцсн улст ик ханлтан өргв. Дәкәд эднд района өргҗлтин тускар тодрхаһар келҗ өгв. өдгә цагт районд шин больниц көдлҗәнә. Ик Царң селәнд «Герл» гидг бичкдүдин сад болн Хошуд селәнә спортивн зал шинәс ясгдв. Селәдин хаалһс бас ясгдҗана. Ик Царң селәнд усна сурвлҗн татгдв. Спорт өргҗүллһнд ик оньг өггдҗәнә. Седвәртә тренермүдин нилчәр селәнә бичкдүд болн баһчуд бөк бәрлдлһәр, волейболар, самбоһар икәр соньмсҗ, эн халхар сән медрл авчана.
Таңһчин парламентин спикер, «Негдүлсн әрәсә» гидг партин КРО-н сегләтр Анатолий Козачко эн җил Хальмг Таңһчин Толһачин суңһврт әмтн олар ирв гиҗ темдглв. Таңһчин улс Алексей Орловин күцәмҗтә үүлдвр таасҗ, энүнд дууһан өгв. Суңһвр дигтә-даратаһар бүрдәгдв. Партин первичн әңгүдиг толһалҗах улс, шунмһа лидермүд эн чинртә керг-төрт ик нилчән күргҗ, эврә болм тәвцән орулсинь чигн темдгләд, цугтаднь цаһан седкләсн ханлтан өргәд, эднд Улсин Хуралын болн правительствин Ханлтын бичгүд бәрүлҗ өгв. Кесгнь «Негдүлсн әрәсә» гидг партин КРО-н Күндллһнә һашгудар чигн ачлгдв. Анатолий Козачко ачлгдсн улсиг әрүн седкләсн йөрәһәд, эднә үүлдвртнь ик күцәмҗ дурдв.
Байрин хургин хөөн А. Козачко шин больницд болн «Герл» гидг бичкдүдин садт одад, энд күцәгдсн ясврин көдлмш хәләһәд, эднә коллективслә харһҗ күүндв.
Босхмҗин Валентина