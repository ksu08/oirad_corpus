Ачта номтын өөнд нерәдгдв
27-09-2017, 18:08 
Сентябрин 25-д Элстд "әрәсән общестин социальн болн келн-улсин хоорндк ниицлтин төрмүд" гисн нертә региональн номин конференц болв. Хальмг Таңһчин түрүн күүкд күн - социологическ номин доктор Боова Мухараевна Мунянован ончта өөнд эн нерәдгдв.
Нүр үгәр конференциг тууҗин номин доктор, РАН-а Хальмг номин цутхлңгин директорин дарук Эльза Бакаева секв. Мана таңһчд социологическ ном болн шинҗллт делгрүллһнд Боова Мунянован орулсн баһ биш тәвцин, таңһчин делгрлтин төлә ик чинр зүүҗәх ик чинртә номин шинҗллтин, таңһчин Улсин Хуралын (Парламентин) депутат болҗ терүнә күцәҗәсн олна үүлдврин тускар эврәннь соңсхвртан цутхлңгин директорин дарук келҗ өгв.
Дәкәд Боова Мухараевнан номин үүлдврин тускар Хальмг цутхлңгин номт, әңгин һардач, социологическ номин кандидат Людмила Намруева илдкл кев. Обществин социальн структур сольлһна, мана таңһчд болҗасн социальн- политическ болн этническ йовудын, келн-улсин хоорндк хәрлцәнә нәрн төрәр кесг соньн шинҗллт Боова Мунянова кесмн гиҗ номт заав.
Олн җилдән хамдан көдлҗәсн, шинҗллт кеҗ йовсн җилмүдин тускар аридн һазрин институтын әңгин һардач, социологическ номин кандидат Софья Лиджи-Горяева келҗ өгв. Социальн шинҗллтсин ашиг эдн эврән эд-бод кеһәд таңһчин президентин администрацд, правительствд, Улсин Хуралд (Парламентд) йовулҗасмн, таңһчин райодар йовҗ хамцу кесг сурлһ болн шинҗллт кеҗ йовсмн гиҗ номт тодлв.
Боова Мунянова эк-эцкин, теднә күцәҗәсн государственн болн олн көдлмшин тускар тууҗин номин доктор, Хальмг ГУ-н профессор Владимир Убушаев зәңглв. Мухара эцкнь таңһчин милициг һардҗ йовсмн, үнн-чик хәләцтә күн бәәсмн.
Таңһчин Улсин Хуралын (Парламентин) Ахлачин дарук Николай Нуров КПРФ-ин фракцд депутат Боова Муняновала хамдан яһҗ көдлҗәснә тускар тодлврарн хувалцв. Номтын тоолвр кезә чигн гүн учр-утхта, ик чинртә бәәсмн. Мана таңһчин улст батлҗ авсн закад ямаран тусан күргх гиҗ Боова Мухараевна оньдин неквр тәвҗәсмн. Социологическ номин доктор хальмг коммунистрин зергләнд бәәнә, тиим гүн сурһульта улс КПРФ партин талдан регионмудын әңгүдт йир ховр гиҗ Николай Эрдниевич темдглв. КПРФ-ин Хальмг әңгүдт шинәс тогталһнд ик дөңгән Боова Мухараевна күргсмн. Тер мет келн-улсин хәрлцәнә гүн төриг әрәсән болн ЮФО-н кемҗәнд шинҗллһнд номт ик тәвцән орулсмн.
"Родной край" гидг олна җисәнд номтла хамдан яһҗ көдлҗәснә, ямаран селвг терүнәс авчасна тускар олна организацин ахлач Геннадий Батырев келҗ өгв.
Эндрк бәәдлд мана орн-нутг, терүнә обществ яһҗ делгрҗәхин тускар эврәннь соңсхвртан политическ номин доктор, РАНХи ГС-н әңг болҗах Волгоградск залврин институтын профессор Алексей Бардаков келҗ өгв. Мана орн-нутг әрәсән келн-улсин хоорндк интеграцин болн социальн миграцин таалд яһҗ бәәхин, яһҗ делгрҗәхин тускар эн цәәлһвр өгв.
Бас эн институтын доцент, социологическ номин кандидат Юлия Дроздова олн келн-улс бәәдг регионд мигрантнр яһҗ иҗлддгин тускар келв. Бас нег соньн илдклиг Волгоградас ирсн номт, социологическ номин кандидат Ильгиза Ким кев. Корей улс әрәсән Өмн үзгт эврә келән, авъясан дасҗ эврә бийән, тууҗан яһҗ медҗ авчахин тускар келҗ өгв.
Талдан чигн номтнр әрәсән обществин социальн болн келн-улсин хоорндк интеграцин тускар келҗ, эндр социологическ шинҗллт ямаран ик чинр зүүҗәхин тускар келв. Тиим кевәр региональн конференц ЮФО-н номтнрин хәләцинь, шинҗллтинь, дамшлтынь хамцулҗ социологическ номин делгрлтд ик тәвцән орулв.

ТүРВәН һуна