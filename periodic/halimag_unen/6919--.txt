Зөргтә дәәч, тоомсрта көдләч
14-12-2017, 10:44 
"Сиврт мини ахиг невчкн сурһультаһинь медәд, совхозин директор 1949 җилд полеводческ бригадын бригадирт батлв, - гиҗ Дорҗ Сангаджиевич келв. - Җил болһн сән урһц авад, күцәмҗтәһәр көдлсн төләдән мини ахин нерн зөвәр өөдән һарв. 1954 җилд энүнә бригад сән чинртә, байн урһц авв. Нег гектарас 42 центнер цаһан һуйрин буудя, 420 центнер шикрин цуунг, эрднь шишән силос болхла - 370 центнер. Тиигәд сентябрь сард Москва балһснд һәәхүлд одх путевкар энүг ачлв. Москваһас ахм велосипедтә ирв".
А.С. Хюсеев 1919 җилин июнь сарин 15-д Сарпан района Сал гидг селәнд төрҗ һарсмн. 1930 җиләс авн Баһ Дөрвдә дундын школд сурсмн. 1938 җилин өрәлд Сарпан район тал комсомолын халхар көдлмшт авсн бәәҗ. Тенд ВЛКСМ-д Сарпан райкомин сегләтр болҗ көдллә. 1939 җилд сентябрь сарин 10-д цергт энүг авч. Эн Читинск областин Нерчинск балһснд мөрнә полкд тусв. 1941 җилд июнь сарин эклцәр эднә полк мөрдиг вагонд ачад, поездәр Украин тал йовна. Тиигәд мөрд ачсн поездәр Полтавд күргхләнь июнь сарин 22-т дән эклнә. Тиигәд тенднь поездәс буулһад, дәәнд тусна. Хөөннь өрк-бүлднь энүнәс нег бичг ирв, цааранднь зәңг ирсн уга. 1944-ч җилд апрель сард А.Хюсеевиг цергәснь буулһад Широклагур йовулҗ. Зөргтә салдс "За отвагу" медаляр ачлгдҗ, зуг ик ачлвран кесг цаг давад, 1957-ч җилд авв. Хюсеевихнә өрк-бүл Алтайск крайин Третьяковск района Змеиногорский свеклосовхозд билә. Широклагас сулдад, 1945-ч җилин май сарин 25-д дүнь бәәсн совхозд Азыд Сангаджиевич ирв.
"Тиигәд цаг давад йовна. Ах төвкнәр совхозд көдләд, иҗлдәд гер авад өркән өндәлһәд бәәввидн. Тиигәд ахм дәәнд орад, орн-нутган харсад, көдлмшән сәәнәр күцәһәд, сән нер һарад, көвүд-күүкдән өскәд, цугтаднь сурһуль сурһв", - гиҗ ветеран келв.
Төрскн һазртан ирәд, Азыд Сангаджиевич һарудын бригадыг толһалв, фермд агрономч, фермин һардач болҗ көдлв, сельсоветин ахлач чигн билә. Ачта амрлһнд һархин өмн совхозин нефтебазд болн МТМ-д көдлҗ йовв. Көвүд-күүкднь өсәд-босад сурһуль, сурад, бийән дааһад, гем-шалтг уга йовна. Ик күүкнь, Хюсеева Мария Азыдовна Москвад ик сурһульд сурад, бухгалтер болв. Олн җилд Хальмг Таңһчин Деед зарһд ах бухгалтер болад көдллә. Көвүнь, Сергей Азыдович, олн җилд милицд көдлҗәлә, полковникин цолта. Сарангова (Хюсеева) Любовь Азыдовна медсестра болҗ көдлв, ода эдн цугтан ачта амрлһнд бәәнә.
Ик һундл төрхд, А.С. Хюсеев 71-дән, дәәнә шавнь зоваһад гемнәд, 1990 җилд сәәһән хәәв. Ода олн ачнр-җичнрнь бәәнә.
Баатр Амтеев