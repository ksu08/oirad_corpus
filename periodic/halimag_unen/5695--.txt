Байрин өдр угтҗ белг шүүв
05-05-2017, 17:57 
Одахн 2017 җилин түрүн өрәлд "Хальмг үнн" газет бичүлҗ авсн умшачнр дунд болсн лотерейд һол мөрәг, электрическ бешиг, Хальмг Таңһчд үүлддг РТПЦ шүүҗ авв. РТРС-ин таңһчд үүлддг филиалын көдләчнр мана газетин ицлтә умшачнр болна. Предприятин һардач Ишля Манджиевин дөң-тусар эдн җил болһн барт бичгдлһнә кемд "Хальмг үнн" газетиг дөңннә, ветеранмудтан өңгәр газет бичүлҗ өгнә. Майин 7-д предприятин
көдләчнр сән Өдрән темдглнә, тегәд һол мөрә шүүҗ авсн йовдл эднд хойр дам байрта болв.
- Эн җил мана "Хальмг үнн" газет 100 җилин өөнән темдглҗәнә. Хальмг Таңһчин тууҗин, делгрлтин болн эндрк бәәдл-җирһлин тускар олнд медүлҗ йовх мана һоллгч газет келн-улсин бахмҗ болҗана. Ончта өөнин җилд кесг керг-үүлдвр болҗахиг бидн газетд умшнавидн. Ууһн барин һарцин өөн энтн цуг хальмг улсин ик байр болх зөвтә, тегәд райодар харһлтс, марһас болҗахнь йир сән. Хальмг келәр һардг, цуг нарт-делкән хальмгудыг ниилүлҗәх "Хальмг үнн" олн җилдән делгрҗ, цецгәрҗ йовтха гиҗ дурдҗанав. Мана предприятин
көдләчнр цааранднь чигн газетән бичүлҗ авч, чадсарн дөңгән күргх,- гиҗ РТПЦ-н директор Ишля Улюмджиевич келв.
Бидн болхла цуг мана умшачнрин нерн деерәс предприятин көдләчнриг сән Өдрин байрла
йөрәҗ, көдлмшнь күцәмҗтә болхиг дурдҗанавидн.

Наталья ДАВАЕВА
ЗУРГТ: "Хальмг үнн" газетин ах редактор М.Конеев һол мөрәг РТПЦ-н директорин дарук А.Саксыковд бәрүлҗ өгчәх кем
А.Зундугинован цоксн зург