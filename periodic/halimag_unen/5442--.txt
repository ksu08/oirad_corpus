Геннадий Волковиг тодлҗ
04-04-2017, 14:55 
Одахн Элст балһсна 2-ч тойгта дундын школын ул деер "Этнопедагогическ шинҗллтсин методологий" гидг төрәр таңһчин номин-дамшлтын конференц (Волковин умшлһн) болв. Элст балһсна болн селәдин муниципальн бүрдәцсин элчнр, багшнр, номтнр энд олар цуглрв.
Таңһчин сурһуль-эрдмин болн номин министрин дарук Герман Санджарыков эврә һардач Н.Манцаевин Йөрәлин бичг олнд умшҗ өгв. Б.Б. Городовиковин нертә КалмГУ-н профессор Владимир Имеев эднә ректоратын нерн деерәс цугтаһинь йөрәһәд, күцәмҗ дурдв. Владимир Очирович багшнрин этнопедагогическ үүлдвринь шишлң темдгләд, эднд ик ханлтан өргв.
Эн җилин октябрь сарин 31-д РАО-н академик, этнопедагог, профессор Геннадий Никандрович Волков 90 насан зүүх билә. Болв, һундл төрхд, номт мадн дунд уга, сәәһән хәәлә.
Хальмг Таңһчд билгтә номтыг цуһар күндлдг билә. Этнопедагог Геннадий Волков- чуваш келн күн. Тегәд олн җилин туршарт төрскн һазртан көдллә. Болв мана университетин номтнрла бат залһлда бәрҗ көдлҗ йовсн Геннадий Никандрович Хальмгт дару-дарунь ирдг билә. Нам биш мана ах сурһульд багшлад, коллективд номин халхар ик тусан күрглә. Баахн специалистнрт кандидатск диссертацс белдәд, харсхднь сән нөкд болла.
Күндтә гиич, философск номин кандидат Александр Сокальскийин келсәр, алдр этнопедагог ик чинртә көдлмш бичәд үлдәсмн. Эн ик зөөриг цааранднь чигн гүүнәр шинҗлх кергтә. Багшнр, номтнр эн нәрн керг-төр күцәх зөвтә. Александр Антонович көвүтәһән, университетин багш Эдуард Сокальскийла хамдан мана таңһчд Г. Волковин умшсн цуг лекцсиг хәәҗ олад, "Калмыцкая осень академика Г.Волкова" гидг дегтр барас һарһла. Эн җил номтын ончта өөнднь университет хойр дегтр барас һарһхар бәәнә. Ууһн номт цуглрсн улсиг бүләнәр йөрәһәд, эднд шинҗллһнә көдлмшин халхар сән селвгүд чигн өгв.
РК-н сурһуль-эрдмин болн номин министерствин әңгин һардач Зоя Убушиева таңһчин багшнр академик Г.Волковин номин көдлмшинь һол оньгтан авч көдлҗәхин тускар олнд келв. Геннадий Никандрович улсин сәәхн заңшалмуд, авъясмуд кү сурһмҗллһнд ик туста гиҗ тоолдг бәәсмн. Дорас өсчәх үйнр эркҗән уга Төрскнә, улсин тууҗ сәәнәр медх йоста гидмн. Элст балһсна 2-ч тойгта дундын школд эн төрмүдәр ик көдлмш күцәгдҗәхинь конференцд орлцачнрт ил медгдв. Тер өдр школын директор Ирина Болтикова, филолог Татьяна Пугач\xb8ва, хальмг келнә болн литературин багш Надежда Канаева болн нань чигн улс энд
үүлдҗәх төрскн школын тууҗин музейин, "Җаңһрин", мана һазр-усна төрмүдин кабинетмүдин тускар ирсн улст тодрхаһар келҗ өгв. Этнопедагог Г.Волковин тускар школд бас материалмуд сәәнәр хоршагдҗана.
Конференцин йовудт РАО-н академик Г.Волковин җирһлин болн номин хаалһин туск соньн видеофильм олнд үзүлгдв. Олн зүсн җилмүдт цокулсн зургуднь әмтнә оньгт тусхагдв. Номт олн җилин туршарт төрскн һазртан көдллә. Мана таңһчд бәәһәд, университетд көдлсн цаган номт даңгин бүләнәр тодлдг билә. Номтла кесн күүндврин йовудт мана ах сурһулин багшнрт ик ханлтан өрглә. Геннадий Никандрович университетин профессор Аркадий Панькинла ниитәһәр, үгән олҗ көдлдг билә. Мана хальмг вузд Г.Волковин нертә "Багш" гидг номин, сурһуль-эрдмин Цутхлң кесг җилин туршарт үүлдҗәнә. Аркадий Борисович энүг чадмгар һардҗана. Профессор эн Цутхлңгин көдлмшин дамшлтын тускар багшнрт келҗ өгв.
Геннадий Волков - гүн медрлтә педагог болсн деерән цаһан седклтә, һольшг күн билә. Энүг таньдг, меддг улс сәәхн заңгинь бас темдглв. Эн конференц деер багшнр, номтнр этнопедагогическ шинҗллтсиг цааранднь өргәр кех болҗ үгцв. "Калмыкия" гидг РИА-н журналистнр эднд эврә халхасн сән нөкд болхар седҗәнә. Келхд, "Теегин герл" журналын ах редактор Данара Дорджиева үг келхләрн эднә барин һарцст багшнрин төлә соньн материалмуд барлгддгинь келв.

БОСХМҖИН Валентина