Медәтнр компьютер дасҗана
15-09-2014, 15:00 | Таңһчин зәңгс
Медәтә улс дунд компьютерн технологийс даслһна җисәг тархах күслтәһәр Хальмг государственн университетин, таңһчин социальн делгрлтин, күч-көлснә болн әмтиг көдлмшәр тетклһнә министерствин болн әмтиг социальн тетклһнә таңһчин комплексн цутхлңгин хоорнд сурһуль-эрдмин туслмҗ күрглһнә туст һурвн талын бооцан батлгдсмн. Бооцанас иштә 2007 җиләс авн җил болһн КалмГУ-д Диилврин өдр угтҗ, ветеранмудын болн пенсионермүдин төлә »Пользователь ПВ» гидг программар компьютерн курсмуд бүрдәгднә. Сурһуль төгсәсн улст серификатмуд өгнә. Ут тоодан 120 күн тиим сертификат авсмн.
2013 җилин октябрь сарас авн көгшд болн инвалидмүд дунд «Бабушка и дедушка онлайн» гидг компьютер олзлдгиг даслһна Келн-улсин программ күцәлһнә йовудт «Ассоциация ветеранов, инвалидов и пенсионеров» гидг регионмудын хоорндк олна ниицәнлә (Санкт-Петербург балһсн) нөкцҗ үүлдәд, консультативн-компьтерн цутхлң бүрдәгдв. Энд 200 медәт медрл авч, социальн программд орлцсна туск урмдулгч дипломта болв.
өдгә цагт компьютерн технологийс даслһна җисән көгшн улс дунд өргәр делгрҗәнә. үлгүрләд заахла, әмтиг социальн тетклһнә Ик Буурла комплексн цутхлңд (һардачнь С.Самхаева) бас тим курсмуд бүрдәгдв. 2014 җилин июнь сард 20 күүнәс тогтагдсн баг сурһулян төгсәв.
Одахн әмтиг социальн тетклһнә таңһчин комплексн Цутхлң Хальмгин пенсионермүдин ниицәнлә, әрәсән Сбербанкин Хальмг әңглә хамцу үүлдҗ, компьютерн курсмуд төгсәсн улс дунд марһа бүрдәв. Марһанд ончрсн улс пенсионермүд дунд компьютер олзллһна халхар Цугәрәсән чемпионатд орлцх зөв авв. Харһлтд таңһчин социальн делгрлтин, күч-көлснә болн әмтиг көдлмшәр тетклһнә министрин дарук Евгения Гордеева, министерствин әңгин ахлач Елена Чилеева, Хальмгин пенсионермүдин Ниицәнә ахлач Нимгир Карвенов, әрәсән Сбербанкин Хальмг әңгин ахлачин дарук Вениамин Ким ахта орлцв. Цугәрәсән марһанд орлцх хойр күүг шүүҗ авв. Эннь «Бабушка и дедушка онлайн» гидг социальн программд орлцач, әрәсән Улан Кирсин цугәрәсән олна ниицәнә таңһчин әңгин ахлач Валентина Будеева болн Ик Буурла района элч Александр Бей болв. Сентябрь сарин 23-24-д Москвад пенсионермүд дунд болх Цугәрәсән марһанд эдн орлцхмн.