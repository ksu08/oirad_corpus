Хазгудын сойлын Цутхлңгин тускар
05-05-2018, 10:48 
Тер өдр Хальмг Таңһчд хазгудын сойлын цутхлңгуд (әңгүд) бүрдәлһнә керг-үүлдврмүдин тускар күүндвр болв. 2017 җилин ноябрь сарин 23-д таңһчин правительствин Ахлач шишлң даалһвр өглә. Эн керг-үүлдврт орлцсн улс хазгудын сойлын Цутхлң бүрдәлһнә төрәр күүндхмн. Яшалтан районас авн экләд эн туст көдлмш кегдхмн.
ВКО-н Хальмг хазгудын округин одмн Эрднь Манжиков,таңһчин сойлын болн туризмин министрин дарук Николай Санджиев, РК-н финансин министр Очир Шургучеев эн керг-үүлдврт орлцад, ухан-тоолвран келцхәв.
ИКИАТ таңһчин казачеств тогтсн бәәдлин болн энүнә өргҗүллтин төрәр комплексн социологическ шинҗллтс кесмн. Эн институтын директор Андрей Богун эн керг-үүлдврин тускар тодрхаһар келҗ өгв.
Сүүрин чилгчәр 2018 җилд казачествин керг- төрмүдәр көдлмшч багин зура батлгдв.
Хазгудын классмудт сурчах бичкдүдин төлә, әрәсән болн Хальмгин казачествин тууҗин төрмүдәр дегтрмүд барлҗ һарһлһна тускар төр босхгдв. Эн дегтрин түүрвәчнь ВКО-н Хальмг хазгудын округин гешүн Виктор Гончаров. "Хазгудын туск дегтрмүд тогтахин төлә архивн документс, ветеранмудын бичгүд болн мини дамшлт олзлгдв. Төрскндән дурта болдгин тускар, шагшавдын төрмүдт дегтрт келгдҗәнә. Хазгуд дегтрим өөдәнәр үнлв," - гиҗ Виктор Емельянович келв.
Кермен САНДЖИЕВА