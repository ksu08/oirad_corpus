Эрднин ишкә гермүднь өвәрц
20-09-2018, 11:28 
Зун җил хооран хальмг теегин олн улс цуһар нүүһәд йовдг бәәсмн. Тер цагин хальмгуд модар, чолуһар гер тосхдг уга билә. Өдгә цагт ишкә герт төрсн күүнлә хая харһҗ болхмн. Өвкнрин олзлҗасн гермүдиг зуг джангариадт болн нань чигн байрин өдрмүдт үзҗәнәвидн. Болв сүл җилмүдт Хальмг Таңһчд туризм эклҗ делгрәд, зәрм арһлачнр ишкә гермүд хулдҗ авад, бичкн хотн болһад таңһчин гиичнриг тосч авна. Ишкә гер хулдҗ авх саната әмтн олн энүг кеҗ чаддг әмтн йир цөөкн. Теднә негнь - Очр-Аран Эрднь.
Очр-Аран Эрднь бичкнәсн авн һарарн юм кеҗ көдлхдән дурта. Эцкнь энүгән дахулад яһҗ гер тосххиг, мод, чолу яһҗ олзлхиг үзүлдг бәәсмн. Кесг җилин туршарт Эрднь эцктәһән хамдан гермүд тосхҗ көдлҗәлә.
- Эрднь, хойр җилин туршт ишкә гермүд кенәт. Иим көдлмш кех санан яһҗ төрсмб?
- Хойр җил хооран тосхлһна көдлмш уга болад, ямаран керг кехмн гиҗ санад йовлав. Тегәд нег өдр мини таньл Церн ламд ном умшулхар, селвг авхар одлав. Күүндврин йовудт Церн багш нанд "Ишкә гер кеһәд үз, чамд чигн, хуучн авъяс-заңшал босхлһнд чигн туста болхмн" гиҗ селвг өгсмн. Түрүләд би эн кергт итксн угав, мадн энүнә тускар невчкн марһлдлавидн, зуг тер цагас авн арвн негн ишкә гер кегдв.
- Ишкә гер келһн күнд аль угай?
- Экләд кехд күнд болҗ медгдлә. Түрүн хойр-һурвн ишкә гер матьхр болад, удан зогслго, нурад одла. Дулан цагт кеҗ эклләв, зуг түрүн йосн гериг үвләр тәвләвидн.
- Эн кергиг яһҗ дасч авлат?
- Ишкә гер яһҗ кехинь интернетд хәләләв. Дәкәд көгшдлә харһад күүндләв. Бас Геннадий Корнеев, Виктор Манджиев болн Майя Каруева олна үүлдәчнр мини көдлмшт кергтә соньн юм келҗ өгцхәлә. Цуг эднд би ик гидг ханлтан өргҗәнәв.
- Нег ишкә гер кехд кедү цаг кергтәв?
- һанцарн адһл уга кехлә, сар шаху болҗ һарна. Зуг зәрмдән хөрн өдрин эргцд кеҗ болна.
- Тана кеҗәх гермүд цуһар әдл эс гиҗ кемҗәһәрн йилһрнә?
- әдл биш. Зәрмнь зурһан метр күрдг диаметрта, зәрмнь - арвн хойр метр. Зурһан метртә гер тавн термтә, өндртән һурвн дундур метр болна. Арвн хойр метр ишкә гер арвн термтә, өндртән дөрвн метр. Бас немәд келхд, бичкдүдин төлә ишкә гер кеҗәләвидн. Энүг "БИГ" (бичкн ишкә гер) гиҗ нерәднәв. Бичкдүдт ик гидгәр таасгдна.
- Тана келҗәсн арвн термтә ишкә гер йир ик. Иим ик гериг юуна төлә олзлна?
- Сүл кесг җилмүдт сул цагтан нум харвнав. Тегәд "Өөрд харвачнр" гидг харвлһна ветеранмудын болн баһчудын ниицәнә лукодром деер иим ишкә гер тәвләв. Энүнә нег талднь хойр ик терз бәәнә. Харвачнр дотрнь зогсад, эн терзәр һаза бәәд (мишеньд) харвна. Лукодром деер иим ишкә гер тәвх санан яһҗ төрсмб гихлә, Японя харвачнрин "додз\xb8" гидг тренировочн һазриг үзәд үлгүр авсн биләв. Ода деерән эн мини гермүдәс хамгин ик. Зуг энүнәс ик гер тәвх саната бәәнәв.
- Нум харвлһна тускар келҗ өгтн.
- Нум харвад эклснәс зурһан җил давв. Нум харвлһн хойр зүүләр хувагдна: зәрм харвачнр спортын нум олзлна, зәрмнь келн-улсин нумар харвна. Би болн "Өөрд харвачнр" гидг ниицәнд орлцдг нәәҗнрм мана өвкнрин олзлҗасн моңһл нумар харвна. Зәрмдән харвлһна дөрлдә давулнавидн. Талдан регионмудт болн орн-нутгудт одад тенд бас бәәрн харвачнрла дөрлднәвидн.
Эн зунар бидн Казахстанд давулгдсн "Алдр тег - нүүдлчнрин орчлң" гидг нарт-делкән сойлын болн спортын фестивальд одад орлцлавидн. Эн фестивальд әрәсән республикүдин, Казахстана, Кыргызстана, Моңһлын болн талдан чигн олн орн-нутгин элчнр цуглрцхав. Цуг эднлә улан чирәһәрн харһад, сойлын, тууҗин тускар күүндәд, олн соньн юм медҗ авлавидн. Би болхла сул цагтан ишкә гермүд хәләҗ йовдг биләв. Түрг ишкә гермүд мана гермүдәс невчкн йилһәтә. Урднь энүг зуг интернетд видео хәләһәд үзләв. Дотрнь орад хәләхнь, ишкә гер кеҗәх әмтнлә күүндхнь йир соньн болҗ медгдв.
- Ишкә гер кехд танд кен нөкд болна?
- Эцкм, ахнр-дүүнрм, нәәҗнрм ирәд дөңннә. Зәрмдән һанцарн чигн кенәв.
- Бичкнәсн авн эцктн таниг урч болһад сурһдг бәәсмн. Тегәд тосхлтас болн ишкә гер келһнәс нань дәкәд ю кеҗ чадҗанат?
- Бас сул цагтан авдр, һанз кенәв. Нум харвхларн, эврә кесн сум олзлнав. Зуг модар болн төмрәр юм кехшв. Хот кехд дуртав. Ээҗм нанд махта хальмг цә чанҗ өгәд, баатрмудын тускар хальмг туульс келҗ өгдг бәәсмн. Ода болхла би эврә күүкдтән иим цә чанад, ээҗәсн соңсад тодлҗ авсн юман теднд келҗ өгнәв. Дәкәд, шүүрмг кенәв, хасг улсин "казы" бас кеҗ чаднав. Немәд келхд, ода ишкә кеҗ дасхар седҗәнәв.
- Ишкә кедг уга болхла ишкә гермүдән яһҗ кенәт?
- Ишкә гер кеһәд эклхд ишкә хәәхд, тертн йир үнтә болдгнь медгдв. Манад энүг кеҗ чаддг улс бәәв чигн, эдн ода деерән кехш. Моңһлас, эс гиҗ әрәсән талдан регионмудас авч ирхнь бас йир үнтә болхмн. Тегәд чигн терм, унь тәвәд, деернь ишкән ормд холлофайбер гидг тосхлһна нег эд олзлнав. Эн эд дулан болчкад кимд.
- Тегәд ишкә герт үвләр дуланый?
- Ээ, тиим. Йосн ишкәһәр кесн болхла, дотрнь беш уга болв чигн һазаһас арвн-арвн хойр градус дулан болхмн. Мини кесн ишкә гермүдт үвләр һазаһас зурһан-долан градус дулан болна. Беш тәвхлә, улм дулан болх.
- Туризм делгрүлхд ишкә гер кергтә болдгнь медгднә. Зуг йирин күүнд энүг олзлснас тус бәәнү?
- Ишкә гер олзлх олн арһ бәәнә. Келхд, модар, чолуһар гер тосхх, эс гиҗ патьр хулдҗ авхнь йир үнтә. Ишкә гер тәвхлә, кимд болҗ һарна. Далн-найн миңһнә алднд. Би эврән иим ишкә гер тәвәд өрк-бүлтәһән бәәх санатав. Тавн-зурһан термтә герт хойр-һурвн күүкдтә өрк-бүл бәәҗ чадхмн. Студия кевтә патьр болх. Өөрнь дәкәд нег-хойр ишкә гер тәвәд, хоорнднь үүд кеҗ холвдулхла кесг өрәтә гер болхмн. Моңһлд евроремонт кесн ишкә гермүдиг гиичлүрин ормд олзлна. Европд ода бас олн әмтн ишкә гер тәвәд олзлна.
АЛЕКСәН Санҗ