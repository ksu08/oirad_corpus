Поштын үүлдврин тускар күүндв
09-10-2018, 10:22 
Шидр Хальмг Таңһчин правительствин Ахлачин дарук Геннадий Бадинов "әрәсән пошт" гидг ФГУП-ин филиал - Хальмг Таңһчд үүлддг УФПС-ин һардач Михаил Онгульдушевла харһв. Харһлтд хальмг филиалын эн җилин йисн сарин үүлдврин аш диглгдҗ, иргч делгрлтин төлә кех-күцәх көдлмшин тускар күүндвр болв.
Поштын залһлдана (ОПС) 15 әңг әмтиг тетклһнә шин эв-арһс олзлҗ, көдлмшән ясрулв гиҗ харһлтд темдглгдв. Тер мет Элстд "Иргч цагин ОПС" гидг кев-янзар 3 почтамт көдлҗәнә. "Доступная среда" гидг төсвәр 19 поштын әңгд гемтә-шалтгта улсин төлә сән таал тогтагдв.
- Мана филиалын әңгүдт чеерүдиг дигллһнә, курьерск цергллтин, көдлмшәр тетклһнә, поштын-клиентск терминалмуд олзллһна төсвс бәәдл-җирһлд тохрагдҗана. Бас тер мет ГИБДД-н цергллтин көдләчнрлә хамцу үүлднәвидн, өнчн медәтнрин болн бичкдүдин гермүдт дөң күрглһнә социальн төсвст орлцнавидн, - гиҗ М.Онгульдушев келв.
Сүл цагт таңһчин райодын поштын әңгүдт "Почта банк" гидг клиентск цутхлңгуд әмтнд туслмҗ күргдг болснь бас филиалын үүлдврин делгрлтд туста болҗана. Шин эв-арһс олзллһн, көдлмшән ясруллһн УФПС-ин олз-ору икдүллһнә болн поштын көдләчнрин җалв өөдлүллһнә төрмүдиг күцәмҗтәһәр хаһлх зөв өгнә.

Мана зәңгч