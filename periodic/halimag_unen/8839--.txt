Төрскн келәр бичдг баһчудыг урмдулх кергтә
02-10-2018, 11:13 
Одахн Элстд нарт-делкән журналистнрин форум хойрдад давулгдв. Терүнд келн-улсин барин һарцсиг үүмүлҗәх чинртә төрмүдәр өргн күүндвр болв. Форумин йовудт болсн секцсин көдлмшт кесг регионас ирсн журналистнр келн-улсин барин һарцс эндрк цагин некврлә ирлцҗ ямр кевәр үүлдхин, төрскн келәр бичдг улс уга болҗахин тускар ухан-тоолврарн хувалцсн билә.
Эндр барин һарцст йир күнд болҗана. Поштын туслмҗин үн җил ирвәс өөдләд йовна, цаасн бас үнтәрв, кесгнь типографьд дала мөңг өртә бәәнә гиҗ форумд орлцачнр темдглв. Өдгә цагин некврлә ирлцҗ үүлдхин төлә кесгнь интернетд газетин сайт делгрүллһнд ик оньг өгдг болв.
"Ингушетия" гидг интернет-газетин шеф-редактор Павел Цороевин келсәр, редакцин коллективин шиидврәр дөрвн җил хооран эдн интернет-һарцин бүрдәһәчнр болв. Эн һарцд олн зүсн зәңг барлна, видео болн зургудын репортажмуд олна оньгт тусхана. "Ямр нег керг-үүлдвр эс гиҗ йовдл учрхла, бидн тер дарунь зәңгиг интернет-газетд барлнавидн. Мана сайтд өдрин дуусн зогсл угаһар шин зәңг барлгдна. Ямр нег йовдлын тускар әмтнә тоолвриг бидн бас дарунь өгнәвидн. Одахн Ингушетин толһачин суңһвр болв, тегәд бидн өдрин эргцд суңһврин йовудын тускар олнд медүлҗ шин зәңгс барлсн биләвидн. Ода әмтн интернетд шин зәңг олҗ авна, нег үлү баһчуд газет умшхдан дурго болна, эдн кергтә зәңгиг интернетд хәәнә. Темдглхәс, ода мана интернет-газетин умшачнрин тонь Ингушетин толһачин сайтын умшачнрин тооһас ик болв",- гиҗ гиич дамшлтарн хувалцв.
Интернет-һарцд ахр цагин болзгт зәңг барлҗ болхмн гиҗ Павел Цороев темдглв. Эднә һарцд экономикин, сойлын, политикин, спортын туск зәңгс барлгдна. Харм төрхд, эдн төрскн келәрн зәңгс барлхш, зуг орсаһар. Ингушетьд төрскн келәр цуһар күүнддг болв чигн терүгәр баһар умшна, бичнә. әмтн төрскн һазртан эңкр, халуч седклтә. Таңһчин сурһуль-эрдмин министерствин сайтд нег көдләч зәрм зәңгиг төрскн келнд орчулҗ барлна. Тегәд нег дәкҗ эн гемнәд цаг зуур эс көдлхлә, энүнә ормд зәңг орчулдг күн эс олдсна тускар П.Цороев келв.
- Болв тер бийнь газет барлгдх зөвтә. Цааснд барлгдсн газет - энтн тууҗлгч чинртә документ болҗана. Газетд эндү һарх зөв уга, цааснд барлгдсн статья олн җилдән хадһлгдна. Интернетд барлгдсн зәңгиг хөөннь чикләд, сольвр орулҗ болҗана. Барлгдсн газетд тиигҗ болшго. Мана газетин тойг болһна хошаһад экземпляр Москваһур йовулгдна, тенд Ленинә нертә библиотекд хадһлгдна. Кедү күнд цаг болв чигн келн-улсин газетиг хааҗ болшго,- гиҗ Павел Цороев келв.
"Удмуртия" зәңгллһнә агентствин редактор Майя Бывальцева күүндврт орлцҗ, эднә республикд төрскн келән меддг улсин то баһрҗахар һундрхв. Өдрт эдн хөр шаху зәңг барлна, сарин эргцд 5 миңһн күн терүг умшна. Җил хооран агентствд төрскн келәр зәңг барлдг редакц үүлддг болв. Харм төрхд, төрскн келәр һарсн зәңгиг бәәрн улс таасҗ умшхш. Баһчуд төрскн келән сәәнәр медхш. Журналистин эрдм шүүҗ авсн баһчуд орс келәр бичнә, төрскн келәр бичдгнь йир ховр.
Келн-улсин барин һарцсин төлә баһ наста селгә белдлһнә, төрскн келәр бичдг журналистнрин җалв өөдлүллһнә төр бас форумд босхгдв. Дорас өсч йовх баһчуд төрскн келән эс меддг учрар барин һарцст селгә белдлһнә төр нәрн болҗана. Ода келн-улсин һарцст көдлҗәх улс көдлмшәсн һархла цааранднь кен төрскн келәр бичхнь медгдҗәхш. әрәсән Президентин медлд келн-улсин хоорндк хәрлцәнә советин гешүн, межэтническ журналистикин Гильдийин ахлач Маргарита Лянген келсәр, зәрм регионмуд баахн специалистнриг белдхәр мөңг йилһҗ өгнә, болв тедн сурһулян төгсәснә хөөн ик балһсдт үлднә, төрскн һазрурн хәрҗ ирхш. Эннь учрта, баһчуд ик җалвта сән көдлмш олҗ авхар шунна. Тегәд төрскн келәр бичдг журналистнриг урмдулхин төлә, баһчуд келн-улсин һарцст ирҗ көдлхин төлә хамгин түрүнд җалв өөдлүлх кергтә гиҗ М.Лянге темдглв.
Мана газет нидн 100 җилин өөнән темдглв. Мана редакцд баһ наста кадрмуд белдлһнә төр бас эркн чинртә болҗана. Урднь редакцд баһчуд олн бәәдг билә, цуһар хальмг келәр бичдг бәәсмн. Ода болхла баһчуд көдлхәр ирв чигн төрскн келәрн бичҗ чадхш. Харм төрхд, эн төр цуг келн-улсин барин һарцсиг үүмүлҗәхнь форумд болсн күүндврин йовудт медгдв.

Наталья ДАВАЕВА