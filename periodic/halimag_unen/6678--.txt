Хальмг театр көшгән секв
14-11-2017, 10:09 
Таңһчин сойлын болн туризмин министрин дарук Галина Бадаева театрин коллективиг болн олн хәләһәчнриг шин сезонла йөрәв. Хальмг Таңһчин улсин артистнр зүүсн ачлвринь эн өдр Вера Тепкеевад болн Татьяна Кожиевад Галина Александровна бәрүлҗ өгв. Театрин генеральн директор Галина Шураева "Балһснд ач-тус күргсн төләдән" гидг Элст балһсна ачлврар мөрәлгдв. Артистк Байира Манджиева әрәсән сойлын министерствин Күндллһнә һашгар ачлгдв.
Эн җилә сезонан театр ах үйин артистнриг тевчлһнд нерәдх седклтә бәәнә. Хальмг таңһчин улсин артист Иван Улановин найн тавн җилә өөнд нерәдҗ, "Аваль мини" гидг наадыг театр үзүлв. Эн наадыг нертә артистын нег һазра улс - Ик Буурла Хомутниково селәнә улс ик байртаһар хәләв. Иван Алексеевич Улановиг болн үүрмүд артистнриг селәнә улс икәр күндлҗ тосв.
Хальмг улсин артист Бембә Мемеевин зун җилин өөнд нерәдсн санлын асхн бас болв. Дәәнд әмнәсн хаһцсн артистнрин болн театрин көдләчнрин неринь тодлҗ, олнд медүллһәр эн җил ик көдлмш кегдхмн.
Келхәс, сезон эклхин өмн театрин герин дееврин капитальн ясврнь дуусгдв. Герин өңг-бәәдлинь ясруллһна көдлмш чигн кегдв. үүдәгч халхаснь авад хәләхлә, энд чигн көдлмш зогслго кегдҗәв. әрәсән СТД-н болн федеральн сойлын министерствин хәләвр-марһанд орлцад, коллектив грант шүүҗ авад, бичкдүдин төлә наадд тәвдг әрәсән келн-улсин театрмудын "Кеедә" гидг фестиваль ик күцәмҗтәһәр давулв. Дәкәд болхла, "Большие гастроли" гидг әрәсән төсвин кемҗәнд Чувашин театрин гастрольмудыг хальмг театр
бүрдәмҗин сән таалд давулв. Баһ наста режиссермүдиг дөңнлһнә үүлдврт орлцад, Келн-улсин театр московск режиссер Павел Пронина тәвсн наадыг шин сезондан үзүлҗәнә. Ода сезон эклсн театрин җирһл урдк кевәрн ниргәд буслад бәәнә.

ҖИРһЛИН Кермн