Сергей Безруковин театр - Элстд
17-09-2018, 15:01 
Сентябрь сар театрт дурта улст йир сән кем болҗана. Мана таңһчд кесг театр гастрольд ирҗәхәс иштә олн наад хәләҗ, дурта артистнрин билгинь үнлх таал учрҗана. Сергей Безруков толһалҗах Московск губернск театр ирҗәхин тускар әмтн ик эртәснь медлә. Гастроль эклтл долан хонг үлдсн цагла билет авхар одхла билетмүдиг урдаснь әмтн хулдад авчксн болҗ һарв.
Театрин тускар цөн үг бичхмн. Московск областьд бәәх хойр театриг ниилүлснә ашт эн театр 2013 җилд эклҗ үүлдсмн. Театриг әрәсән ачта артист Сергей Безруков толһалҗана. Тавн җилин туршарт энд артистнрин билгтә баг тогтв, соньн репертуар чигн бүрдв. Театрин коллектив делкән болн орс классическ наадд белдҗ тәвнә. Өдгә цага төрт нерәдсн наадднь чигн эврә хәләһәчнрән олна. Олн улст цугтад соньн болх төрмүдиг наадндан театр оньган тусхана. Эврә үүлдвртән театр нертә талдан кесг артистнриг болн режиссермүдиг орлцулна. Эн театрин дәкн нег ончнь ямр нег учрар эрүл-менднь тату улст чигн наад хәләхд эвтә болтха гиһәд, эдн зөвәр ик көдлмш кев. Нүднә харань тату улст наадыг сәәнәр үзүлхәр шишлң стенд эдн углҗ тәвв. Артистнр Ирина Безрукова, Елена Хабарова, Анна Цанг нүднә харань тату улст цәәлһвр өгдг курсмудт сурһуль дасад, ода наадна йовудт тиим цәәлһвр өгнә.
Кен чигн күн ирҗ чадх иим театр бүрдәсн төләдән Сергей Безруков болн театрин коллектив Елена Мухинан нертә келн-улсин мөрә шүүҗ авсмн. Кесг театральн фестивальд орлцад, эн коллектив олнд темдгтә болсмн. Ода Сергей Безруковин театр "Большие гастроли" гидг федеральн программар мана таңһчд наадан үзүлҗәнә.
Элдә негнь "Скамейка" гиҗ нерәдгднә. Хаврин нег асхар паркд скамейкин өөр көвүн күүкн хойр харһна. үгәс үг һарад, эдн таньлдв. Тиигәд эн наадна үүлдвр эклнә. Паркд скамейк деер харһсн залу гергн хойр нег асхна кемд җирһлин цуг хаалһан сергәнә. үнн болн худл тоот, дурн болн дурго боллһн - цугнь эн нааднд хоорндан залһлдҗ әмтнә оньг авлна. Генткн учрсн харһлтын ашнь ямаран болсинь медхин төлә эн театрин нааднд одх кергтә. Наадн түрүн болҗ 2015 җилин мартын 20-д тәвгдсн бәәҗ. Александр Гельмана пьесар эн наадыг Дмитрий Дюжев режиссер болҗ тәвсмн. Артистнр Антон болн Елена Хабаровихн нааднд дүрмүдиг бүрдәҗәнә.
Бичкн хәләһәчнрт театр "Маленькая колдунья" гидг наадыг авч ирҗ. Хальмгаһар терүгинь бичкн бө гиҗ нерәдҗ болхмн. Җигтә юмн бичкн бө 127-та. Акад юмн эсий? Шулмсин тооһар тернь насн биш болдгҗ. Бө тегәд бичкн күн болҗана. Соньн олн хүврлтсиг үзүлҗәх наадн туулин делкәд бичкдүдиг орулна.
ҖИРһЛИН Кермн