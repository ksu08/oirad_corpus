Дала ламин шин дегтр
04-09-2014, 09:30 | Таңһчин зәңгс
«Сохраним Тибет» гидг саң Дала ламин шин дегтр барас һарһв. «Мое путешествие в мир духовных традиций. Об основополагающем родстве вероисповеданий» гиҗ тер дегтр нерәдгднә.
Дала ламин гегәнә шин дегтриг умшхд йир соньн болн сурһмҗин чинртә. Күңкл Багшин һардврт шаҗна авъясмудла таньлдад, тедн хоорнд уң-утхарн өөрхн тоот олн бәәхиг медҗ болхмн. Шаҗн болһн эврә ончта болдгнь темдгтә. Болв чигн тедниг залһҗах тоотнь чигн бәәнә. Буддистнрин Ик Багш терүгинь зааҗ үзүлҗәнә. әмтиг соньмсулдг иҗл төрмүд бәәнә. Цуг терүнднь цәәлһвр өгхәр шаҗн болһн зүткнә. өдр болһн әмтнә оньгт бәәх төрмүдин учринь медүлхин төлә шаҗн болһн цаһан седклтә болдгиг, өөр бәәх улслаһан седклән медлцҗ, эвәр бәәдгиг, кен-негндән дөң болҗ, өр-өвч седклтә болдгиг шаҗн болһн сурһмҗлна. Юңгад гихлә, кен чигн күн ямаран шаҗнд иткнү, чирә-зүснь оңгдан болну, төрүц талдан хәләцтә болн заң-авцта болну йилһл уга цугтан хөв-кишгтә бәәхәр, үрдүдтән чик сурһмҗ өгхәр, эрүл-менд бәәхәр зүткнә. Шаҗн болһнд әмтнә амулң-менд бәәхин төлә ном умшгдна, мөргүл кегднә. Күн болһна җирһл хөвтә болсн деерән ухан-тоолврта болн сән ашта болхднь туслхар бурхн-шаҗн үүлдврән зөрүлнә.
Шаҗн болһна эн зөрүллтиг медҗ авхларн әмтн шаҗна олн-зүсн авъясмудыг чигн медҗ, эврә күүнә угаг чикәр үнлҗ чадхмн болҗана. Дала ламин тоолврар, тер цагт әмтн шаҗна халхар хоорндан йилһрлго, ни-эвәр бәәх билә. Эн һол ашлвриг медҗ авхин кергт тер эс гиҗ эн шаҗнд шүтәд керг уга, моһлцг һазр деер бәәх улсин ухан-седкл әдл болҗахинь, һоллгчдан әмтн төвкнүн җирһләр бәәхәр седҗәхинь медх кергтә. өдгә цага делкәд юн эс учрна. Олн йовдлмудын учр-утхинь медҗ авхин кергт, ямаран чигн күнд бәәдлд ухаһан геелго бәәхин төлә Дала ламин шин дегтриг оньган өгч, болһамҗтаһар умшх кергтә. Иргчин туск иткмҗтә Дала ламин хәләциг чигн дегтр умшҗ медҗ болхмн. Оюни ик чинртә эн дегтриг дегтрин магазидт болн интернет-магазина дөңгәр авч болхмн.