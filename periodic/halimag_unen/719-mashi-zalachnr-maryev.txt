Маши залачнр марһв
28-10-2014, 11:30 | Таңһчин зәңгс
Эн өдрмүдт Элстд таңһчин эрүл-менд харлһна учрежденьст көдлдг шишлң көлгн-күчнә җолачнрин марһан болв. Автомобилистнрин сән өдрт нерәдсн марһан эрүл-менд харлһна министерствин медлд үүлддг Олна Советин нилчәр давулгдв.
Элст балһсна КРО ВОА-н уул деер давсн марһанд Хальмг Таңһчин эрүл-менд харлһна министрин дарук Виктор Маньшин, эрүл-менд харлһна министерствин медлд үүлдг Олна советин ахлач, «Уралсиб» даатхлһна компаня ахлач Александр Болтыров, КРО ВОА-н һардач Алексей Ванькаев, таңһчин эрүл-менд харлһна көдләчнрин профсоюзин рескомин ахлач Мазан Шандаев, Хальмг Таңһчин автомобилистнрин Федерацин толһач Арслан Горяев орлцв. Эдн җолачнриг сән өдрләнь йөрәҗ, дааврта көдлмш күцәҗәхинь темдглв.
Таңһчин медицинск учрежденьст ут тоодан 250 шаху маши залач көдлнә. Эднә ик зунь хөр шаху җилдән көдлҗәнә. Марһанд Элст балһсна болн таңһчин райодын медицинск учрежденьсин 13 җолач орлцв. Марһан хойр өдртән давв. Түрүн өдр маши залачнр хаалһин зокалар компьютерар дамҗад шүүвр өгв, хойрдгч өдр «Фигурное вождение» гидг марһан болв. Марһана ашар негдгч орм Элст балһсна бичкдүдин поликлиникин җолач Наран Тутинов, хойрдгч орм «Центр медицины катастроф» гидг учрежденя җолач Вадим Малород болн Элст балһсна «Түргн дөң» станцин җолач Санл Овшинов, һурвдгч орм Хар һазра района цутхлң больницин җолач Бембә Болдырев, Көтчнрә района Алцынүуд ФАП-ин җолач Геннадий Доткиев болн «Сулда» гидг таңһчин цутхлңгин җолач Олег Хургаев эзлв. Эдн дипломар болн белгүдәр ачлгдв.
Иим марһа давуллһиг сән авъяст тохрах кергтә гиҗ марһа бүрдәһәчнр тоолҗана.
Жанна Кекеева