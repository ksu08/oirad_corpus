Депутат медәтнриг йөрәв
12-12-2018, 09:22 
Эн амр биш цагт нег-негнәннь седкл медҗ, кен негән дөңнҗ, чидлән хамцулхла, ямр болв чигн керг күцнә. Көтчнрә района һашун Бурһст селәнд олна дөңгәр бүтсн кесг буйнта керг-үүлдвр зааҗ болхмн.
Келхд, социальн чинртә объектс: ФАП, пошт, библиотек селәнә муниципальн бүрдәцин администрацин герт бәәршлнә. Энд селәнә сойлын Герин төлә ик хойр өрә йилһгдв, ода энд олна дөңгәр ясврин көдлмш кегдҗәнә. Мана һазра күүкн, оперн дууч Герензел Мацакова буйнч седклин концертс бүрдәҗ давулад, сойлын Герин ясврт баһ биш мөңг хоршав.
Олна дөңгәр ФАП чигн секвидн. Бәәрн әмтн, нурһлҗ фермермүд, Көтчнрә РМО-н администрац, района цутхлң больниц, Орн-нутгин Хүүвин депутат Марина Мукабенова эн социальн чинртә объектиг эдлврт оруллһна кергт тәвцән орулв. ФАП секгдсн учрар селәнә әмтн теңкән уга байрта бәәнә.
Ода болхла чидлән хамцулад, селәнә сойлын Герин ясвриг дуусх кергтә. Келхд, төрскнч седклтә Амина Санджиева көвүдтәһән ясврин көдлмш кеҗәнә. Кеҗәх көдлмшиннь төлә эдн дала мөңг нексн уга, буйнч седклин залмҗар көдлҗәх улс гиҗ темдглх кергтә. Эрднь Манджиев бас ясврин көдлмшт баһ биш тәвцән орулҗана. һартан урн Эрднь шин оборудовань углҗ тәвәд, һаңнлһна, нань чигн олн зүсн көдлмш кеҗәнә. Энүнә нилчәр дулаллһна систем углҗ тәвгдв, санузел көдлҗәнә. Ясврин көдлмшиг ирх җилд төгсәх санатавидн.
Одахн болсн Зул өдрлә мана селәнүр Хальмг Таңһчин Улсин Хуралын (Парламентин) депутат Булһн Ангирова (зургт) ирв. Булһн Борисовна һашун Бурһст селәнд өссн-боссн күн. Хамгин түрүнд эн селәнә медәтнриг хальмг улсин байрла йөрәһәд, гертнь ирәд, белгән нерәдҗ, бүлән үгән келҗ, бәәдл-җирһләрнь соньмсв. Тиигәд депутат 20 медәтиг гертнь одҗ йөрәһәд, мендинь медв. Дәкәд болхла сойлын Герин ясврт мөңгнә дөңгән күргв.
Селәнә әмтнә бәәдл-җирһлиг ясрулх буйнта седкл зүүһәд, дөңгән күргҗәх улст цуһараднь ханлтан өргҗ, өөрдҗ йовх Шин җилин байрла йөрәҗ, хөв-кишг, амулң җирһл дурдҗанав.
Анатолий ЗУНОВ,
һашун Бурһст
селәнә ахлач