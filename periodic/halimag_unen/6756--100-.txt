Хальмг автономин 100 җилин өөнд белдҗәнә
25-11-2017, 09:43 
Тер өдр селвлцәнд ончта өөнин керг-үүлдврмүдин зурасин төсвс хәләгдв. Терүнәс иштә таңһчд байрин керг-үүлдврмүд болх, кесг объектс ясгдх, хаалһ тосхгдх. Эн җилин декабрь сарин эклц күртл таңһчд эн өөнд белдлһнә бүрдәмҗин комитет бүрдәгдх. 1920 җилд Хальмгт Ик Цоохра улусин Чилгр селәнд цуг хальмг улсин түрүн съезд болсмн. Энтн мана таңһчин тууҗд ик ончта йовдл болла.
Таңһчин сойлын болн туризмин министр Хоңһр Эльбиковин келсәр, Съезд болсн бәәрн ясгдх. Энтн федеральн чинртә. Тегәд энүнә ясврт федеральн бюджетәс бас мөңгн йилһҗ өггдх. Чилгрт сойлын Гер чигн тосхгдх. Таңһчд ончта өөнд нерәдгдсн нарт-делкән фестиваль болх.
Дәкәд Чилгрт усна сурвлҗна, хаалһ, футбольн талвң тосхлһна болн нань чигн төрмүд хаһлҗ, әмтнд туслхмн. һанцхн Чилгрт биш Элстд чигн кесг объектс ясгдх, энтн таңһчин улсин үүдәлтин Гер, П. Чонкушовин нертә искусствин колледжин, П.Жемчуевин нертә таңһчин больницин бәәрн. Элстд бичкдүдин поликлиник тосхгдх.

БОСХМҖИН Валентина