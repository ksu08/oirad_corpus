Җирһлин күчн юундв?
11-05-2017, 10:48 
Бурхн Багшин Алтн сүмд Ноһан Дәркин мандл эклҗ тосхгдҗасн кемлә әрәсәд, Моңһлд болн СНГ-н орн-нутгудт Дала ламин күндтә элч, Хальмгин шаҗн лам Тэло Тулку ринпоче таңһчд ирҗ, чинртә эн шаҗна
үүлдвриг йөрәлин үг келҗ секлә. Тер мет эн йовдлла ирлцүлҗ, шаҗнд шүтдг олн улсла харһҗ ном хәәрлв. Номин цәәлһврт таңһчин улсас нань талдан һазрас ирсн кесг күн орлцв.
Тиигәд таңһчд ирх болһндан Тэло Тулку ринпоче шаҗнд шүтдг улсла харһҗ күүндх цаг оньдин олна. Дарани тиим харһлт кен-негнәннь седкл медлцлһнә сән таалд давв. Тэло Тулку ринпоче номин цәәлһвр өгхләрн буддизмин һол төрмүдин тускар амрар, күн болһнд меддгәр келҗ өгснь нег үлү ик чинртә болн туста болв. Күнд кесг төриг медҗ авхд эврәннь җирһлин дамшлтас үлгүрмүд олзлҗ келснь номиг сәәнәр медҗ авхд сән улнь болв. Медрл авхар, эс медсән сәәнәр йилһҗ авхар, цааранднь ном даслһнд хаалһан заалһҗ авхар ирсн улст шаҗн ламин келсн тоот йир кергтә заавр болв.
Җирһлдән мел уралан зүткәд йовхд туслх чидл альдас авхмб? Шаҗна ном даслһнд ямаран хәләцтәһәр орхинь, ямаран кевәр номд дамшхин тускар медхд чигн шаҗн ламин өгсн цәәлһвр туста болснь ил. Цуг тоот сольгдад, әмтнә хәләцд сольвр орад, урднь бат бәәсн авъясмудас кесгнь хольҗад, әмтиг негдүлҗәсн келнә, шаҗна, сойлын залһлдан сулдҗ йовхд седкл-ухаһан батлҗ авхд ямаран кевәр бийән бәрх кергтән тускар кен чигн күн ухална. Толһаднь зовлң үүдәҗәх тер сурврмудын кесгтнь Тэло Тулку ринпоче умшсн лекцин ашт
хәрү чигн олдад бәәв.
Хальмг улсин заң-авцд ууртан бүтдг, нег уха зүүхләрн цухрлго, хаҗһр чикинь йилһҗ ухаллго
үүлддг йовдл бәәнә. Кен негән соңсҗ, ямаран чигн кергт хойр хәләц харһҗ ирдгинь, тегәд кергиг, төриг шинҗлҗ хәләҗ үүлдх кергтән тускар чигн күүндвр һарв. Хоорндан күүндҗ, седклән медлцсн цагт ямаран чигн төриг хаһлҗ болхмн. Нег-негән медх кергтә, уханд орсн, эс гиҗ генткн учрсн төриг талдан күүнд, эс гиҗ өөрән бәәх улст цәәлһҗ чаддг болх кергтә. Тана зөвиг эс медсн күн кергиг чикәр күцәхий?! Уга, хоорндан эвәр бәәснәс деер юмн уга. Болх-болшго цүүгәнәс холд йовх кергтә. Төрин учринь медүлҗ, керг ямаран болҗахинь цәәлһхлә цүүгән угаһар, кен-негндән өөллго, кен-негән гемшәлго төриг хаһлҗ болхмн. Зөвән медүлҗ, чикәр зүткҗ чадлһн кергиг күцәснлә әдл болна.
Хальмгин шаҗн лам болҗ Тэло Тулку ринпоче хөрн тавн җил үүлдҗ йовна. Эн цагин дотр шаҗна халхар олн керг-үүлдвр күцәгдв. Шар шаҗин цуг халхарнь делгрүллһнд зөвтә тәвц орулгдв. Далн җил хооран бурхн-шаҗнасн хольҗсн улсин үрн-садн өвкнрин авъясмудыг босхҗ авв. Элстд тосхгдсн ик хурл ода туристическ ик кеермҗ болҗ, олн улсиг Хальмгур авч ирдг болв. Хальмг хурл шаҗна, сойлын, төрскн келнә цутхлң болҗ ик баһ уга цуг улсиг негдүлнә. Энд мөргүлмүдәс нань кесг олн керг-үүлдвр күцәгднә. Шаҗна мартгдсн авъясмуд сергәгдҗ, бәәдл-җирһлд батрулсн деерән сойлын, келнә босхмҗин халхар энд зөвәр ик
көдлмш кегднә.
Хальмгин шаҗн лам шаҗна ном тархалһнд һол оньган тусхаһад, гүн медрлтә болн ик цолта багшнр болн номтнр Хальмгт ирҗ лекц умшҗ, номин цәәлһвр өгдгиг сән авъяст тохрав. Иигәд эн җил энүнә үрврәр таңһчд Сопа ринпоче, Чадо Тулку ринпоче, Кунделинг Тацак ринпоче ирҗ, әмтнд ном хәәрлхмн. Шаҗн лам кесг сурврт цәәлһвр өгв. Соньмсулҗах цуг сурврмудтан ирсн улс тодрха хәрү авв.
Май сарин 13-д Хальмгин шаҗн лам әрәсәд, Моңһлд, СНГ-н орн-нутгудт Дала ламин күндтә элч Тэло Тулку ринпоче Санкт-Петербургд "Буддизм в ХХI веке" гидг лекц умшхмн. Тиигәд шаҗн лам эн хөрн тавн җилин эргцд шаҗна болн олна ик үүлдәч болҗ төлҗв.

УШКАНА Сувсн