Дүүвр цагин тодлвр
18-10-2017, 10:32 
Җил болһн ансамбль таңһчин селәдәр гастрольд йовдг билә. Меҗә һатц чигн эн коллектив бас йовдг бәәсмн. Тер җилмүдт Казахск ССР-т, Сиврин, Хол Дорд үзгин, Уралын, Бурятск АССР-ин балһсдар йовҗ концертмүдән үзүлсмн. Эднә одсн һазрин нерд хәләхлә, эдн цуг Советск Союзиг эргҗ йовсн бәәҗ. Хәләтн, Иҗлин дора
көвә һазрар, Ар үзгин Кавказин Республикүдәр, Московск, Архангельск, Вологодск областьмудар эднә гастрольн хаалһс давҗ һарч. "Бамб цецг" ансамбль хойр дәкҗ Москвад тооцана концерт үзүлсн бәәҗ. Советск Союзин хореографическ коллективсин хойрдгч Цугсоюзн хәләврт орлцад, Хальмг АССР-ин ачта артист
Э. Манджиев, артистнр В. Барнаев, А. Очиров болн Э. Бадмаев "Досуг табунщиков" гидг би бииләд, эн хәләврин дипломантнр болсмн. Терүнәс нань ансамбль СССР-ин көгҗмин коллективсин хәләврт орлцсмн. Тернь Советин йосна тәвн җилин өөнд нерәдгдсн билә. Тиигхд ансамбль СССР-ин сойлын министерствин
негдгч девсңгин күндтә дипломар мөрәлгдсн билә. Дагестанск АССР-ин сойлын министерствин болн госфилармонь бүрдәсн ах-дүүһин иньгллтин фестивальд
чигн "Бамб цецг" ансамбль күцәмҗтә кевәр орлцсн билә.
Тер җилмүдт Ленинградт Хальмг сойлын болн литературин Өдрмүд болсн билә. Терүнд ансамбль билг-эрдмән йилһән сәәнәр үзүлсиг барин цуг һарцс темдглсн билә. Репертуаран бүрдәлһнд ансамблин һардачнр тиигхд Москван болн нань чигн балһсдын медрлтә болн тоомсрта специалистнриг орлцулдг бәәсмн. Московск композитор Михаил Грачев "Элиста, Элиста" гидг ду бичсмн. Тиигхд эн композитор үүдәсн "Ветер, ветер степной" гидг дун репертуарт олн җил орҗ йовла. Хальмг улсин шүлгч Калян Санҗин "Ленина дуудврар" гидг ду һарһсмн. Петр Чонкушов болн Балакан Алексей "Элстин вальс" ду бичсмн. Мингиян Пюрвеевин "Торһа" гидг дун болн Хонгор Сангиновин "Хаврин дун" тиигхд репертуарт орҗ батрсн юмн.
Ансамблин программд би һол нег орминь эзлҗәсмн. Артистнрин бииһин эрдм җил ирвәс ясрад, билгнь ик тааслт олад йовсмн. Хальмг бииһәс нань талдан келн улсин репертуарт би орулгдсн билә. Би тәвлһнд Григорий Чудак, нань чигн балетмейстермүд орлцҗ йовсмн. әмтн дунд билгәрн тааслт олсн дуучнр, биичнр,
көгҗмчнр коллективд баһ биш билә. Тернь Хальмг АССР-ин болн РСФСР-ин ачта артистнр Валентина Гаряева болн Эмба Манджиев, Хальмг АССР-ин ачта артистнр Антонина Мукаева, Валентина Ильцаранова, Александр Улинов, Лидия Очаева мөн. Баһ наста билгтә баһчуд чигн олн билә. Тедн дунд В. Нагорный,
Д. Номинханов, Е. Санджикова, олн нань чигн билгтнр йилһрҗ йовсмн.
Хойр орн-нутгин хоорндк сойлын нөкцлтин зураһар "Бамб цецг" ансамбль Моңһл Улсин Республикд гастрольд одсн билә. Гастрольмуд йир күцәмҗтә болсмн.
Ах-дү Моңһлын Министрмүдин Совет хойр орн-нутгин иньгллт батллһнд орулсн ик тәвцинь темдгләд, ансамблин коллективиг Күндллһнә һашгар ачлсмн.
Зурһан артист тиигхд "Иньгллт" гидг медаляр ачлгдсн билә. Тиигәд 1975 җилд "Культура и жизнь" гидг журналд барлгдсн статьядан Анатолий Цебеков
ансамблин тускар бичсн бәәҗ. "Бамб цецг" ансамбль тиигәд Советск Союзин сойлын җирһлд зөвтә орман эзлҗ йовсинь тер җилин барин һарц үзүлв.
Галина ХЕЙЧИЕВА