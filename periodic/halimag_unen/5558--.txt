Буйнч седклин залмҗар
19-04-2017, 15:41 
Мана таңһчд эрмдгтә бичкдүдт болн олн үртә өрк-бүлмүдт дөң болдг олна ниицәс баһ биш бәәнә. Бас тиим социальн зөрүллтәр үүлддг балһсна ниицәг Владимир Мучаев чадмг кевәр һардна. Энүнә һардҗах олна ниицән тавн җил хооран тогтсмн.
Терүнәс нааран өрк-бүлмүдт туста олн керг-
үүлдврмүд бүрдәгдсн болдг. Келхд, өнр өрк-
бүлмүдин бичкдүд Лагань балһснд одҗ, Көк теңгсин көвәд амрв. Тер мет Пушкино балһснур одҗ, керг-үүлдврт орлцсмн. Шин җилин өмн өргнд Владимир Мучаев бийнь Киитн Аавин хувц-хунр өмсҗ, өнр өрк-бүлмүдин гермүд төгәлҗ, бичкдүдиг йөрәҗ, белгүд түгәҗ өгнә. һурвн җил хооран эн ниицән социальн төсвсин марһанд орлцҗ, грант шүүҗ авсмн. Тер шаңһа дөңцл мөңгәр автобус хулдҗ авч, өнр өрк-бүлмүдин бичкдүдиг школд болн больницд күргдг бәәсмн. Олна ниицән байрин өдрмүдт бичкдүдиг цуглулҗ, эднә төлә нәр-наад давулҗ, сенр хотар тооҗ, эднд байр белглнә. Буйнч седклин керг-үүлдврмүд давуллһнд хальмг хурл, "Уралан" цутхлң нөкд болна.
Одахн "РИО" гидг сул цаг давуллһна бәәрнд олн үртә өрк-бүлмүдин бичкдүд амрч, цаган сергмҗтәһәр давулв. Эдн у-өргн бәәрнд дурндан гүүҗ, һәрәдҗ, олн зүсн наад наадҗ, сенр хотар тоогдҗ байрлв. Эн керг-үүлдвр өр-өвч, өршәңгү седклтә Ольга Сактуеван нилчәр давв. Элстд бәәдг эн баахн күүкд күн эврә кергән эклхәр шиидҗ, интернет-лавк сексмн. "Вконтакте" гидг социальн сетьд эврә баг бүрдәҗ, багд орлцачнрин дунд даңгин марһас болн акцс давулна. Дарунь Ольга олн үртә өрк-бүлмүдт дөң болхар шиидвр авснь орта гиҗ сангдна. Юңгад гихлә эн бийнь өнр-өсклң өрк-бүлд өссмн, дәкәд болхла эврән хойр үртә эк. Тегәд чигн эн марһаст орлцсн өнр өрк-бүлмүдин цуг күүкдт шин хувц белглв. Марһана һол мөрәнь энтн өрк-бүләрн пиццерийд одх сертификат бәәсмн. Терүгинь олн үртә Ирина Дорджиева
шүүҗ авв. Бас тиим өнр өрк-бүлмүдин күүкдиг дуудҗ, дигтә Яна күүкнә һарсн өдриг темдглв. Өнр өрк-бүлмүдин нерн деерәс Ирина бер Ольга Сактуевад ханлтан өргв. Тер мет олна ниицән һардач арһлачд Ханлтын бичг бәрүлҗ өгв. Буйнч седклтә Ольга Сактуеван хаалһнь цаһан болтха, сансн санань күцтхә, сексн үүлнь бүттхә гиҗ олн үртә күүкд улс дурдв. Ханлтта седклән медүлҗәх экнрин тәвсн йөрәл эрк биш бүтхнь маһд уга.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410