Бичкдүд - бичкдүдт
16-05-2018, 10:40 
- Эндр гемтә бичкдүдт эмнлһнд кергтә мөңг цуглуллһна буйнч кергт балһсна көгҗмин школмудын сурһульчнр, дунд шишлң сурһулин заведеньс оютнр орлцҗана. "Бичкдүд - бичкдүдт" гидг керг-үүлдврин йовудт цуглулсн мөңгиг бидн гемтә бичкдүдт өгнәвидн. Давсн җил бидн зөрмг бичкн күүкнд, Цаһана Салкинад өгсн биләвидн. Эн өдрмүдт байрта зәңг ирсн бәәнә. Цаһана герүрн хәрҗ ирҗәнә, эн бичкн күүкн гемиг диилҗ чадв. Олна дөңгәр, күн болһна өр-өвч седкләсн күргсн демәр эн күүкн күчр зовлңгиг дааҗ чадв, - гиҗ таңһчин көгҗмчнрин Ниицәнә ахлач Борис Уджаев келв.
Эн концертд цуглулсн мөңгиг зурһан сарта Алан Сабировд өгхмн. Эн көвүнд Германь орн-нутгт зүркнднь меслһ кехин төлә 2 сай 694 миңһн арслң керглгдҗәнә. Баахн өрк-бүлд цуһар чадсарн дөң болҗана. Герин эзн Арман Сабировин келсәр, эдн Санкт-Петербург балһснд бәәдг "Алеша" гидг буйнч седклин саңд эрлһән орулв, олнд зәңгллһнә эв-арһст зар барлҗ, көвүнднь дөң болхин тускар әмтиг сурв. Таңһчин әмтн эднә дуудврар көвүнднь дөң болв, гиҗ эцкнь келнә. Бийнь эн дотр-дундын кергүдин көдләч болна, тегәд таңһчин МВД эднд демән күргв. Яшкулин района поштын әңгин, Привольненск дундын школын багшнр болн сурһульчнр болн нань чигн кесг таньл болн эдниг эс меддг улс дөң-тусан күргснд Сабировихнә өрк-бүл зүркни ханлтан өргҗәнә. Ода эдн меслһнд кергтә мөңг цуглулҗ авв, клиникәс үрвр күләҗәнә.
Концертд 1-ч тойгта ДШИ-н сурһульч Ангелина Бюрчиева, 2-ч ДШИ-н сурһульч Ева Кузнецова, Элстин политехническ колледжин оютн Гульнара Сулайманова, Т.Хахлынован нертә медколледжин бииһин коллектив болн нань чигн бичкдүд билг-эрдмән үзүлв.

ДООҖАН Наталья