әрәсәд нер һарсн эмч
19-05-2017, 17:20 
Мана хальмгуд талдан чигн һазрт сәәнәр
көдләд, нерән туурулна. Теднә негнь Санал Босхомджиев. Эн Əәдрхнә государственн медицинск академь төгсәһәд, 2010 җиләс авн эн балһсна 1-ч тойгта поликлиникд участков эмч-терапевт болҗ көдлҗәнә. Дәкәд Санал Васильевич "Олна (өрк-бүлин) дамшлт" гидг специальностяр сурһуль дасад, мергҗлтән өөдлүлсмн. Давсн җилин көдлмшин ашар С.Босхомджиев әрәсән 500 хамгин сән эмч-терапевтнрин тоод орв. Эн йовдл мадниг, таңһчин улсиг, икәр байрлулҗана.
2016 җилд әрәсәд түрүн болҗ участков эмч-терапевтнр дунд үлмә уга рейтинг кегдлә. Мана орн-нутгин регионмудын 46 миңһ һар эмчин үүлдвр шинҗлгдлә. Болв теднәс зуг 37 миңһ һар күн рейтингд орулгдла. Тедн дундас 500 сән эмч йилһгдсмн. әрәсән экономикин Ах школын болн эрүл-менд харлһна, информатизацин Институт рейтинг бүрдәлә.
Санал Босхомджиев Хар һазра района Артезиан селәнд өсч-боссмн. Тенд селәнә дундын школ төгсәлә. "Санал бичкнәсн авн күүнд дөң күргдг билә. Эн өсәд-босхларн эмч болхар шиидлә. Түрүләд эн Т.Хахлынован нертә Элст балһсна медицинск училищд сурад, фельдшерин эрдмтә болсмн. Дәкәд хөөннь Əәдрхнә медицинск вузд сурад һарла",- гиҗ дү
күүкнь Виктория Васильевна келнә.
Əәдрхнд билгтә специалистиг күндлнә. Энүнә участкд 2 миңһ шаху күн бәәнә. Эдн Санал Васильевичд одад, сән эмнлһ авна. Бәәрн улс балһсна газетд эмчиннь тускар бүлән үгән бичәд, ханлтан өргсн билә. "Мана эмч сәәхн заңта, күн болһниг оньган өгч соңсад, геминь илдкәд, сәәнәр эмннә", - гиҗ эдн темдглсмн.
Эмчин көдлмш амр биш болвчн С.Босхомджиев энүнд насн-җирһлән нерәдх саната. Санал Васильевич бийдән чаңһ неквр тәвдг күн. Тегәд чигн даңгин олн халхар медрлән өөдлүлнә. Эмч шин медицинск технологийсиг көдлмштән чадмгар олзлна. Əәдрхнә областин губернатор Александр Жилкин әрәсәд нер туурсн дөрвн эмчиг, тер тоод Санал Босхомджиевиг, Күндллһнә һашгар ачлв.
Санал Васильевич энүг өскәд- босхад, кү кесн экдән Людмила Анатольевнад болн эцкдән Василий Бюрвеевичд ик ханлтта бәәнә. һундл төрхд, эцкнь сәәһән хәәлә. Теднә өгсн сүв-селвгүд, сурһмҗ җирһлднь туста болҗана. Санал Босхомджиев эврә өрк-бүлтә. Авальнь Ирина бас эмч, эн Əәдрхн балһсна бичкдүдин перинатальн Цутхлңд көдлнә. Эдн хойр үртә.
Эмч Санал Босхомджиевин күцәмҗтә үүлдвр хальмг улст ик омг өгчәнә. Таңһчин меҗә һатц
көдлдг өөдән мергҗлттә специалистнр, тер тоод Санал Васильевич, нег һазра улстан бас тусан күргнә. Бидн энүнә өрк-бүлд хөвтә җирһл, байрта-бахта йовдлмуд дурдҗанавидн. Эдн цуһар оньдин дөрвн цагт эрүл-дорул бәәҗ, ут нас наслхиг Олн деедс бурхд евәтхә!


БОСХМҖИН Валентина
ЗУРГТ: Əәдрхнә областин губернатор А. Жилкин С.Босхомджиевд
ачлвринь бәрүлҗ өгчәнә
Өрк-бүлин альбомас авсн зург