"Ахыска" түрг сойл хадһлна
15-11-2018, 10:30 
Түрг улс Хальмг Таңһчд ирәд бәәршлсн цагас һучн җил болҗ йовна. Эдн Городовиковск болн Яшалтан райодт нурһлҗ бәәнә. Хальмг һазрт иҗлдәд, күүкдән өскәд, төрскн келән, сойлан болн авъясан хадһлҗ, эдн талдан келн-улсла ни-негн бәәнә. Олн җилдән Городовиковск района Виноградное селәнд бәәдг түрг улс "Ахыска" гидг олна ниицә бүрдәҗ, ирлцңгү нертә фольклорн коллектив тогтасмн. Эн ниицәг ода Алимжан Мурадов һардҗана. Энүнә келсәр, ода районд хойр миңһн шаху түрг бәәнә.
Бийнь Алимжан Жабирович хальмг һазрур хөрн йисн җил хооран нүүҗ ирсмн. Энд Ханифа Тамаловна авальтаһан тавн үрән босхад, кү кев, ода 16 ач-зеетә, 3 җичтә аав-ээҗ хойр болна. Эдн "Пролетарская победа" СПК-д олн җилдән көдлҗ йовсмн, герин эзн тракторист, авальнь болхла саальч билә, эдл-ахун һарудт бас көдлсмн. Ода эдн ачта амрлһнд бәәнә.
"Ахыска" гисн цаһан уул гиҗ орчулгдна. Эднә өвкнрнь бәәсн һазр - Грузь орн-нутгин Месхетия гидг орм болна. Тенд җилин дөрвн цагт уулын ора цаснд бүркгдсн бәәнә, ик холас цаһан ора үзгднә. Тегәд төрскн һазр-усан санҗ, өвкнриннь санл тевчҗ эдн олна ниицәһән иигҗ нерәдсн болҗана. Олна организац түрг келн-улсин кел хадһллһна, сойл делгрүллһнә халхар үүлдҗ, өвкнриннь авъяс-заңшал бичкдүдт медүлх күсл өмнән тәвнә. Келхд, дорас өсч йовх бичкдүд төрскн келән сәәнәр меднә, юңгад гихлә эдн гертән зуг түрг кел олзлна. Медәтнр бичкдүдт келн-улсин авг-бәрц зааҗ, төрскн һазр-уснаннь тууҗин тускар келҗ өгнә. Өрк-бүл болһн түрг улсин авъясар бәәҗ, бичкнәснь авн сурһмҗ өгнә. Най күрсн Мухаммад Музафаров, йиртә Чичаг Расулова болн йирн зурһата Шарафаддин Давришев дорас өсч йовх бичкдүдт түрг улсин авъяс зааҗ, амн үгин зөөр дасхна, кесг домг, тууҗ келҗ өгнә.
Ураза-байрам болн Курбан-байрам эднә һоллгч байрин өдрмүд болна. Эн байрин өдрмүдт эдн урдаснь белдвр кеҗ, ах үйин улсиг күндлҗ тоона, баһ тетквртә болн олн үртә улст дем күргнә, олна нәр бүрдәнә. Эн нәәрт цуһар орлцҗ, ду-бииһән һарһҗ хамдан сергмҗтәһәр амрна. Цаһан Сар, Зул, Масленица байрин өдрмүдиг эдн бас хамдан темдглдгнь сән авъяст тохрв. Селәнд болн районд болдг керг-үүлдврмүдт эдн хальмг, орс болн талдан келн-улсла зерглҗ түрг улсин сойлла болн авъясмудла таньлдулна. Түрг улс хүрм яһҗ давулдг авъясиг эдн үзүлҗ, ду-би дахулҗ өвәрц сәәхн программ үзүлнә. Ик нәр болхла, А.Мурадов һал деер ик хәәснд плов чанна. Нааран нүүҗ ирхиннь өмн эднә өрк-бүл Узбекистанд бәәсмн, тенд узбек келн-улсин өөр бәәһәд, плов яһҗ чандгиг дасч авв. Түрг келн-улс бас плов чанна. Болв А.Мурадовин келсәр, түрг улс пловиг шар луувң угаһар цаһан тоснд болһна, узбекск пловиг чансн цагт шар луувңгиг болн мәңгрсиг олар олзлна. Дәкәд эн узбек келн-улсин дурта лагман, манты, шурпа, хинкал болһхдан йир дурта. Эннь сәәхн бичкндк цагиг тодлулдг кевтә гиҗ сангдна.
- Селәнд долан хонг болһн ямр нег нәр, хүрм, өөнин байр болна. һучн җилдән би әмтнә нәәрт хот чанҗ, терүгәрн өрк-бүлән теҗәнәв. Нанд олн зүсн кемҗәтә хәәсн бәәнә. 80 киил кемҗәтә хәәснд плов чанхларн махиг, тутрһиг болн шар луувңгиг арвн тавад киил болн 4 литр тос олзлнав. Эннь 200 кү тоохд күртнә. һалд һацурин, шар өргин болн нань чигн талдан зер-земшин моддын бүчрмүд олзлнав, теднәс һарсн утан болһсн хотд бас амт өгнә. Дәкәд айваг керчәд немхлә бас амтнь өвәрц болна,- гиҗ Алимжан Жабирович келнә.
"Мана дәдә (\u201cаав\u201d түрг келәр) хамгин сән замч",- гиҗ ачнр-зеенрнь ааван буульхла, эн байрлад иим агчм энүнә җирһлиг утдулна гиҗ тоолна.
Курбан-байрам, Ураза-байрам гидг келн-улсин байрин өдрмүд болхла эн хот чанад, уга-яду, баһ тетквртә улсиг тоона. Виноградное селәнд мөргүлин Гер бәәнә, тенд долан хонг болһн басң өдрлә мулла ном умшна. Алимжан Жабирович бурхнд шүтдг, сүзгч күн, өвкнриннь авъясар бәәнә, долан хонг болһн мөргүлд орлцна. Эн мусульман улсин төлә әрүн гиҗ тоолгддг Мекка балһснд одад, тенд хадж гидг керг күцәһәд ирв. әрүн һазрт хөрн негн өдртән бәәһәд, олн бурхндан зальврад, бийән цеврләд, әдс авсндан эн бийән хөвтә күүнд тоолна.
Хальмг Таңһч түрг улст төрскн болв. Зуг тер бийнь төрскн һазр сангдад, өсәд-боссн һазран дәкәд нег үзх әрүн санан медәтнрин чееҗин киләсн болна. Аав-ээҗнриннь сансн санаһинь күцәһәд, олна организацин седвәрәр һурвн җил хооран 23 медәт Грузь орн-нутг орҗ, Месхетия һазртан күрәд, өвкнриннь үкәрт мөргәд ирв. Теднә тоод йир күрч йовх Азиза Асланова бас төрскн һазртан одснь ээҗд ик омг үүдәв. Нидн дәкәд дөрвн күн, теднә тоод Алимжан Мурадов, бас Месхеть одв. Энүнә келсәр, эк-эцкин гернь ода чигн бәәнә.
Одахн Элстд олн улсин ниицлтин Өдрт нерәдгдсн байрин керг-үүлдврт Городовиковск района Виноградное селәнд бәәдг түрг келн-улсин "Ахыска" фольклорн коллектив орлцсн билә. Эдн түрг келн-улсин авъясмудла таньлдулҗ, байрт орлцачнриг сенр хот-хоолар тооҗ, ду-бииһәрн олна зүрк авлв. Эн коллективиг селәнә сойлын герин директор Татьяна Маслей һардна. Татьяна Викторовнан келсәр, ода арвн күүкн-көвүн коллективд орна, эдн түрг улсин би биилнә, эднә авъяс үзүлнә. Түрг улсин олна организац эднд келн-улсин хувц-хунр уйҗ өгв, ямр нег шин би дасҗ авхд сүв-селвгәрн дөң болна, селәнд бәәдг медәтнр авъяс-заңшалын тускар бичкдүдт зааҗ өгнә.
Цаснд бүркгдсн уулта һазрт өсәд-боссн улс хальмг у өргн теегт олна хормад багтҗ ни-негн бәәнә. Хальмг һазриг эдн бас эврәннь төрскн һазрт тоолна, юңгад гихлә энд эднә үрднь өсәд-босад школд орв, олн үүрмүдтә болв. Зәрмснь энд талын келн - улсла ханьцад, өрк-бүлмүдән тогтав, бичкдүд школд хальмг болн орс кел дасна, ду-би меднә. Түрг улсин сойлыг, авъясиг болн төрскн келиг эдн әрүнәр хадһлҗ йовна.
Наталья ДАВАЕВА
ЗУРГУДТ: Алимжан Мурадов ик хәәснд плов чанҗана;
төрскн Месхетия һазрт;
"Ахыска" фольклорн коллектив Т.Маслей һардачтаһан