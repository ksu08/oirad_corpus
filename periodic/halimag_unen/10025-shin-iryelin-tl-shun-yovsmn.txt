Шин җирһлин төлә шунҗ йовсмн
24-10-2019, 10:30 | Таңһчин зәңгс » Күн болн җирһл
Октябрьск хүвсхлин өмн хальмг келн-улс у-өргн теегәр орчлңгин аюлла харһад, кир-нуһудтан даргдад, кесг гемәс көлтә хорад, түрү-зүдү үзәд нүүҗ йовсн цагтан туслң бийнь йос бәрх, эврәннь таңһчта бәәхин туск ухан ордго бәәсмн. Эврә таңһч бәрх шиидвр һарһлһн энтн ик байр бәәсмн. Хальмгуд цуһар эн байрт бахтҗ йовсмн. Эврә таңһч хальмг келн-әмтнә бәәдл-җирһлд ик чинр зүүҗәсмн. Тегәд чигн XX зун җилин 20-30-ч җилмүдт таңһч эклҗ үүдҗ, делгрҗ батрҗ йовх кем йир җигтә, өврмҗтә цаг бәәснь лавта. Эврәннь цаглаһан ирлцҗ, шин җирһлин төлә гүҗрҗ, олна төлә шунҗ йовсн улс баһ биш билә. Тер цагин баһчуд гегән-герлүр, сурһуль-эрдмүр шүлтҗ йовснь мөн. Теднә негнь үлдчнә әәмгә күн Эрднин Нимә бәәсн болдг. Таңһчин Келн-улсин архивин коммунистическ партин Хальмг обкомин саңд энүнә документс бәәнә. Тегәд терүгинь умшҗ, энүнә намтрла таньлдҗ, энүнә җирһлин тускар медҗ аввидн.
Нимя Эрдниевич Эрдниев 1902 җилин март сарин 15-д Манцин улусин үлдчнә әәмгә өгрсн Нур гидг хотнд угатя күүнә өрк-бүлд төрсмн. Эцкнь Эрдни Очирович Эрдниев насн-җирһлиннь туршарт баячудын мал хәрүлҗ, заргдҗ йовла.
Нимә бичкн цагтнь эцкнь Манцин Заллтын медлд пошт бәрдг байн күүнә зарц болад, 1908-1912-ч җилмүдт мөрн тергәр әмт болн аца зөөдг билә. Тегәд угатя өрк-бүлин көвүн Нимә нәәмтәдән 1910 җилд үлдчнә әәмгин школ-интернатд орҗ, сурһуль сурв. 1914 җилд Нимә күцәмҗтәһәр школан төгсәһәд, цааранднь сурһуль сурч, медрлән гүүдүлх арһ учрснд бийән хөвтәд тоолв. Тер намр әәдрхн балһснд 2-ч классин Хальмг училищд сурад, 1916 җилд төгсәв. Цааранднь сурһуль сурх энүнд седкл билә, болв энүг талдан сурһулин заведеньд йовулсн уга. Тиигәд Нимә герүрн хәрҗ ирәд, күүнә мал хәрүләд, эцкдән дөң болв. Эднә бүлд 8 күн билә, тегәд эцкнь һанцарнь көдләд, олсн көлснә мөңгнь тату болдг билә. Йириндән Нимә арвн хойртаһасн эцкдән нөкд болад, байн улсин мал хәрүлҗ йовсмн. Зуг сурһуль сурч йовсн цагтан зуни амрлһнд ирхләрн көдлдг билә. әәдрхнд сурһулян төгсәһәд хәрҗ ирәд эцкләрн әдлдән көдлдг болв.
1920 җилин январь сард Нимә үлдчнә әәмгәс Көвүдә әәмгүр нүүҗ ирв. Дигтә тер җилин февраль сард эцкнь өңгрҗ одв. Тиигәд насни дигт күрәд уга Нимә эцкиннь ормд өрк-бүлән асрх зөвтә болв. Эрднин Нимә Көвүдә әәмгт революционн комитет бүрдәлһнд шунмһаһар орлцв. Тиигхд таңһчд советин йосн тогтҗасн цаг бәәсмн. Баһ-дүүвр наста Нимә шин янз, шин бәәдлд орхин төлә шунҗах, гүҗрҗәх улсин түрүн зергләнд йовла.
Эн һазра улс олна хург деер Эрднин Нимән төлә дууһан өгч, революционн комитетин гешүн-сегләтрт суңһсн болдг. Хөөннь революционн комитет әәмгә күцәгч комитетд хүврүлгдсмн.
Дарунь Уисполкомин закврар Нимя Эрдниевиг үлдчнә әәмгүр йовулҗ, цергә комиссариатд көдлүлв. Тиигәд көдләд, үлдчнә әәмгә военкомд батлгдв. 1922-1923-ч җилмүдт орһдул бандитнрла ноолдсн цаг билә, Эрднин Нимә эн көдлмшт шунҗ орлцҗ йовла. Хөөннь энүг хәрү Көвүдә әәмгүр йовулсмн. Энд эн күсдундур җил әәмгә школд багшар көдлҗ йовла. 1923-ч җилд үлдчнә әәмгә күцәгч комитетин ахлачд батлсмн. Энд хоорндан дөң күрглһнә крестьянск ниицәнә ахлачд суңһгдсмн. 1923-1924-ч сурһулин җилд үлдчнә әәмгт школд багшар көдлв. Тер саамд Эрднин Нимән нилчәр үлдчнә әәмгт 40 сурһульч сурчах школ бүрдәгдв. 1924 җилд тиим дүңгә школ бүкл улуст уга билә гиҗ эн бичҗ. Сурһулин, гегән-герлин кергт энүнә седкл тусдг бәәҗ. Советин органмудт сурһуль-эрдмин халхар нанд көдлмш даалһхла, сән болхмн, олзта-туста болхмн билә гиҗ эн эврән бичҗ.
Наснь баһ, хурц ухата, седвәртә, шамдһа-шулун төләдән эн алькинь чигн тегш дасад авчкдг болна. Тер цагт сурһульта улс хатяр бәәсмн, ямаран чигн халхд специалистнр эс күртдг бәәҗ. Тегәд чигн Эрднин Нимә нег һазрт удан көдлдго билә. Мел энүг даңгин нег ормаснь көндәһәд, чинвртә бәәдл тогтсн һазрур йовулад көдлүлдг бәәҗ. Эврәннь намтрт сурһуль-эрдмин халхар көдлх седклтә бәәснә тускар эн бичҗ. Эрднин Нимә 1925 җилд коммуна партин зергләнд орсмн. Тегәд партин закврар альдаран йовулна, тенд көдлх зөвтә бәәсмн. Нимя Эрдниевич үлдчнә әәмгә күцәгч комитетин (АИК) ахлач, дарунь Манцин улусин күцәгч комитетин (УИК) ахлачин дарук болҗ үүлдҗ йовсмн. Тер мет ВКП(б) улусин комитетд көдлҗ йовла. Хөөннь әәдрхнд, Элстд көдлҗ, дааврта үүл дааҗ йовсмн. Партийн болн Советин йосна органмудт көдлҗ, олна кергин төлә шунҗ йовла. Тер мет профсоюзн болн олна ниицәс толһалҗ, эгл улсин сә хәәҗ, эднә төрмүд хаһлдг бәәсмн.
Келн-улсин архивд Эрднин Нимән хадһлгдҗах документс 1928-ч җил күртл күцәҗәсн үүлдврин тускар келгдҗәнә. 1937-ч җилд таңһчиг толһалҗ йовсн улс Сталинә эрк шиллһнлә харһсн билә. Кесгинь түүрмд суулһад хаһад алчксмн. Тер мет зәрминь өөдән үүләснь сулдхад, селәдт көдлүлхәр йовулсмн. Элстд дааврта үүл дааҗ йовсн Эрднин Нимә чигн эн учрар дәәнә өмн хәрү үлдчн әәмгт тусҗ кевтә гиҗ тааҗ болхмн. Юңгад гихлә 1942-ч җилд немшнр таңһчур дәврҗ, мана һазриг эзлсн билә. Терүнә өмн партийн болн Советин йосна органмудт көдлҗәсн улс партийн документс авч, таңһчас әәдрхн тал йовулҗасмн. Болв зәрмнь күрх һазрур күрч чадлго, хәрү герүрн хәрҗ ирсмн. Тедн дунд дааврта үүлд көдлҗ йовсн коммунистнр Эрднин Нимә, Кармаша Босхмҗ болн Арбган Хөөч билә. Таңһчин Келн-улсин архивд хадһлгдҗах КПСС-ин Хальмг обкомин саңд Босхмҗ Кармашовин болн Хөөч Арабгаевин цөөкн документ бәәнә. Тегәд эднә җирһлин болн кеҗ-күцәҗ йовсн үүлдврин тускар медҗ аввидн.
Босхмҗ Кармашов үлдчнә әәмгт Тоста гидг бүүрт 1906 җилд угатя малчин өрк-бүлд төрсмн. 1920-ч җилмүдин дундурар энүнә төрскн бүүрнь 2-ч үлдчнә сельсоветин медлд ордг Тоста хотн болв. 11 наснас авн 17 нас күртлән 1917-1923-ч җилмүдт байн улст заргдҗ йовсн болдг. Архивн документд Кристә гидг бүүрт Лука Романович Савченко гидг байн күүнә мал хәрүлҗ йовсна тускар бичәтә. Хөөннь Хальмгт Советин йосн тогтад, батрад йовсн цагт, 1923-1924-ч җилмүдт Кармаша Босхмҗ сурһуль сурч, курсмуд төгсәв. 1925-1929-ч җилмүдт комсомольск Ниицәнд дааврта үүл дааҗ йовсн деерән сельсоветин сегләтрәр көдлҗ йовсмн. Цаг ирвәс энүнә медрлнь өргҗәд, дамшлтнь өсәд йовсмн. 1929-1931-ч җилмүдт 2-ч үлдчнә сельсоветин ахлачар көдлҗ йовла. 1931-1933-ч җилмүдин эргцд Центральн улусин күцәгч комитетд (Центральный УИК), дарунь мөңг хоршуллһна района кассиг (районная сберкасса) толһалҗ йовсн болдг. Угатя өрк-бүлд төрсн Кармаша Босхмҗ сурһальта, медрлтә, ухата, шунмһа күн бәәҗ, тер төләднь энүг олн дундас йилһҗ өөдлүлҗ, энүнд иткҗ, дааврта көдлмш даалһдг бәәснь мөн.
1-ч үлдчнә күн Арабган Хөөч бас олн дунд ончрҗ йовсмн. 1920-ч җилмүдин чилгчәр эврә улуст селәнә эдләчнрин Ниицә бүрдәлһнә ул-сүүринь тәвҗ йовсмн. Тер мет әәмгтән колхоз бүрдәлһнә кергт шунҗ орлцҗ йовла. Арабган Хөөчин орлцлһта колхозмуд үүднә. һарсн селәнднь, үлдчнд, Арабган Хөөчин бийиннь һардврт, бийиннь залвр, залмҗд зөвәр күчтә колхоз бүрдсн, Калининә нер зүүнә. Темдглхд, дәәнә өмнк цагт 1-ч үлдчнд хойр колхоз тогтсмн, эннь Калининә нертә болн XVIII-ч партсъездин колхоз. Калининә нертә колхозиг Хөөч Санджиевич Арабгаев толһалсмн. Энүнә чадмг һардврт колхоз улм батрад, байҗад, сай ору авдг болв.
Дәәнә өмн Калининә нертә колхоз олн мал өскҗ, тәрә тәрҗ, темс урһаҗ, темдглсн зураһан давулҗ, эврә улуст оньдин нүүрт йовҗ, үлгүр болгч эдл-аху бәәсн болдг. Колхозд дала малын хош, МТМ, үснә, һахан болн така-шовуна фермс билә. Тегәд чигн колхоз буудя, мах, үс, тос, өндг шаңд орулҗ, олн әмтиг эдл-уушар теткҗәсмн. Эдл-ахуд көдлҗәсн улс чидлән нөөлго көдлҗ, олнд тусан күргҗ, таңһчиннь делгрлтд болм тәвцән орулҗ йовсмн.
1-ч үлдчнд үүлдҗәсн Калининә нертә болн 2-ч үлдчнд үүлдҗәсн Ленинә нертә колхозмудын нүүрлгч көдләчнр мөрәһәр ачлгдад, 1941 җилд Москвад болсн олн-әмтнә эдл-ахун күцәмҗин Цугсоюзн һәәхүлд (ВДНХ) орлцх зөв авсн болдг. Тедн дунд Калининә нертә колхозин ахлач Хөөч Санджиевич Арабгаев болн Памрус Шолиевич Шолиев йовла.
1920-ч җилмүдт урдк цагин хуучн бәәдләс хольҗсн, шин онц ухата, төртә улс болҗ һарна. Эдн сурһуль сурад, медрл шиңгәһәд, дамшлт хоршаһад, шин җирһл тосхлһнд шунҗ орлцна. Эдн олн-әмтнә җирһлиг оңданар, йоста-зөвтәһәр, теҗәлтә-тетклтәһәр, сурһульта-эрдмтә болдгар бүрдәлһнд орлцна. Эрднин Нимә, Кармаша Босхмҗ болн Арабган Хөөч мел тиим улс билә. Эдн олна төрт орлцҗ, эгл улсин бәәдл-җирһл ясруллһнд нилчән күргҗ, олн әмтнд ач-тусан күргҗ йовсмн. Тегәд чигн эднә нерднь олн дунд темдгтә бәәсмн, эдн ик тоомсртад тоолгддг бәәҗ. Арабган Хөөчин ачнр, җичнрнь ода чигн Приютна района үлдчн селәнд бәәцхәнә. Эдн нер һарсн аавиннь санлынь күндлнә.
Дәәнә цагт, 1942-ч җилд немшнр таңһчин һазрур дәврәд орхин өмн советин йосна органмудт көдлҗәсн партийн көдләчнриг әәмшг уга һазрур йовулҗасмн. Болв Эрднин Нимә, Арабган Хөөч болн Кармаша Босхмҗ эврә һазртан үлдҗ. Фашистск деермчнр таңһчин һазриг эзлсн кемд нег хар саната күн үлдчнә әәмгә сурһульта, арһта гисн улсиг немшнрт бәрүләд өгчкҗ. Эрднин Нимәг, Кармаша Босхмҗиг болн Арабган Хөөчиг Элстүр тууһад, эргнд бәәх салад хаһад алчкҗ. Тиигәд олна төлә шунҗ йовсн, олна нүүрт йовсн коммунистнр әмнәсн хаһцв.
Эдн арһ-чидлән, әмән әрвллго көдлҗ, олна кергин төлә, олна төлә зүткҗ, таңһч батрҗ делгрхд эврә тәвцән орулсн улс мөн. Харм төрхд, эднә нерднь мартгдҗ йовна. Тегәд Хальмг автономь бүрдснә 100 җилин өөниг угтҗ, үлдчн селәнд Эрднин Нимәд, Кармаша Босхмҗд болн Арабган Хөөчд нерәдҗ, бумб босхҗ, санлынь мөңкрүлхлә сән болхмн билә гиҗ сангдна.
Маргарита АРЗАЕВА