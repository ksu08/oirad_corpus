Наадһасин һәәхүл
12-09-2014, 17:42 | Таңһчин зәңгс
Келн-улсин музейд соньн һәәхүл секгдв. Бичкдүдин болн бөдүн улсин чигн оньгиг һәәхүл авлв. Юңгад гихлә наадһасар наадад, кен чигн күн өсҗ босна. Бичкндк цагтан дурта наадһа бәрҗ йовсан цугтан тодлна. Күн болһна наадһань әдл биш бәәснь темдгтә. Тер дотр келн улс болһна наадһа бас әдл биш бәәсинь һәәхүлд ирсн улс үзв.
«Делкән олн келн улсин наадһас» гиҗ эн һәәхүл нерәдгднә. Моһлцг һазр деер бәәх әмтнә наадһас ямаран бәәсинь үзхд йир соньн болснь сурһмҗин чинртә. Наадһас тер келн усин хувцта болн әмтн олзлҗ бийән кеерүлҗ йовсн сәәхн кегдлмүдтәһән үзүлгдҗәхнь йир өвәрц болҗ медгднә.
Тууҗин эклц цагт наадһас өөр эргндк йиртмҗәс авггдг бәәсинь бас медҗ болхмн. Цецгәс, олн зүсн чолуд, нань чигн тоотыг олҗ авад, бичкдүд нааддг бәәсн болх гиҗ сангдна. әмтн һазр деер эклҗ бәәсн цагас авн наадһаста болснь ил болҗана. Бичкдүд цугтан наадһасар наадад өсдгнь йирин йовдл. әмтнә җирһл яһҗ делгрҗ йовсинь наадһасин өңг-бәәдләр чигн медҗ болхмн. Эцкнрнь наадҗ йовсн наадһас ода цагин көвүдиг соньмсулх. Эдн тас талдан өдгә цага тоот олзлҗ сул цаган давулна.
Күүкдин наадһас чигн сольгдад, шин тоотар немгдәд, өдгә цагин сәәхләсин дүртә болҗана. Келн әмтн болһна сойлд зөвтә орман олсн наадһас һоллгчдан бичкдүдт шагшавдын сурһмҗ өглһнд, ик улсин делкәд орлһнд туслдг бәәсинь һәәхүл үзүлҗәнә.