Тууҗд нернь орсн Аюка хан
03-03-2017, 18:58 
Одахн таңһчин Н.Н.Пальмовин нертә Келн-улсин музейд хальмг улсин тууҗд нернь туурсн Аюка хан төрснә 375 җилин өөнд нерәдгдсн \u201cтөгрг ширән\u201d сүүр болв. Сүүрт РАН-а Хальмг номин цутхлңгин болн Б.Б.Городовиковин нертә Хальмг государственн университетин нүүрлгч номтнр, музейин номин көдләчнр, тууҗин ном дасҗах оютнр орлцв. Эдн сүл җилмүдин эргцд Аюка хаана тускар кесн номин шинҗллтин көдлмшин ашар белдсн илдкл сүүрт орлцачнрин оньгт тусхав. Музейин
көдләчнр һәәхүлд тәвгдсн экспозицд "Аюка хан: күн болн политик" гидг төр яһҗ
үзүлгдҗәхин тускар келҗ өгв.
Музейин баахн специалистнр эрдминнь халхар мергҗлтән өөдлүлҗ, хальмг улсин болн нань чигн келн улсин тууҗин зөөриг олнд медүлх күслтәһәр музейин үүлдвриг өргҗүлхәр эн керг-
үүлдвриг бүрдәсн болҗана.
"Төгрг ширән" сүүриг таңһчин Келн-улсин музейин ах номин көдләч Светлана Оконова һардҗ давулв. Түрүләд тууҗин номин доктор, РАН-а Хальмг номин цутхлңгин тууҗин әңгин һоллгч номин көдләч Константин Максимов (зургт) Аюка хаана тускар болн тер кезәңк цагин тускар келҗ өгв. Эн цецн ухата хан хальмгудын нутгиг өргҗүләд, әрәсән болн хальмг нутгин хоорндк хәрлцәг батрулсмн. Аюка хаана цагт хальмгуд кесг чинртә дәәнд орлцҗ, әрәсәг харсч йовсмн, тер мет орн-нутгин өмн үзгин меҗәг хардг бәәсмн. Тер төләд хальмгуд
бүүрлҗәсн һазрин меҗә талас дәәсн дәврдго бәәҗ. Аюка хааг нам һанцхн әрәсәд биш нань чигн кезәңк күчтә гисн орн-нутгудын толһачнр сәәнәр меддг бәәҗ, күндлҗ йовсмн, энүг цецн ухата, хол тоолврта, чик хәләцтә күн гиҗ тоолдг бәәсмн. 55 җил хальмг нутгиг толһалҗ йовснь өврмҗтә, юңгад гихлә тиим удан кемд өөдән ям даахд харш болдгнь олн бәәҗ, кезәңк цагт йос булалдад, күүнә әмнд күрдг йовдлмуд хара биш учрдг бәәсмн. Тегәд тәв һар җил хальмг нутгиг толһалҗ йовсн кемд кеҗ-күцәснь аһу ик. Аюка хан алдр государственн болн политическ үүлдәч болҗ йовснь лавта гиҗ Константин Максимов темдглв.
Дарунь филологическ номин доктор, КалмГУ-н профессор Данара Сусеева, тууҗ номин доктор, РАН-а Хальмг номин цутхлңгин тууҗин әңгин ах номин көдләч Владимир Тепкеев хуучн үзгәр бичсн Аюка хаана болн тер цага сәәчүдин бичгүдин тускар келҗ өгв. Тер бичгүдәс хальмгудын олн зүсн керг-төрин, керг-үүлин тускар медҗ болхмн. Тер бичгүдиг дәәнә, эдл-ахун үүлдврин, зөв-йосна, шаҗна, нань чигн төрәр әңгләд хуваҗ болхмн. Эн бичгүдиг хальмг улсин бәәдл-җирһлин туск энциклопедьлә эс гиҗ урн үгин дегтрлә дүңцүлҗ болхмн, тедү дүңгә соньн. Ямр нег догшн дәәнд күцәмҗтәһәр дәәлдснә тускар йирин йовдлд орлцснла әдл тер кезәңк бичгүдт ахрар, буульмҗ угаһар бичгдсмн. Хатна бичгүд умшхларн тер цага күүкд улсин болн мана цагин күүкд улсин заң-бәрцнь йилһрҗәхш гисн ашлвр кевүв гиҗ Данара Аксеновна темдглв. Бас тиим нег мөслгч ухата, шамдһа бәәҗ. Дәкәд шинәс Аюка хаана бичгүд олад, цуг энүнә бичгүдиг цуглулад, номин хураңһу барлхар белдҗәнәвидн гиҗ Владимир Тепкеев келв.
Сүүрт орлцачнр Аюка хаана хальмг нутг болн әрәсән орн-нутг батруллһнд ик ач-тус күргсинь темгдләд, Петр I орс хан энүнлә харһхларн, эдн хоорндан әдл зөвтә кевтәһәр бийән бәрсмн, тедү дүңгә энүг күндлдг бәәҗ гиҗ эдн келцхәв. Болв тууҗин номин доктор РАН-а Хальмг номин цутхлңгин тууҗин әңгин нүүрлгч номин көдләч Уташ Очиров сөрүд чинртә, оңдан тоолвран медүлв. Аюка хааг бууляд-магтад келәд бәәввчн, энүг муурулҗах йовдлмуд чигн заах кергтә гив. Йос толһалҗ йовсн кемд нутгин әмтнә тонь 30 процентд баһрсмн, 55 җилин эргцд - иим ут цагин туршарт нутгиг толһалҗасн кемд хальмгудын тооһинь кесг дам икдүлх арһ бәәсмн. Дәкәд болхла урднь селвлцҗ, хамгин сәәнинь шүүһәд, нутгиг толһалхар тәвдг бәәсмн. Аюка хаана цагас авн нойдудыг деерәс зааҗ батлдг болсмн эс гиҗ үрн-саднднь йосн күртдг бәәсмн гив.
Номтнр тууҗин халхар кесг соньн тоот келҗ өгв. Музейин һардач Ирина Мучаева эднд ик ханлтан өргҗ, номтнр даңгин нөкцҗ үүлдәд, цәәлһврән өгч, сүв-селвгәрн хувалцҗ, дөң болна гив. Эн сүүр цугтаднь, нег үлү оютнрин төлә, йир туста болв. Хальмг улсин тууҗ ямаран ут, байн болҗахинь, Аюка хаана үүлдвриг цааранднь иигҗ гүүнәр шинҗлх кергтәг дәкн нег
иткүлв.

Маргарита АРЗАЕВА