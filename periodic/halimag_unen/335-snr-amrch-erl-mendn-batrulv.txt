Сәәнәр амрч, эрүл-мендән батрулв
12-09-2014, 16:05 | Таңһчин зәңгс
Эн зунар мана таңһчин олн бичкдүд Крымд амрв. Тенд август сарин чилгчәс авн сентябрь сарин эклц күртл бичкдүдин амрлһна санаторьт сүл селгәнд амрсн күүкд-көвүд одахн хәрҗ ирв.
Хальмгин сурһуль-эрдмин халхин дамшлтта көдләчнр бичкдүдиг дахҗ йовад, тедниг хәләҗ, килмҗән өгч бәәсмн. Хар һазра района Ачнр селәнә дундын школын багш Анна Лиджиева бас сурһмҗлач болҗ үүлдсмн. Анна Хулхачиевнан келсәр, сүл селгәнд билгтә, шунмһа бичкдүд, олн үртә болн баһ тетквртә өрк-бүлмүдин күүкд амрцхав. Урҗ өдр таңһчин социальн делгрлтин, күч-көлснә болн әмтиг көдлмшәр тетклһнә министр Марина Ользятиева эднлә харһв. Сурһмҗлачар көдлҗ йовсн Анна Лиджиева болн энүнә хәләврт бәәсн багин күүкд-көвүд Крымд амрсн төләдән таңһчин һардврт, министр Марина Ользятиевад ханлтан өргв. Эдн яһҗ амрснаннь тускар келҗ өгәд, Крымас авч ирсн белгүдән белглв. Санаторьт эднә төлә сән таал тогтагдҗ, өдр болһн соньн керг-үүлдврмүд, марһас, экскурсьмуд бүрдәгдсмн. Эдн Севастополь, Бахчисарай болн Ялта орҗ, кецү сәәхн, һәәхмҗтә, ончта ормс үзҗ, эн һазрин соньн тууҗ медҗ авв. Тер мет цегәхн уста теңгс йир таасгдв, эдн өдр болһн өөмдг билә. Тегәд күүкд сәәнәр амрч, эрүл-мендән батрулсн деерән һәәхмҗтә һазр һәәхҗ, соньн тоот медҗ авв. Анна Хулхачиевнан келсәр, бәәрн әмтн Хальмгас ирсн бичкдүдиг болн бөдүн улсиг чигн үр-иньгинәр, байртаһар тосч, түрү цагт мана таңһчин олн әмтн эднд ик дөң-тусан күргснднь ханлттаһан медүлв.
- Күүкдт амрлһн таасгдсн учрар байрлҗанав. Таңһчин һардвр, мана министерств арһ-чидлән һарһҗ, бичкдүдин амрлһ Крымд бүрдәснь сән ашта болснь маднд урмд өгчәнә. Күүкд-көвүд Хальмгин элчнр болҗ, бийән сән таласнь үзүлснь айта. Күүкд Крымин санаторьт олна керг-үүлдврмүдт, марһаст шунҗ орлцҗ, ончрҗ, кесг ачлврмуд авч ирв. Иргчдән чигн бидн таңһчин бичкдүдиг тиигәрән амрлһнд йовулхвидн, - гиҗ Марина Ользятиева темдглв.