Лицензь өглһнә туск шин зокалмуд
30-04-2019, 11:24 | Таңһчин зәңгс » Эндрк өдрин төрәр
Одахн «Калмыкия» республиканск зәңгллһнә агентствд таңһчин тосхлтын, көлгн-күчнә болн хаалһин эдл-ахун министрин дарук Юрий Ользеевла болн Федеральн цергллтин государственн автомобильн хаалһин бүртклһнә өмн үзгин регионмудын хоорндк залврин ахлачин дарук Николай Дилейкола харһлт болв. Эдн әмтиг болн аца зөөлһнә туст лицензин шин зокалмуд үүлдҗәхин тускар зәңглв. Шин закаһар 2019 җилин март сарин 1-әс авн көлгн-күчәр әмтиг зөөлһнә керг күцәлһнә төлә эрк биш лицензь авх кергтә. Организацс, предприятьмүд, онц арһлачнр әмтиг зөөлһнә үүлдвр күцәлһнә төлә шишлң лицензь авх зөвтә болҗана. Шин лицензиг март сарин 1-с авн июнь сарин 29 күртл авх болзг темдглгдв. Лицензь авхин төлә таңһчд үүлддг автомобильн көлгн-күчнә бүртклһнә территориальн әңгд ирҗ, цуг кергтә цаасан өгч, эрлһ бичҗ орулх кергтә.
Лицензь авхар бәәх организацд хаалһин җисәнә әәмшг уга бәәдл тетклһнә туст дааврта көдләч бәәх зөвтә, эн көдләч шишлң белдвртә болх зөвтә. Тер мет әмтиг зөөлһнә туслмҗ күргдг организац медицинск үүлдвр күцәдг организацла бооца батлх зөвтә. Юңгад гихлә хаалһд һарч йовхин өмн медицинск көдләч җолачнрин эрүл-мендинь шинҗлх зөвтә.
Николай Дилейкон келсәр, апрель сарин 25-д кесн то дигәр, 144 лицензиатас зуг 15-нь шин лицензь авхар цаас өгч, эрлһ орулв. Тер мет көдлмшин кергәр көлгәр әмтиг зөөдг 40 учреждень болн организац лицензь авхар эрлһ бичв. Дәкәд болхла 124 предприятин элчнр шин лицензин туст цәәлһвр авв.
Маргарита АРЗАЕВА