Таңһчин Толһачин даалһврмуд күцәгдҗәнә
07-04-2018, 09:00 
Правительствин Ахлач И.Зотов сүүриг секәд, цуг эн даалһврмуд әрәсән Президент В.Путин Федеральн Хургт кесн Дуудврт заагдсн төрмүдәр тогтагдсмн гив. Таңһчин Толһачин Дуудврт заагдсн төрмүд өөрхн тавн җилин үүлдврин һол зөрүллт болҗана гиҗ Игорь Александрович темдглв.
Таңһчин сурһуль-эрдмин болн номин министр Н.Манцаевин келсәр, Дуудврт өггдсн даалһврмуд дунд дошкольн учрежденьст һунн нас күрәд уга бичкдүдин төлә немр орм бүрдәлһнә, Городовиковск балһснд хазг кадетск корпуст немр бәәр тосхлһна төрмүд заагдсн билә. 2018-2019 җилмүдт мана таңһчд үүлдҗәх 12 дошкольн учрежденьд немр бәәрн тосхгдад, найн орм тогтагдх зөвтә. Тосхлтын көдлмш ирх җилд экләд, 2019 җилин декабрь сард төгсх зөвтә гиҗ министр келв. Эн кергт федеральн бюджетәс хойр җил дарандан 97 сай шаху арслң йилһгдхмн. Сурһуль-эрдмин учрежденьст немр орм секлһнә программас иштә О.Городовиковин нертә кадетск корпуст шин бәәр тосхлһнд 342 сай 428 миңһн арслң йилһгдхмн гиҗ зуралгдҗана. Тосхлт май сард эклхмн, шин объект бас 2019 җилд эдлврт орулгдх гиҗ күләгдҗәнә.
Эрүл-менд харлһна министерствд өггдсн даалһврмудын тускар министр Р.Нагаев зәңгллһ кев. Дааврта һардачин зәңглсәр, таңһчин әмтнә диспансеризацин керг күцәлһнә диг-даран батлгдсн бәәнә, эн өдрмүдт эмчнр таңһчин райодар йовҗ, селәнә әмтнә эрүл-менд шинҗлҗәнә. ФАП-мудын то икдүллһнә төр бас хаһлгдҗана, тиигәд Городовиковск района Пушкинское болн Көтчнрә района Шорв селәдт ФАП секгдхмн. Тер мет федеральн бюджетәс йилһгдх мөңгәр модульн комплекс углҗ тәвлһнә төр хаһлгдҗана. Садв болн гүлгн гемәс саглуллһна төрәр бас көдлмш күцәгдҗәнә. Удл уга мана таңһчур нертә специалистнр ирҗ, эн гемәс хөрлһнә болн саглуллһна туст дамшлтарн хувалцхмн. Льготн категорин әмтиг эмәр тетклһнә, эмнлһнә учрежденьсиг шишлң көлгн-күчәр тетклһнә төрмүд Дуудврт босхгдсн билә, эн төрмүд бас хаһлгдхмн гиҗ министр тооцаһан өгв.
Таңһчин тосхлтын, көлгн-күчнә болн хаалһин эдл-ахун министр К.Ботов П.Жемчуевин нертә больницд ясврин көдлмш төгсәлһнә, таңһчин хаалһсиг яслһна, тосхлтын компаньст меклгдсн улсин зөв харслһна төрмүд ямр кевәр хаһлгдҗахин тускар келв. Тиигәд, эн җил хаалһин саңд 800 сай арслң орхмн гиҗ зуралгдҗахас иштә, тер мөңгиг хотл балһсна болн селәдин хаалһс тосхлһна, региональн чинртә хаалһсин ясврт олзлхмн гиҗ министр келв. Харм төрхд, таңһчин бюджетд олн үртә өрк-бүлмүдт йилһгдсн участкудт инфраструктур тосхлһнд болн олна көлгн-күчнә парк шинрүллһнд мөңгн эс зуралгдсна учрар эн төр ода чигн нәрн болҗ үлдҗәнә. Тосхлтын компаньст меклгдсн улсин зөв харслһна төр таңһчин болн орн-нутгин һардврин оньгас алдгдхш, эн җил дөрвн гер эдлврт орулгдхмн гиҗ К.Ботов заав.
Бас тер мет эн сүүрт таңһчин экономикин, сойлын болн селәнә эдл-ахун министерствс А.Орловин Дуудврт эднд өггдсн даалһврмуд ямр кевәр күцәгдхин тускар тооцаһан өгч, күцәҗәх көдлмшиннь тускар ахрар келҗ өгв.

Наталья ДАВАЕВА