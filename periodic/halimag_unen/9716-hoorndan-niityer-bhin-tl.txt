Хоорндан ниитәһәр бәәхин төлә
30-04-2019, 11:57 | Таңһчин зәңгс » Хальмг Таңһчин Толһачин өдр-бүр
өцклдүр, апрелин 29-д, Элстд, Казанск чонҗин гегән-герлин Цутхлңд Хальмг Таңһчин һоллгч һурвн шажна хоорндк хүүвин дарани сүүр болв.
«Чонҗин бүрдәцсин эв татгч, цуг әмтиг хамцуллһна үүлдврин тускар энд өргн күүндвр болв. Эн керг-үүлдвриг Бурхн Багшин Алтн сүмин һардач Анҗа лам, Элстин болн Хальмг Таңһчин архиепископ Юстиниан болн таңһчин муфтийин дарук Аслудин Калабегов һардв.
Эн сүүрин йовудт таңһчин шаҗна хамцлтсин элчнр келн-улсин болн шаҗна хоорндк эвиг батруллһна кесг төрәр күүндв. Түрүн үг таңһчин Толһачин үүлиг цаг зуур дааҗах Бату Хасиковд өггдв. «Эндр би таңһчин цуг орс улсиг, Юстиниан архиепископиг Пасхан сән өдрлә йөрәхәр седҗәнәв. Би оньдин цуг шаҗиг күндлнәв, күн болһнд ном күчн-чидл өгнә. Кесг җилин туршарт мана таңһчд шаҗна үүлдәчнр шагшавдын болн хоорндан эвин таалд бәәлһнә авъясиг тархаҗ йовна, тегәд чигн бидн тогтурта бәәдл теткҗ сән-сәәхн бәәнәвидн.
Тана үүлдвриг таңһчин һардвр дөңнҗәнә, тана сүв-селвгиг соңсхдан белн бәәнә. Цугтан ни-негн, керүл-цүүгән угаһар бәәхлә, олн зүсн шаҗна хоорнд хамцлт бәәхлә тернь таңһчин бат улнь болҗахнь лавта»,- гиҗ Бату Хасиков тоолвран келв. Дарунь архиепископ Юстиниан үг авв. Делкәд, мана орн-нутгт, таңһчд болҗах олн йовдлмудыг бидн чикәр үнлх зөвтәвидн. Эвин, үнн-чик тогтурта бәәдлиг эвдхәр бәәх чидлмүдин чинринь эврә үүлдврәрн уурулҗ, әмтнд му нилчән күргдг теднә күчн-чидлинь уга кех зөвтәвидн.
әмтнә, мана орн-нутгин цуг шаҗна ни-негн бәәдлиг батрулҗ үүлдх зөвтәвидн. Кесг шаҗна хоорнд керүл - цүүгән һархла, тернь цуг улст му нилчән күргхнь лавта. Орс, хальмг, ислам чонҗин толһачнр тиим тоотыг урдаснь үзҗ уурулад бәәхлә ик туста болх. Бидн таңһчдан ни-негн бәәнәвидн, делкәд чигн цуг шаҗна элчнр бас тиим хамцу бәәдл тетктхә, - гиҗ архиепископ Юстиниан темдглв.
Цааранднь Анҗа гелң таңһчин шаҗна лам Тэло Тулку ринпочен Йөрәлин бичг умшч өгв. Орс улсин ик байрла шаҗн лам йөрәв. Шаҗна, сойлын, иньгллтин залһлдаһан бидн батрулҗ хамцу кевәр үүлдх зөвтәвидн. Цуг тана темдглсн зура җирһлд тохртха гиҗ бичгт келгдв. Дарунь таңһчин мусульман улсин муфтийин нөкд Аслудин Калабегов үг авад, мана шаҗна хоорндк совет хамцу кевәр үүлдҗ таңһчд бәәдг олн келн-улс хоорнд эвин, тогтурта бәәдлиг батрулҗана гиҗ темдглв.
Цааранднь таңһчин правительствин Ахлач Юрий Зайцев орс шаҗна улсиг Пасхан өдрлә йөрәҗ, таңһчд цуг шаҗна хоорнд хамцлт батрад йовна, тернь йир сән, байрта йовдл гиҗ заав. Дәкәд мана таңһчин зәңгллһнә аһуд бәәдг секцсин экстремизмин үүлдврт харшлһна, теднлә ноолдлһна тускар күүндвр болв. Тиим көдлмш ода өргәр күцәгдҗәнә, цааранднь чигн кегдх гиҗ сүүрт орлцачнр темдглв.
Тер мет келн-улсин хоорндк иньгллтин сән үлгүр үзүлсн нер туурсн улсин туск хамгин сән публикацсин туск марһан зарлгдв. Цуг шаҗна элчнр терүг дөңнв. «Бидн бас эн марһана дииләчнриг таңһчин һардврин нерн деерәс мөрәһәр ачлхвидн», - гиҗ Бату Хасиков тер седвәриг дөңнв. Марһана ашнь ноябрин 4-д, олн улсин хамцлтын өдрлә, зарлгдх.
ТүРВәН һуна