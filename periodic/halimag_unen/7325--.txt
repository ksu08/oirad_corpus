Хальмг келән хадһлхин төлә
13-02-2018, 13:09 
Ниднәһә таңһчд "Сәәхн келн" гидг хальмг кел болн сойл делгрүллһнә болн олн дунд тархалһна саң бүрдәгдв. Энүг Айса Нуксунова толһалҗана. Саңгин һол күслин негнь энтн хальмг кел, сойл, искусств делгрүлҗәх олна ниицәсиг, номин коллективсиг, олнд зәңгллһнә эв-арһсиг, зәрм номтнриг, бичәчнриг, баһчудыг дөңнлһн болн урмдуллһн. "Сәәхн келн" гидг саң энтн Элстд, Москвад болн Санкт-Петербургд хальмг келнә клубмуд бүрдәһәчнриг, баһчудт төрскн кел дасхҗах шунмһа улсиг болн төрскн һазр-усндан хару седклтә әмтиг ниицүлнә. Урднь эдн эврә онц төсв тохраҗасн болхла, ода эдн цуһарн нег ик күслин төлә арһ-чидлән негдүлх болв. Негнәс олн күчтә гиҗ хара бишәр келгдсн үг бәәнәлм. Саң төрскн келән шинәс босхҗ делгрүллһнә керг-төр хаһллһна туст күчн-чидлән негдүлҗ, өдгә цагин бәәдлд, таалд олзлҗ болхин төләд таарулна. Саңгин шунмһа орлцачнр өдгә цагин некврлә ирлцәд үүлдҗәнә. Электронн эв-арһ, Интернет болн нань чигн шин технологийс үүлдвртән олзлҗана. Мобильн телефонд хальмг кел даслһна болн хальмг келәр кроссвордын немр дөңцл ухалҗ һарһсмн. Тер мет хальмг кел делгрүллһнә төрәр сайтс болн блог секгдсн болдг.
Саң баһчудыг болн бичкдүдиг чигн орлцулҗ олн зүсн керг-үүлдврмүд болн акцс давулна. Хальмг келн улсин байрин өдрмүдт нерәдҗ, өвкнриннь авъяс-заңшалмуд дорас өсчәх үйнрт цәәлһҗ өгнә. Элстд "60 секунд" гидг интеллектуальн нааднд олзлгдх хальмг улсин тууҗин, сойлын, авъясмудын төрәр даалһврмуд белдсмн. Ниднәһә "Сәәхн келн" саңгин презентац Москвад өргмҗтә кевәр давсн болдг.
Төрскн келндән эңкр, хару седклтә Виктор Манджиев, Дмитрий Бадмаев, Евдокия Хабунова, Арслң Санджиев, Герензел Богаева, Дугар Санджиев болн нань чигн кесг улс саңгин үүлдврт шунҗ орлцҗ, дөң-нөкд болна. "Сәәхн келн" саң "Маленькие Эйнштейны" клубла, "Джунгария" олна ниицәнлә, "Байр" бичкдүдин журналын редакцла, олна үүлдәчнрлә, арһлачнрла нөкцҗ үүлднә. "Демәр күцдг, деесәр холвдг" гидг хуучн үлгүр бәәдг биший. Седвәртә, шунмһа, цаһан седклтә Татьяна Бадмаева, Анатолий Убушаев, Баина Молоканова, Байра Бадмаева, Виктория Васкеева болн Наран Джанкаев ахта хальмг кел өргҗүллһнә төрәр керг-үүлдврмүд бүрдәлһнд даңгин дөңгән күргнә.

Маргарита АРЗАЕВА