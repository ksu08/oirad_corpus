"Җаңһрин" 35 бөлг хәәлдг Бат
12-09-2018, 10:54 
Китд орн-нутгин Өвр-Моңһлын государственн университетин "Җаңһр" шинҗллһнә номин Цутхлңгин оютнр номин экспедиц давулцхав. Доктор, профессор Таян һардврт дөрвн оютн август сарин 17-ас авн 30 күртл Китдин Шинҗән-Уйгурск автономн райог эргәд йовцхав. Экспедицин күслнь өдгә цагин келмрчнрәс "Җаңһр" баатрльг дуулвриг бичҗ авлһн болв.
Экспедицд орлцачнр Нилх, Моңһл-Күрә, Текс, Бор-Тал, Тарвһта һазрар йовад, август сарин 25-д Хар-Усн районд күрв. Тәвлһтә сумнд, Омг селәнд оютнр нег соньн келмрчлә харһв. Тәвн хойр наста җаңһрч Бат бичкндән хойрхн класс чиләсмн. Сурһулян төгсәсн уга болв чигн, эн келмрч олн юм меддг болҗ һарв. Номин шинҗллһ давулдг экспедицд орлцачнрт җаңһрч сән олвр болҗ медгдв.
һурвн хонгтан Бат ирсн гиичнртән меддг юман келҗ өгв. Эн ахрхн болзгин эргцд Өвр-Моңһлын университетин оютнр һучн тавн (!) әдл биш бөлгиг бичҗ авцхав. Келхд, Шинҗәнд нертә бәәсн әрмпл (хөрн һурвн бөлг) болн Җууна (һучн бөлг) җаңһрчнрас дуулсн репертуарнь наснаннь туршарт бичәд авгдла. Җаңһрч Бат давсн җилд Шинҗәнә җаңһрчнрин делегацин ханьд Хальмг Таңһчур ирсн билә. Зуг энд цагнь бачм болад, мана номтнр терүнәс негхн ду бичҗ авсн билә.
Җаңһрчин цуг репертуариг зогсл угаһар дуулҗ өгхд хөрн негн час кергтә болхмн. "Җаңһр" дуулвриг эн келмрч товшур цокад дуулна. Оютнрт эн дөрвн арһар дуулдган үзүлсмн.
Шинҗәнә, Хальмгин чигн медәтнрин келсәр, "Җаңһр" дуулврин "Догшн Шар Гүргүһин бөлг" хамгин ут. Иҗлин, Шинҗәнә чигн келмрчнр энүг нег цагин эргцд дуулна. Хар-Усна җаңһрч Бат эн бөлгиг һурвн цаг хөрн минутд (!) дуулҗала. Эн келмрчәс бичҗ авсн материал "Җаңһр" шинҗллһнд ик тәвц гиж келх кергтә.

Мана зәңгч