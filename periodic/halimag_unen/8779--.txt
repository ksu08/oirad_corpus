Социальн төрмүдәр күүндвр болв
25-09-2018, 11:07 
Сентябрин 24-д Элстд таңһчин Улсин Хуралын (Парламентин) дарани биш сессь болв. Эн сүүрт ут турштан 14 төр хәләгдв. Энүг парламентин Ахлач Анатолий Козачко секәд, көдлмшиг эклв. Мана таңһчин күч-көлснә ветеранмудыг болн тылын күч-көлсчнриг дөңнлһнә туск закадын төсвсиг эдн хәләв. Урднь эн закад мана таңһчд өргәр олзлгдҗала. Ода пенсионн шинрүллһн болҗахас иштә тер закадт сольврмуд орулх кергтә болв. Тер закана төсвиг "Единая Россия" партин фракцин депутатнр Саглр Бакинова, Владилен Балдашинов, Валерий Болдырев,Геннадий Даванов, Анатолий Козачко, Михаил Мутулов, Бадм Салаев болн Очир Халгаев орулв. Аштнь ветеранмудыг дөңнҗәх шин сольврин туск закаг цуг депутатнр дөңнв. 60 нас күрсн залу улс болн 55 күрсн күүкд улс ЖКХ-н болн нань чигн халхар демән авад бәәх.
Тер мет Чечняд болн Афганистанд әмнәсн хаһцсн дәәчнрин эк-эцкнрин негнднь пеньс деернь 1 миңһн арслң немгдх. "Социальн демин болн стипендин кемҗәг йилһлһнә туск" заканас иштәһәр тиим дем өггдх.
Җирһлин төлә күртх мөңгнә кемҗәг 2019 җилд йилһҗ авхар ирлцңгү закана төсвиг хәләврт орулсмн. 2018 җил болсн инфляциг тоод авад, мана таңһчд пенсионер күүнә җирһлин төлә керглгдх мөңгнә баһ гисн кемҗән 8081 арслң гиҗ тогтагдв. Тиим закана төсвиг депутатнр бас батлв. Эн төрәр ирлцңгү комитетин ахлач Бадм Салаев цәәлһвр өгв.
Төрскән харсгч Алдр дәәнә цагт 1941-1943 җилмүдт Кизляр-Əәдрхн төмр хаалһиг мана таңһчин күч-көлсчнр тосхсмн. Дәәнә җилмүдт Хальмг АССР-ин олн улс эн төмр хаалһ тосхад күч-көлснә баатр йовдл һарһсмн. Таңһчин правительств эн туст эврәннь закана төсв орулв. Тер баатр йовдлыг күцәсн, төмр хаалһ тосхсн Хальмг АССР-ин олн улсин санлыг тевчлһнә өдр гиҗ сентябрин 15-д темдглхмн, тиигҗ зарлхмн гиҗ төсвд келгдҗәнә. Терүг депутатнр нег дууһар дөңнв.
Дәәнә җилмүдт Советск Союзин цергә экономикин көдлмшин төлә эн төмр хаалһ ик чинр зүүҗәсмн, Улан әәрмин әңгүдт дөң болхин төлә, тедниг зер-зевәр болн эдл-уушар, түләһәр теткхин төлә эн хаалһ өргәр олзлгдҗасмн. Тер мет ө-шуһу модна туск хәрлцәг ясруллһна, жилищн халхд зәрм төриг зөвин диг-дараһар күцәлһнә, әрк-чаһр розничн хулдлһнд хаслһна туск болн нань чигн закадын төсвс батлгдв.
Бәәрн залврин органмуд өөр-шидр бәәх һазрмудын меҗәг йилһлһнә диг-дарана туск төсвиг сүүрин йовудт депутатнр бас батлв. Тиигҗ СМО-н болн РМО-н органмуд эднә өөрк һазрин меҗәг эн закана зааврар йилһҗ авх. Тер мет ода бәәх федеральн закадт сольвр орулҗасна ашт депутатнр тер туст эврәннь ухан-тоолвран медүлв.
Сүүрин чилгчәр депутатнр Алексей Майоровиг Федерацин Советин гешүнд суңһв. Терүнә намтриг парламентин Ахлач А.Козачко умшҗ өгв. Цааранднь А. Майоров эврәннь үүлдврин тускар тодрхаһар келҗ өгв, терүнә хөөн депутатнр сурвран, селвгән чигн өгв. Дәкәд Улсин Хуралын депутат А.Майоровин күцц зөвинь болзгаснь урд ууруллһна туск тогтавр батлгдв.
Сессин көдлмшт таңһчин правительствин Ахлачин негдгч дарук Сергей Бадмаев болн федеральн инспектор Борис Коротков, зөв-йос харлһна болн нань чигн министерствин болн ведомствин элчнр орлцв.

ТүРВәН һуна