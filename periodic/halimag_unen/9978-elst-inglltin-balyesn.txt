Элст – иньгллтин балһсн
24-09-2019, 09:09 | Таңһчин зәңгс » Сойл
Сентябрь сарин 21-д мана хотл Элст балһсн һарсн өдрән өргмҗтәһәр темдглв. өрүн эртәс авн хур орад, зөвәр серүн болад, кесгнь байрин керг-үүлдврмүд болшго гиҗ сансн чигн болх. Болв өрүһәр орсн хур гииһәд, намрин нарн һарч ирәд, теңгрин бәәдл ясрв.
Байрин керг-үүлдврмүд эклхин өмн өрүн эрт балһсна 3-ч микрорайонд селәнә эдл-уушин яарм болв. Балһсна әмтн кимд мах, заһс, темс болн зер-земш хулдҗ авхар нааран адһв.
Байрин керг-үүлдврмүдиг «Долан хонгин сүм» сойлын комплекст ЖКХ-н көдләчнрин парадар эклв. «Энергосервис», «Элиставодоканал», «Элиста–Автодор», «Спецавтохозяйство» гидг предприятьмүдин көдләчнр парадт орлцв. Эн улсин нилчәр мана гермүдт дулан, уульнцс цевр болна, хаалһс тосхгдҗана. Жилищн-коммунальн эдл-ахун сән гисн көдләчнриг Элст балһсна администрацин толһачин дарук Хонгор Марилов ачлв. үдлә балһсна цутхлң талвңд «Медведь» гидг экстрим-шоу болв. Терүнд орлцсн залу улс чидл-чииргән үзүлҗ, олн әмтнә оньг авлв. Бичкдүдин төлә «Мини Элст – мини дурн» гидг программ болв. А.Пушкинә бумбин өөр бичкдүдин төлә сергмҗтә программ давулгдҗ, наадд болн марһас бүрдәгдв. «Родина» амрлһна Цутхлңгин талвңд бас соньн марһас давв, бичкдүд олн зүсн мастер-класст орлцад, шогта даалһврмуд күцәв. Марһанд орлцсн күүкд-көвүдт белгүд бәрүлҗ өггдв. Сән авъяст тохрсар Арбатд баһчудын билг-эрдмин фестиваль болв. Дорас өсч йовх баһчуд хотл Элст балһсндан ду-бииһән нерәдҗ, бас сергмҗтәһәр амрв.
үдин хөөн болхла «Долан хонгин сүм» гидг сойлын цутхлңгин талвңд «Элст – иньгллтин балһсн» гидг керг-үүлдврт мана таңһчд бәәдг олн келн-улсин сойлын ниицәс орлцв. Хальмг, орс, армян, азербайджан, хасг, нань чигн келн-улсин ниицәс иим керг-үүлдврт шунмһаһар орлцна. Эднлә зерглҗ Б.Б.Городовиковин нертә КалмГУ-д сурчах олн келн улсин элчнр иньгллтин фестивальд орлцв. Китд, Бенин, Сенегал, Туркменистан, Узбекистан, Казахстан орн-нутгудас ирсн баһчуд мана таңһчд сурһуль сурчахдан байрта бәәнәвидн гиҗ маднла хувалцв. Баһчуд төрскн һазриннь туск зургуд, келн-улсин хувц болн зевсгүд олна оньгт тусхав.
Армян улсин «Масис» гидг сойлын Цутхлң, «Дагестанская диаспора», хасг улсин «Жерлестер» Ниицән келн-улсин хот-хол белдҗ, нәәрт билг-эрдмән үзүлҗ, балһсна әмтнд байр белглв. Халимат Кадиалиева Элстд тавн җилдән бәәнә, эн Дагестанас нааран нүүҗ ирв. Күүкд күүнә келсәр, эн гертән бәәснлә әдл бәәнә, энд олн үр-иньгүдтә болв, сенр хот-хоолар тедниг тоохдан дурта. Келн-улсин иньгллтин керг-үүлдврмүдт күүкд күн даңгин орлцна, одахн эдн «Вкусная Калмыкия» гидг фестивальд дипломар ачлгдв. Хинкал, курзе, манты, чуду, самса болн нань чигн хотнь балһсна әмтнд йир таасгдв.
«Элст – иньгллтин балһсн» гидг фестивальд орлцсн келн-улсин сойлын цутхлңгудын элчнр тәәз деер һарч, балһсна һарсн өдрлә бәәрн улсиг йөрәв. Дарунь эдн келн-улсиннь ду-би белглҗ, иньгллтин концертд орлцв. Туркменистанас ирсн Аланур Атаев төрскн келәрн ду дуулсн деерән орсаһар болн хальмгаһар дуулснь олн әмтн байртаһар тосв. Баахн көвүн «Ээҗин ду» дуулад, олн әмтнә седкл авлв. Армян улсин «Масис» цутхлңгин залу улс келн-улсин зевсг татҗ, «өөрднр» бииһин театрин, «Веснушки», «Байн тег», «Тюльпанчик», «Бумбин орн», «Герл» ансамбльмуд олн келн-улсин би биилҗ, иньгллтин фестивалин кеермҗ болв.
Дигтә нәәрин кемлә таңһчин правительствин сүүрин ик залд Хальмг Таңһчин Улсин Хуралын (Парламентин) байрин сүүрт Бату Хасиковин инаугурац эклв. Байрин хургиг әмтн шуд эфирт хәләҗ, Бату Сергеевич таңһчин Толһачин үүлд орҗ андһаран өгсиг оньгтаһар соңсв. Дарунь хургин чилгчәр таңһчин Толһач Б.Хасиков цутхлң талвңгур ирв. Олн әмтн Бату Сергеевичиг байртаһар тосад, альхан ташв, кесгнь таңһчин һардачла хамдан зурган цокулв. Зәрм медәтнр Бату Сергеевичла мендләд, көдлмштнь күцәмҗ дурдҗ, таңһчиннь цецгәрлтин төлә үнн-чик седклтәһәр үүлдх неквр тәвв. Цутхлң талвңгиг эргәд, күрд эргүләд, тәәз деер һарч ирсн кемд тенд нертә җаңһрч Окна Цаһан Зам «Ээҗин ду» дуулҗасмн.
- Халун менд! Мана нертә җаңһрч Владимир Оконов ода дуулсн экин туск дун кесг дәкҗ намаг диилвр бәрхд урмдулсн билә. Эн дун нанд диилврин темдг болна. Ик диилвр бичкн диилврәс эклнә. Эндр мана Элстин һарсн өдр, би цуг таанриг йөрәҗәнәв. Мана хотл балһсн сәәхрәд цецгәрхин төлә олн әмтн нилчән күргнә. Элст балһсн җирһлин төлә сән кец-таалта болх зөвтә, тегәд эн туст күцәх көдлмш ода чигн дала. әмт зөөдг көлгн-күч делгрүллһнә, уудг усна чинр ясруллһна, шин объектс тосхлһна туст аһу ик көдлмш күцәгдх гиҗ зуралгдҗана. Күн болһн бийәсн экләд, эврәннь ухан-тоолвран соляд, мана җирһлиг ясрулх цаг ирсн бәәнә. Бидн цуһар арһ-чидлән негдүлх зөвтәвидн. Мана Элст цецгәрҗ сәәхртхә!- гиҗ Бату Сергеевич келв.
Асхар Диилврин талвңд болсн байрин концертд Элстин делгрлтд ик тәвцән орулсн улсиг ачлв. Элст балһсна администрацин толһачин үүл дааҗадг Галина Васькина болн ЭГС-ин ахлач Вячеслав Намруев хотл балһсна һарсн өдрлә цугтаг йөрәв. Бәәрн коллективс билг-эрдмән үзүлснә хөөн әрәсән дууч Доминик Джокер болн «ПМ» баг балһсна әмтиг йөрәв. Элст балһсна һарсн өдрин 154 җилд нерәдгдсн керг-үүлдврмүд байрта-бахмҗтаһар давв.
Наталья ДАВАЕВА
И.Музраеван цоксн зургуд