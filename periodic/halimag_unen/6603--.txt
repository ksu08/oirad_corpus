Өвкнрин авъясан делгрүлхмн
31-10-2017, 09:41 
Күн болһн эврә хөв-кишгтә, заясн җирһлтә, әмдрлин хаалһта болдг. Күүнә тоомср насна кемҗәһәр биш, җилмүдин тооһар чигн болдг уга. Күн эврәннь җирһлин хаалһдан, әмн-насндан ю күцәв, орн-нутгтан, эврә улстан ямр ач-тусан күргв, иргч үйнртән ю үлдәв - цуг эн хамгарн күн болһн бийдән тоомср олҗ, нерән үлдәдг мөн.
Геннадий Никандрович Волков педагогика номин ханьд "этнопедагогика" гидг шин номин зөрүллт (направление) сексн күн. Эн туст номин гүн шинҗллтсин эк татҗ күцәсн деерән, цааранднь энүг делгрүллһнд зөв тәвцән орулсмн.
Түрүн ишкдлән алдр номт 1946 җилд "Мини ээҗ" гидг чуваш келәр газетд барлсн статьяһар эклсн болдг. Тер цагас арвн хойр җил давсна хөөн "Чуваш келн-улсин этнопедагогик" ("Этнопедагогика чувашского народа") гидг нертәһәр номтын түрүн монографь һарсмн. Советск Союзд, хөөннь әрәсәд, этнопедагогикин халхар тогтасн сурһулин программ болһн Г.Н. Волковин һардврт бичгдсмн. Номтын хәләцәр, келн-улсин үндсни сурһмҗ (традиционное воспитание) сойлын һол сүүрнь болҗ бәәнә.
Келн улс болһна келн, сойл, сурһмҗин заңшал күмн әмтнә цань уга ик үнтә зөөр болҗ бәәхнь Геннадий Никандрович олнд күргҗ медүлҗ, энүг хадһлх кергтә, цааранднь өргҗүлх кергтә гиҗ даңгин заадг бәәсмн.Күн болһн бийән кен гидг күүнә үрн, ямаран келн улс болҗахан медәд, үндсни сойлан бичкнәсн авн бийдән шиңгрәх йоста. Цуг эн күслд күрхднь төрскн келн түрүн дөң. Келн болһниг әрүнәр хадһллһн болн цааранднь делгрүллһн олн әмтнә өдгә цагин нүүрлгч зөрүллтин негнь.
Сурһҗасн оютнртан, номтнртан урдк деедс өвкнрин авг-бәрц, заңшалын йосиг медҗ хадһлх кергтә гиҗ, седклинь сергәҗ, әмтнә чееҗ гегәрүлҗ, үндсни уңг-тохмарн байр-бахмҗ кеҗ йовтн гиҗ, герәслҗ зааҗ йовсмн.
Геннадий Никандрович Волков билг-эрдмәрн, күңкл ухаһарн, делгү медрләрн, олна туст күцәсн керг-үүлдврәрн олн дунд тоомср олсн номт. Алдр номтын нерн юунас цутхгдв гихлә - заяни билг-эрдмәс, оюни-серләс болчкад, күцәсн ик чинртә, олнд туста керг-үүлдврәс гиҗ келҗ болхмн.
Алдр номтын өөнин байрт нерәдгдсн "Методология этнопедагогического исследования" гидг Нарт-делкан номин конференц октябрь сарин 31-д болн ноябрь сарин 1-д болх.
Виктория МУКАБЕНОВА,
Хальмг кел делгрүллһнә цутхлңгин эксперт