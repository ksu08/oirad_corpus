Селекторн селвлцән болв
31-10-2018, 15:05 
Шидр Хальмг Таңһчин правительствин Ахлачин негдгч дарук Сергей Бадмаев әрәсән тосхлтын министерствин селекторн селвлцәнд орлцв. Терүнд "Балһснд сән кец-таал тогталһн" гидг федеральн төсвәр күцәгдҗәх керг-үүлдврмүдин тускар күүндвр болв.
Мана таңһчд эн төсвд зурһан муниципальн бүрдәц орлцҗана. Эннь Элст, Городовиковск, Лагань балһсдын болн Ик Буурл, Яшалта болн Приютное селәдин муниципальн бүрдәцс.
Ода деерән мана таңһчд эн төсвәр батлгдсн керг-үүлдврмүд 79 процентд күцәгдв. Приютн болн Ик Буурл селәдт көдлмш төгсв, Городовиковскд, Лаганьд, Яшалтад болн Элст балһснд "Диилврин паркд" удл уга бас көдлмш төгсхдән өөрдҗ йовна. Хотл балһснд "Иньгллт" паркд ясврин көдлмш зуг 58 процентд күцәгдсн бәәнә.
Тер мет эн төсвәр Элстд, Лаганьд болн Яшалтад 12 олн давхр герин эргндк һазрт сән кец-таал тогталһна көдлмш күцәгдҗәнә.