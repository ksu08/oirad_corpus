Түләнә үн өөдлв
23-06-2018, 10:14 
Тегәд бидн Элст балһсна администрацин көлгнә керг-төрин специалист Адьян Алтаевла эн төрәр күүндвидн. Адьян Алексеевичин келсәр, балһсар әмтиг зөөдг олна көлгн-күчн тер кевәрн көдлҗәнә. Балһсна олн зүсн маршрутар ут тоодан 240 көлгн әмтиг зөөнә. Эднәс 17 "ПАЗ" тамһта автобус маршрутар көдлнә. Эндр 13 автобус балһсар йовна, юңгад гихлә зәрм көлгн эвдрәд ясгдҗана, эс гиҗ җолачнр гемнәд көдлмштән һарх, эдниг сольдг күн уга болна. Маршрут болһнд "ГАЗельмүдин" тонь әдл биш. Келхд, 2-ч тойгта маршрутар 20 һар ГАЗель йовна, 5-ч болн 20-ч тойгудта маршрутар 30 шаху ГАЗельмүд йовна.
Өмн үзгин болн ар-барун үзгүд тал йовдг маршрутар арһлачнр көдлхәр седхш, юңгад гихлә өрүнд болн асхнд олн күн йовна, өдрәр болхла эн ГАЗельмүд хоосар йовна. Келхд, 17-ч тойгта маршрутар зуг тавхн ГАЗель йовна, 10-ч тойгта маршрутд зуг хойр ГАЗель көдлнә, 11-ч тойгта маршрутар һурвн ГАЗель йовна гив. Тер учрар эн маршрутар көлгн хая йовна, әмтн көлгиг йир уданд күләнә.
Дәкәд болхла одахн тосн-түләнә болн газин үн өөдлв. Тер учрар әмтиг зөөлһн һарута болҗана. Арһлачнр дала мөңг олҗахш, дәкәд болхла шин көлгиг авдг арһ уга, хуучн көлгн мел дару-дарунь эвдрнә, сольдг зи хулдҗ авад ясвр кех кергтә болна. Хам-хоша регионмудт тосн-түләнә үн мана таңһчас дорхнь баһ. Өдгә цагт көлгн газ олзлҗ көдлнә. Тегәд 20 арслң күрчәсн газин үн ода 22-23 арслңд күрв, эннь бас җолачнрт ик һару учраҗана.

Маргарита АРЗАЕВА