Ах редактор Ярослав Джамбинов
15-03-2017, 10:35 
Би "Хальмг үнн" газетин редакцд 1981 җилин сентябрь сард ирҗ көдлләв. Редакцин ни-негн коллективиг 1967 җиләс авн Ярослав Сайкович Джамбинов һардҗ йовсмн. үгтә-
күүртә, инәдтә-шогта күн болсн деерән Ярослав Сайкович некврән чигн тәвҗ, коллективиг йостаһар хамцулҗасмн.
Газетд олн зүсн йовдл учрна, нег үлү тиигхд цугинь коммуна парть һардҗасн цагт неквр
зөвәр чаңһ бәәсмн, тегәд нег эндү һархла,
күүнә неринь буру бичхлә эс гиҗ революцин
хөөн эмигрировать кесн күүнә нер статьядан алдҗ орулхла, ик керүл-цүүгән болдг бәәсмн. Ярслав Сайкович, мана ах үүрмүдин тодлврар, икәр уурлхларн козлдуран авад ширә деер хайчкдмн, тернь ик уурта бәәсинь медүлҗәсмн.
Тиим болв чигн дарунь уурнь тәвгддг, инәртә-шогта күн билә. Журналист болһниг дөңнхәр седдмн. Газетд тер цагт Ярослав Сайковичин дәәч үүрмүднь, хамдан нег әңгд, дивизьд церглҗ йовсн билгтә, күндтә журналистнр көдлҗәсмн: Андрей Джимбиев, Бембет Бакаев, Дорҗ Босхомджиев, һуча Бембеев, Эрдни-һәрә Бадма-Гаряев, Басң Сангаджиев, Лиҗ Улюмджиев. Цугтан эдн дамшлтта журналистнр бәәсмн, баһчуд сурһмҗллһнд ик оньган өгддг, неквртә улс бәәсмн.
Мана ах үүрмүд цугтан баһчудт килмҗән өгч йовсмн. Далдгч җилмүдин эклцәр редакцд баһ наста журналистнр Галина Хейчиева, Галина Тюмидова, Ольга Анджукаева, Анна Намрова ирсмн. Галина Григорьевна Тюмидова тер җилмүдиг иигҗ тодлна: "Ярослав Сайковичин кабинетд оньдин гиичнр ирдг билә. Нег дәкҗ намаг орҗ ирхлә, Советск Союзд нерән туурулсн шүлгч Көглтин Дава ах редакторла күүндҗәҗ. Намаг үзчкәд хамдан Əәдрхнд педагогическ техникумд сурчасн мини эк Сохра Булһниг, баһ насан тодлад, экчнь ода ямаран бәәнә гиҗ сурлдв.
Тиигн гихнь эдн нег хотнд өссн, хамдан бичкндән наач йовсн бәәҗ. Көглтин Дава тегәд Ярослав үүртән нерәдәд нег шүлг бичсмн. Хоюрн бичкндән орс кел меддго бәәҗ. Тегәд "хала-вала" гилдәд орсаһар күүндсн болад нааддмн. Тер цагин тускар шүлгт бас бичәтә".
Бидн, баһ наста журналистнр, планеркд оддго биләвидн, тенд зуг әңгүдин һардачнр - мана
күндтә дәәчнр-фронтовикүд цуглрад, редакцин кергүдин, газетд барлсн материалмудын тускар тоолвран келәд, адһм угаһар күүнддмн. Зуг би хөөннь секретариатд көдлдг болад, планеркд чигн оддг болув.
Баһ наста журналистнрәс түрүн болҗ хальмг дәәчнр-фронтовикүд даҗргдҗ йовсн Широклагин тускар Иван Санджи-Гаряев "Станция Половинка" гидг статьяһан бичсмн. Терүг Ярослав Сайкович өөдәнәр үнлсмн, эврән чигн тодлврарн мана газетин халхст хувалцсмн.
Тиим үннч седклтә, баһчудыг дөңндг, теднә кергәр, кеҗәх көдлмшәр соньмсдг күн "Хальмг үнн" газетин ах редактор, фронтовик, әрәсән Федерацин сойлын ачта көдләч, Улсин Иньгллтин орденә кавалер Ярослав Джамбинов бәәсмн. Арвн зурһан җилдән эн редакциг толһалҗ йовсмн. 1983 җилд ачта амрлһнд һарсмн, тиим болв чигн редаклцла залһлдаһан геелго, статьясан, тодлврмудан бичҗ йовсмн.
Фронтовик болсн деерән Төрскән харсгч Алдр дәәнд залу-зөргтәһәр орлцад, Ставропольск край, Ростовск болн Запорожск областьсиг, Ростов-на-Дону балһсиг сулдхлһнд орлцҗ Миус болн Днепр һолмудт болсн күнд-күчр дәәлдәнд 28-ч әәрмин 248-ч стрелков дивизин ханьд
үүрмүдтәһән дәәлдҗ йовсмн, ПТР-ин әңгин командир болҗ залу-зөргәрн йилһрҗәсмн. "Хальмг үннд" көдлҗәсн мана ах үүрмүд-журналистнр бас тер 28-ч әәрмин ханьд нерән туурулҗасмн, кесг орденәр болн медальмудар ачлгдсмн. Тиим күндтә улсла бидн келн-улсин газетд хамдан көдлҗәсмн, эднәс үлгүр, сурһмҗ авч журналистикин кергт церглҗ йовнавидн.

ТүРВәН һуна