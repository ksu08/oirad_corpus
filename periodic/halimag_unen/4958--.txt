Хальмг келндән хару багш
23-01-2017, 17:45 
Хальмг келн - мана бахмҗта зөөр, мана келн-улсин әмн-кишг. Дорас өсч йовх үйд төрскн кел дасхх, бат медрл өгсн деерән, авъяс-заңшалла, өвкнрин тууҗла таньлдуллһн, эднә кел өргҗүллһн - хальмг келнә багшнрин һол
күсл болн керг болҗана. Мана таңһчд медрлән, билг-эрдмән өгч, үнн-чик седклтәһәр көдлмшән күцәҗәх багшнр олн бәәнә гиҗ келх кергтә. Эднә негнь - Хальмг Таңһчин ачта багш Галина Васильевна Васильева. Багш Лаганя района Бембин Тимофейин нертә Җалга селәнә дундын школд дөч шаху җилдән көдлҗәнә.
Олн җилдән сурһуль-эрдмин халхар үнн кевәр багшлҗ йовх Г.Васильеван күч-көлсн кесг дәкҗ өөдәнәр темдглгдсмн. Сурһульчнрт гүн медрл болн чик сурһмҗ өгч йовх багш "әрәсән Федерацин эрдм-сурһулин йилһән сән көдләч", "Хальмг Таңһчин ачта багш", "Багш-методист" гидг нер зүүнә, күч-көлснә ветерана цолта, "Келни билг" марһана лауреат болна. Галина Васильевна өдгә цагин некврлә ирлцхәр көдлмштән шин эв-арһ олзлхар шунна, оньдин үүдәлтин хәәврт бәәнә. Эн җилмүдин туршарт хоршаҗ авсн байн дамшлтнь кичәл болһниг соньн, өвәрц кевәр давулхд туслна, тегәд сурһульчнр багшин келсиг оньган өгч соңсад, шингәҗ авна. Ачта багшин сурһульчнр района болн таңһчин марһаст, олимпиадт сән медрл үзүлҗ, нүүрт һарна гиҗ келх кергтә. Хальмг келнә олимпиадт 8-ч классин сурһульч Богнин Байрта, төрскн келнә олимпиадт болхла 9-ч классин сурһульч Манҗин Делгр болн 11-ч классин сурһульч Чумбан Аня дииләчнрин тоод орв. Богнин Байрта "Бичкн Төрскн" гидг номин-дамшлтын конференцд "Җаңһр" дуулврт күүкд улсин ке-сәәхн дүр" гидг төрәр шинҗллһнә көдлмш күцәһәд, бас нүүрт һарснд багшин тәвц бәәнә. Хальмг деед сурһулин хальмг филологин институтын бүрдәсн төрскн келнә болн утх зокъялын ил олимпиадт 11-ч классин сурһульч Хорһтын Александра 3-ч орм эзллә. Ода эн күүкн КалмГУ-д хальмг келнә әңгин оютн болна, иргчдән хальмг келнә багш болхмн.
Темдглхәс, дурта багшасн үлгүр авад, кесг сурһульчнь багшин эрдм шүүҗ авв. Хальмг келнә әңгд А.Михайлова, Р.Нимгирова, А.Чумбаева сурчана. Кесг сурһульчнь багшнр болн сурһмҗлачнр болад, сурһуль-эрдмин халхар үүлдҗ йовна. Эннь, З.А.Наранова, Н.Б.Лиджиева, Е.А.Павлова, А.А.Лиджиева, Л.М.Манджиева, З.Б.Манджиева болн нань чигн.
Кичәл болһндан, өдр-бүрин көдлмштән Галина Васильевна арһ-чидлән нөөлго, өмәрән зөрҗ үүлднә. Дорас өсч йовх үйин кел өргҗүлхин, авъяс-заңшал медүлхин төлә эн гүҗрҗ йовна. Багш көдлмштән олн зүсн шин эв-арһ олзлҗ, презентацс белднә, текстин комплексн шинҗллт кенә. Цуг эннь сурһульчнрт хальмг келән дасч авлһнд туслна, күүкд-көвүд медҗ авсан батлҗ авхар хәәврин болн шинҗллтин халхар үүлднә.
Г.Васильева байн дамшлтарн района бәәтхә, таңһчин багшнрла хувалцхар семинармудт орлцна, ил кичәлмүд болн мастер-класс өгнә. Баахн багшнрт Галина Васильевнан сүв-селвг көдлмштнь урмд өгч, бичкдүдт хальмг кел даслһнд ик нилчән күргнә. Кергән цань уга сәәнәр меддг, ачта болн күндтә багшиг сурһульчнр болн эднә эк-эцкнр тевчҗ, бас ямр нег төрәр ухан-тоолвринь учртан авна.
Дөчн негн җилдән Җалга дундын школд хальмг келнә багшар көдлҗ йовх Галина Васильевна Васильева хамдан көдлҗәх үүрмүдтән, сурһульчнртан болн селәнә бәәрн улстан үлгүр-үзмҗ болна. Ик-бичкн уга цуһар багшиг күндлнә, ач-тусинь хәрүлхәр шунна. Багшин көдлмшт кемҗән уга. Сурһульчнртан бат болн гүн медрл өгхин, чик сурһмҗ заахин төлә цаган, арһ-чидлән әрвллго, седклән тәвҗ көдлдг багш эн эрдм шүүҗ авсндан нег чигн дәкҗ хармнсн уга. Кесн-күцәсн көдлмшнь кезә чигн үзмҗтә, олнд туста болтха! Сансн санань күцҗ, цааранднь чигн сүв-селвгән өгч, сән-сәәхн бәәх болтха, гиҗ әрүн цаһан седкләсн Галина Васильевнаг
йөрәҗәнәв.

ОЧРА Авдотья,
Лаганя района "Хальмгаһар келтн" клубин һардач, Хальмг Таңһчин ачта багш