Урн һарин эрдмч
25-01-2017, 16:20 
Көтчнр селәнд бәәдг Нәндәшә Дорҗиг таңһчд олн әмтн меднә. Дорҗ баһ наснасн авн кезәңк авъяс-бәрцәр, тууль-тууҗар, һарин эрдмәр соньмсна. Дорҗ тенд, нег селәнд, кезәңк тууҗ меддг, эс гиҗ һартан урн күн бәәнә гисиг соңсхларн, эрк биш керг кеһәд
күрәд, таньлдад, өр цәәлһәд күүндәд чигн һарч ирнә.
Бичкн цагасн мөрнд һавц. "Намаг бичкнд мадн хойр давхр герт бәәдг биләвидн. Болв бичкн цагасн мөрнд дуртав. Тегәд күүнә цуснд бәәдг кевтә гиҗ саннав",- гиҗ Дорҗ келнә.
Мөрнд кергтә зи: эмәл, хазар, ногт, ташмг, шилвр, маля - цугинь эн бийнь кенә. Эцкнь, Нәндәшә Бамба, түрүн болҗ көвүһән ташмг кедг дасхсмн. Хөөннь гүрәтә юм хәләһәд, цугинь кедг эн дасв. Эс медгдсиг көгшдәс сурад тодлҗ авна. Тугтн селәнд һартан урн Санҗин Комня бәәнә гисиг соңсад, терүнәс эмәл, хазар кедг дассмн.
- Мана өвкнр кезәнә цагас нааран малан өскәд, теегәр нүүһәд йовдг улс билә. Эдл-ахудан кергтә тоотыг кен негнь кедг арһта бәәсмн. Ода цагин зәрм һарин эрдмчнр кезәңк юм кехләрн урдкла әдл кеҗәхмн уга, хамгин түрүнд сәәхн, үзмҗтә болтха гиҗ тоолад, дуту-дундстаһар кенә. Зуг кехләрн йоснднь кех кергтә гиҗ тоолнав. Кемр мадн кезәңк сойлан, һарин эрдмән босхҗ авхар бәәхлә, әрүн цеврәр босхҗ авх кергтә. Ода хәләхнь, зәрм зурачнр чигн үүдәврмүдтән кезәңк бәәц, таал үзүлхләрн хальмг улсин авъяст уга юм зурад эндү һарһна. Хальмг улс нәрн шагшавдта, томата-тохнята улс. Юн чигн юмн тогтсн авъяста, эктә-толһата болдг. Ямр нег авъяс күцәгдхләрн хара зөңдән күцәгддго, ямр нег учр-утхта болдг. Терүг мадн медәтнриг бәәсн деер медҗ авх зөвтәвидн. Эс гиҗ эвго-эвго йовдл учрад бәәнә,- гиҗ Нәндәшә Дорҗ тоолвран келв.
Ода эн Х.Косиевин нертә Көтчнрә гимназьд немр сурһулин багшар көдлсн деерән "Урч" гидг кружок һардна. Күүкд-көвүдт һарин эрдм дасхна. Багшиннь һардврт эдн килһс томдг, ишкә, нәрн шинҗ, деесәр уйя (төөмдә, һоһда) кедг дасна. Нидн эдн хальмг махла уйдг, төмр сииләд хальмг бүс кедг билә. Иигәд бичкдүдиг дасхад бәәхлә, хальмг улсин һарин эрдм мартгдшго гиҗ эн иткнә.
Җил болһн таңһчин Джангариадт Дорҗиг үзҗ болхмн. Сәәхн хальмг хувцан өмсәд эн нәәрт ирәд, "Җаңһр" дуулҗ ирсн әмтнә чикнә хуҗр хаңһана.

\u0420\u0430\u0438\u0441\u0430 \u041c\u0410\u041d\u0416\u0418\u041b\u0415\u0415\u0412\u0410