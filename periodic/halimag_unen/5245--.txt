Алдр шүлгчин җирһл болн ухаллһн
09-03-2017, 11:20 
А.Амур-Санана нертә Келн-улсин библиотект Көглтин Даван 95 җилин өөнд нерәдҗ олн керг-үүлдвр күцәгдҗәнә. Нарта делкәд Хальмгин нериг туурулсн шүлгчин өөнд нерәдәд, библиотек әрәсән цуг библиотексиг орлцулсн ик марһа зарлснь темдгтә.
Библиотекин абонентин әңгин көдләчнр Галина Сармашева болн Галина Эльбикова мультимедийн үүдәвр белдв. Эн соньн болн ик чинртә һарцин литературн селвгчнь болҗ Хальмг бичәчнрин Ниицәнә ахлач Эльдшә Эрднь орлцҗ, ик көдлмш кев. Нарт делкәд нер һарсн хальмг шүлгчин үүдәврмүдин тускар, терүнә аһу ик чинртә болн авлгч күчтә шүлгүдин тускар келҗәх, үзүлҗәх ик һарц цугтад кергтә болҗана. Җирһлин туршарт хальмг шүлгч үүдәсн тоотын туск медрлән сергәхд, зәрм үүдәврмүдинь шинәс медҗ авхд эн һарц ик дөң болхмн. үгиг илт керглә ниицүлсн билгтә шүлгчин туск һарц багшнрт, библиотекүдин көдләчнрт, литературт дурта улст ик соньн болсн деерән сән дөңцл болҗана.
Көглтин Даван урн үгин ик зөөрлә таньлдулҗах мультимедийн һарц арвн һурвн әңгәс тогтҗана. Түрүн әңгнь бичәчин намтрла таньлдулҗана. Хойрдгч әңгнь "Җирһл болн ухаллһн" гиҗ нерәдгдҗәнә. Төрскән харсгч Алдр дәәнә цаг болн хальмгудыг Сиврүр туулһсн һашута кем үүдәврмүдтнь ямаран орман олсиг һурвдгч әңг үзүлҗәнә. Төрскн һазрин туск шүлгләни
үүдәврмүдлә дөрвдгч әңгд таньлдҗ болхмн.
Туульс бичәчин үүлдврт зөвтә орман олсинь бидн меднәвидн. Түүкләнә янзар бичгдсн тер туульс тавдгч әңгд хурагдсн бәәнә.
"Көглтин Дава болн хальмг литератур" гидг әңгиг оньган өгч хәләхлә, мартгдад бәәсн соньн олн йовдлыг тодлҗ болхмн. Хальмг литературт хөрдгч зун җилд билгтә гисн шүлгчин негнь болҗ тодлгдсн Көглтин Дава төрскн литературин ах үйин бичәчнрлә харһҗ йовсмн. Антон Амур-Санан, Басңга Баатр, Манҗин Нимгр бичсн тоотыг умшсн деерән тедниг үзҗ, харһҗ йовснь үүдәгч үүлдвртнь зөвтә нилчән күргсн билә. Энүнлә нег кемд Калян Санҗ, Инҗин Лиҗ, Дорҗин Басң, Тачин Анҗа, Хоньна Михаил болн нань чигн бичәчнр үүдәврмүдән бичҗ, литературн болн олна җирһлд орлцҗ йовсмн. Саңһҗин Бося, Буджала Егор, Нуура Владимир, Эльдшә Эрднь, Лиҗин Валентина болн нань чигн бичәчнр литературн хаалһд олн зүсн цагла орсн бийнь ах үйин бичәчнрин, тер тоод Көглтин Даван урн-үгин авъясмудыг
үүдәврмүдтән делгрүлҗ чадсмн. Урн үгин ик билгтлә нег цагт үүдәврмүдән бичҗ йовснь цуг эдниг хамцулна.
Орс литературт чигн Көглтин Даван үүдәврмүд зөвтә орман олҗахиг һарцин доладгч әңг таньлдулҗана. Шүлгүднь нертә олн орс шүлгчнрин үүдәврмүдин сән авъясмудыг үүлдвртән хальмг шүлгч делгрүлҗ чадсинь тернь медүлҗәнә. Пушкинлә залһлдата шүлгүд терүнднь сән герч болҗана.
әрәсән олн келн-улсин литературт хальмг шүлгч ямаран күндтә орм эзлҗәснә тускар нәәмдгч әңгд келгдҗәнә. Расул Гамзатовла, Кайсын Кулиевла, Мустай Каримла үүрлҗ йовснаннь тускар "Дөрвн үр" гидг әңгд таньлдҗ болхмн. Искусствин олн үүлдәчнрлә сән таньл йовсна тускар дарани арвдгч әңгд келгдҗәнә. Келн-улсин библиотекин саңд бәәх
Көглтин Даван хальмг, орс, һазадын орна келәр барлгдсн үүдәврмүдин электронн библиотекиг чигн белдснь йир сән дөңцл болҗана. Арвн хойрдгч әңгинь тогтаҗах электронн дегтриг бичәч Эльдшә Эрднь белдсмн. Тернь - "Көглтин Давад күмни тәкл" гиҗ нерәдгднә.
Көглтин Давад нерәдсн соньн кесг үүдәврмүд терүнд орҗана.
Арвн һурвдгч әңгд Көглтин Даван дүриг, терүнә келсн үгмүдиг болн тодлвриг тодлулсн видео болн аудио материалмуд орсн бәәнә. Мультимедийн һарциг литературн - методическ дөңцл товчлҗана.
Келн-улсин библиотекин көдләчнр нертә шүлгчин өөнд нерәдәд, иим олн халхта өдгә цагин некврлә ирлцәтә соньн һарц белдв. Көглтин Даван үүдәврмүдәр соньмсдг цуг улст тернь йир ик туста һарц болҗана.

Галина ХЕЙЧИЕВА