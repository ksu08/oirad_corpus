Эмчнрт ханлтан өргҗәнәв
20-01-2018, 10:03 
Би тана нег олна дунд йовдг умшачув, газетин халхар бас көдлҗ йовлав, ода ачта амрлһнд бәәнәв. Багшнриг, гем-шалтгасм гетлсн эмчнриг, болн эднд дөң болдг нань чигн көдләчнриг, элгн-садан, үр-өңгән, хам-хоша бәәдг Алцнһуд селәнә цуг улсиг удлго ирх Цаһан Сарин байрла йөрәһәд ханлтан медүлхәр седләв.
Хальмг улс, кен болвчн, эврәннь җирһлин хаалһдан сәәг чигн, мууг чигн үздг, тегәд чигн "Зовлң уга җирһл уга", "Зовлңган даасн җирһдг" гиҗ хара зөңгдән келсн юмн биш. Тиимшг, давсн җилин сүүлднь мини җирһлд зовх зовлң учрад бәәв. Негдвәр, ууһн көвүм көдлмшин халхар шавтад, мини сүмсим авн гив. Болв гемәсн гетләд, байр учрав.
Хойрдвар, мини хуучн гем босад, дәкн күндәр гемтүв, бас месллһ кев. Намаг эмнсн тоомсрта, эврәннь кергән айта сәәнәр меддг эмчнрин күргсн ик ач-тусинь кезә чигн мартшгов. Эднә тоод Көтчнрә района ах эмч Очр Бадма-Горяев, дарукснь хирургуд Очр Эрендженов, Церн Пашкаев, анестезиолог, медсестрас, санитаркс С.Б.Чульчаева, Э.Н. Годжурова, В.Т. Азотова, Н. Бумбаева, А.И. Мадина болн нань чигн көдләчнр йовна.
Гем эс даагдад ирхлә, района эмчнр таңһчин больницур йовулв. Тенд эврәннь көдлмшән йилһән сәәнәр күцәдг хирург Евгений Парнаев, медсестрас С.В.Какишева болн нань чигн көдләчнр көдлмшән дигтә-тагтаһар кесн деерән күүнлә ээлтәһәр күүндәд, сурсиг цәәлһәд селвгән өгнә. Иим бәәдлд ямаран чигн гем-шалтг эдгхнь лавта.
Элгн-садм чигн дөң болад, мини эдглһнд сән нилчән күргв, тер тоод тавн дү күүкм, нег дү көвүм, көгшн экм, көвүд-берәдм, күүкн-күргм болн нань чигн садм намаг тиим бәәдлд оньг угаһар үлдәсн уга. Тер мет Алцңһуд селәнә школын багшнр, көдләчнр бас дөң болв. "Күн демәр, шовун далвагар" гидгнь учрта.
Зуг күн болһн эврәннь җирһлин хаалһан эврән секдг - хөөткән санад, му ухан угаһар бәәһәд, әмтиг күндләд, теднд дөң-тус болад, өр-өвдәд йовхла зовх, түрх учр цухрад йовна. Ода насарн медәрҗ одув, тегәд цецн тоолвр орад бәәнә. Цуһар эрүл-менд бәәтн, дааҗах үүлдвртн дааврта болҗ өмәрән йовтха, жирһлин хаалһтн оньдин тоомсрта цаһан болтха!
һУЧНА Александра
Көтчнрә района
Алцңһуд селән