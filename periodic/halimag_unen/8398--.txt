\u201cХальмгим медчкәд, моңһлмуд икәр байрлв\u201d
28-07-2018, 08:56 
Мергн Владимирович Дипломатическ академьд сурһуль сурсн күн, политическ номин кандидат. Орс болн хальмг келн деерән немр хойр келиг сән меднә. Тернь англь болн моңһл келн. Олн зүсн орн-нутгас Моңһлд көдлҗәх дипломатнрин ик зунь орс келтәһинь Мергн Владимирович темдглв. Иигәд Болгарин, Сербин, Чехийин Ар үзгин Корейин, Китдин элчнр орс келтә. ОБСЕ-н элч бас орс келтә күн. Дипломатическ үүл дааҗах улс дунд тиигәд орс кел меддгнь зөвәр олн болҗана.
Мергн Владимирович эврә төрскн келндән хару күн. Энд ода икәр күүндгдҗәх төрин туск күүндврт орлцад, төрскн келнә иргчин туск тоолврарн хувалцв. Төрскн келән бичкдүд яһҗ сурхин тускар, талдан келн - улсин күүкд ода эк-эцкин зөвшәләр бәәсн һазриннь кел дасхин тускар келнә туск заканд немр чиклвр орулгдҗахнь әмтиг йир икәр үүмүлҗәнә. "Хальмг болсн хөөн эврә келән медх зөвтә, - гиҗ дипломат тоолна. - Күн болһна седкләс тернь һарх зөвтә. һазадын орна келиг бидн дасад авчкнавидн. Эврә келән медхд төрүц ямаран чигн саалтг маднд уга. Зуг седкл кергтә". Йосна халхас килмҗ һарһгдҗ, сурһулин учрежденьс болхла методическ халхар тасрхан уга шинрлт орулҗ, цагин неквриг дахҗ, эврә келиг бичкдүдт дасхгдх туск тоолврарн эн хувалцв.
Моңһлд әмтн хальмгудын тускар даңгин соньмсдгиг дипломат темдглв. "Хальмг болҗахим медчкәд, әмтн байрлад, "манахс - "өсрсн цусн, тасрсн махн" гиһәд байрлцхана. Хальмгла залһлда бәрхәр, мана таңһчд арһлачин үүлдвр эс гиҗ талдан нег керг-үүл күцәх, йириндән залһлда бәрх саната бизнесменмүд чигн даңгин ирҗ күүнднә",- гиҗ Мергн Джеваков келнә. Тегәд сойлын залһлданас нань олн халхар нөкцлт бәрҗ болх таал бәәхинь эн темдглв.
Моңһлд әрәсән элчллтин негдгч сегләтр болад, Мергн Владимирович олн халхта көдлмш кенә. Негдвәр, Моңһлын йосна болн күцәгч органмудла залһлда бәрлһн. Дәкәд болхла Моңһлд бәәх әрәсән иргнмүдин үүлдвриг ниицүлҗ, хамцу көдлмш кенә. һурвдвар, әрәсәг Моңһлла залһлдулҗах дәәнә болн иньгллтин тууҗиг сергәҗ, тер иньгллтин темдг болгч бумбсиг харлһар, тер бумбсин өөр төрскнч болн иньгллтин сурһмҗ келһн болҗана.
Көдлмшин түрүн җилдән Мергн Джеваков Халхин һолд одад, тенд бәәх хөр һар бумбсиг бүрткҗ хәләв. Улан-Баатрт маршал Г. Жуковд болн советск цергчнрт тәвсн бумбс бәәнә. Цуг тер дәәнә цага туурмҗин болн иньгллтин темдг болҗах бумбс элчллтин хәләврт бәәнә. Моңһлын Герой, Советск Союзин хойр дам Герой А. Плиевин нериг Моңһлд йир күндлнә. Мергн Владимировичин шунлтар эн баатрт бумб тәвгдв. Ар үзгин Осетяс ик делегац ирәд, байрта үүлдвр күцәгдв. Владикавказин толһач (мэр) Мергн Джеваковиг шишлң һашгар ачлв. Ода эдн Улан-Баатр болн Владикавказ хоорнд иньгллтин залһлда батлх керг-үүлдвр күцәҗәнә.
Соньн эн күүндврин ашар, Моңһлын болн Хальмгин хоорндк залһлданд делгрлтин төлә олн таал бәәхнь темдглгдв.
Галина ХЕЙЧИЕВА