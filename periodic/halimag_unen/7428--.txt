Ик Буурла усн әмтәхн болх
27-02-2018, 09:49 
Шин оборудовань яһҗ көдлҗәхин тускар станцин специалистнр болн района толһач цәәлһвр өгв. "Энд шин техник олзлгдҗана, станц эдлврт орулхин кергт 10 сай арслң һарһгдв. Тер мет Ик Буурлд 25 дууна сурвлҗ тосххин төлә 36 сай арслң олзлгдла, левокумск усн тиигәрән орулгдв, цугнь белн, зуг ода әмтнә гермүдт усн орулгдх. Тер көдлмшиг специалистнр күцәх зөвтә, яһад гихлә тернь шин технологийслә залһлдата",- гиҗ района толһач Виктор Санджиев цәәлһв.
- Сурвлҗна документац кезә белн болх?- гиҗ Алексей Маратович соньмсв. - Тернь март сарин 20 күртл белн болх. Терүнә хөөн сурвлҗн муниципалитетин зөөрин ханьд орх, тиигхлә бидн марһа кеһәд, әмтнә гермүдт ус орулх организациг йилһҗ авхвидн. Эс гиҗ муниципальн предприять кеһәд, терүнд эн көдлмшиг даалһхвидн. Ода усн муниципальн учрежденьст орулгдсн бәәнә, тер тоод бичкдүдин садт болн школд, - гиҗ района толһач келҗ өгв. "Тер көдлмшән хооран бичә саатн, түргәр күцәтн, муниципальн предприятян бүрдәтн",- гиҗ Алексей Орлов заавр өгв.
Станцас таңһчин Толһач Ик Буурла дундын школд одв. Энд усн яһҗ орулгдсинь бүрткәд, школын хот уудг хорад орад, күүкдт хот белдлһн амр болсинь медҗ авв. Замчнрт көдлмшин таал икәр таасгдҗана. Инвалид сурһульчнрт ямаран таал тогтагдҗахинь Алексей Маратович бас хәләв, энд мууһар үздг күүкдин төлә шишлң принтер болн компьютер, нань чигн тоот тәвгдҗ олзлгдҗахинь үзв. Школд бичкдүдин бииһин "Арнзл" ансамбль үүлдҗәнә.
Дарунь района администрацд харһлт болв. үвлзлһн яһҗ давсна, финансин халхар ямаран бәәдл тогтсна тускар таңһчин Толһач сурв. РМО-н һардач Виктор Санджиевин келсәр, давсн җил эдн буудян ик урһц хураһад таңһчар хойрдгч орм эзлсмн. Буудян чинрнь чигн сән. Агротехникин зокалыг күцәснә ашт эдн тиим сән күцәмҗд күрсмн. Намрин тәрәнә аһу 58 миңһн гектар тогтаҗана. үвлзлһн районд му бишәр давв, малын һару уга. Ода деерән районд 58 миңһн толһа бод мал болн 190 миңһн хөн бәәнә. Малын хотар тетклһн бас му биш, 50 миңһн тонн үлдл эн җил чигн олзлгдх.
Мал бордлһна площадкс районд өргәр үүлдҗәнә, 3 миңһн толһа бод мал ода КФХ-ст асрҗана, тиим эв-арһиг фермермүд дөңнҗәнә, тегәд мал бордлһнд орхар седҗәх эдл-ахус баһ биш. Малын хотын көрңгиг икдүлхин төлә услврин һазрмуд олзлгдҗана, давсн җилд малын хотын хойр урһц хадгдв.
- Арһлачнрин тоог икдүлтн, теднд дөң болтн, тиигхлә эдн чигн шин предприятьмүд бүрдәлһнд дөң болад бәәх, - гисн селвгән Алексей Маратович өгв. Йирдән район му бишәр давсн җилд көдлв, сән урһц авв, түрүн болҗ таңһчдан хойрдгч ормд һарв. Тиим сән үзмҗиг урднь Городовиковск болн Яшалтан райод үзүлҗәсмн. Социальн халхар әмтнә өмн бәәдг цуг даалһвран Ик Буурла района һардвр күцәҗәнә, социальн шин объектс тосхгдҗана. Тер тоод немр сурһуль-эрдмин цутхлң зунар эдлврт орх зөвтә.
Энд 250 сурһульч олн зүсн кружокд орҗ чадҗана. Ростов балһсна болн бәәрн тосхачнр энд йовудтаһар көдлҗәнә, ода хойр давхр шин цутхлңгин улнь тосхгдҗана, дәкәд белн конструкцс авч ирх, эрсинь түргәр тәвх. Июль сард нааран ирәд белн уга болсинь хәләнәв. Финансин халхар чигн энд цугнь - дигтә-дарата, кредитәр эднд өрн уга, нам зәрм кредитиг эдн хаачкҗ, - гиҗ Алексей Маратович Ик Буурла районд одсна ашинь диглҗ келв. Дарунь таңһчин Толһач Орһахн селән тал һарч йовв.
Өвкнрин келән
медх кергтә
Төрскн келән күн болһн медх зөвтә. Нам нег миңһн күн үлдв чигн зәрм улс ээҗ-аавин келәрн келнә. Мана таңһчд болхла 100 миңһ һар хальмг үндстә күн бәәнә, тегәд өвкнрин үлдәсн алтн зөөриг, хальмг келән, бидн мартх зөв угавидн. Иим төрмүдт төрскн келнә нарт-делкән өдр нерәдгднә. Иим хурц төрәр Ик Буурла района Орһахн селәнд болсн байрин хургт орлцачнр, тер тоод багшнр, олна организацсин элчнр, райодын болн балһсна сурһуль-эрдмин органмудын элчнр тоолврарн хувалцв.
Байрин хургиг нүр үгәр таңһчин Толһач Алексей Орлов секәд, төрскн келнә нарт-делкән өдрлә йөрәһәд, "үвләс менд һарвта?" - гиҗ ирсн багшнрас хальмгаһар сурв. "һарувидн" гиҗ цугтан байртаһар хәрү өгв. Дәкәд Алексей Маратович төрскн келнә ик чинрин тускар келв, өрк-бүл болһнд, гер болһнд, һаза, олна ик керг-үүлдврт хальмг келн соңсгдад бәәх зөвтә. Тиим күслд күрхин төлә таңһчин һардвр багшнрт кезә чигн дөң болад бәәх. Ода төрскн кел делгрүллһнә Цутхлң үүлдҗәнә. Эклц классин төлә "үйнр" учебник үүдәгдлә, талдан классмудын, школан төгсәҗәх сурһульчнр күртл тиим дегтрмүд эрк биш кергтә. Хальмг келн мана келн-улсиг хамцулна. Келн бәәхлә, хальмг олн улс чигн, мана онц чинртә сойл үлдх.
Орһахна школын музейд сурһульчнр хальмг келәр йир сәәнәр цәәлһвр өгв, нам кел меддго күн цугинь медәд бәәх. Тиим сурһульчнриг белдҗәх мана таңһчин цуг багшнрт ханлтан өргҗәнәв. Ода мана таңһчин баһчуд хальмгаһар келхәр седнә, тиим шин неквр һарчана, тернь йир сән гиҗ Алексей Маратович темдглв. Дәкәд таңһчин Толһач әрәсән Президентин Күндллһнә һашгиг үстин района Цаһан Амна гимназин технологийин багш Наталья Леджановад бәрүлҗ өгв. Тер мет Ик Буурла района Зундинск дундын школын эклц классин багш Светлана Лиджиева, Ик Буурла дундын школын орс келнә багш Светлана Убушиева, Орһахна школын эклц классин багш Цаһан Олюшева таңһчин Толһачин Ханлтын Бичгәр ачлгдв, өөдән ачлвринь эднд Алексей Маратович бәрүлҗ өгв..
Дәкәд ирсн күндтә гиичнриг Ик Буурла района толһач Виктор Санджиев йөрәһәд, мана һазрт Орһахна әәмгт мана хәәрн төрскн келнд нерәдәд ик нәр-наад кеҗәнәвидн, мана һазрин нертә бичәч Тачин Анҗа хальмг кел делгрүлҗ йовсмн гиҗ темдглв. Дарунь таңһчин сурһуль-эрдмин болн номин министр Николай Манцаев үг авад, таңһчин Улсин Хуралын (Парламентин) Ахлач Анатолий Козачкон Йөрәлин бичг умшҗ өгв.
Билгтә баһ биш багшнр таңһчин школмудт көдлнә, тер тоод Баһ Дөрвдә района ДОУ-н немр сурһулин педагог Байрта Эрднигоряевад, хальмг кел делгрүллһнә цутхлңгин эксперт Виктория Мукабеновад, Ик Буурла района Зултрһн селәнә школын эклц классин багш Байрта Джуджиновад сурһуль-эрдмин министерствин Күндллһнә һашгиг министр Николай Манцаев бәрүлҗ өгв. Цааранднь төрскнч седклтә улсиг, хамгин түрүнд хальмг келнә багшнриг таңһчин Олна палатын гешүн Иван Басангов йөрәв. Бәәрн улс эврәннь өвкнрин зокалар Орһахн гиҗ отг-әәмгин нерәр селәһән нерәдв, тернь хальмг авъясар кесн юмн, терүг дөңнҗ болхмн гиҗ эн заав.
Эндр федеральн стандартмуд (ФГОС) өргәр олзлгдҗана, эн таалд төрскн келн ямаран кевәр дасхгдҗахин тускар эврәннь илдклдән таңһчин министр Николай Манцаев тодрхаһар келв. Бичмр авъясиг шинәс делгрүллһнә төрмүдин тускар Хальмг ГУ-н доцент Эллара Омакаева үг авв. Цааранднь Ик Буурла района сурһулин заведеньст этносойлын компетенц яһҗ тогтагдҗахин тускар района сурһуль-эрдмин әңгин һардач Мерген Лиджиев илдкл кев.
үдин хөөн Э.Чоноскаевин нертә школын хальмг келнә багшнр мастер-классмуд үзүлв. Хальмг баатрльг "Җаңһр" дуулврин нег тасрхан ул деер бәәрн сурһульчнр наад үзүлв. Цугтан эдн төрскн келән сәәнәр меддгән, мана өвкнрин үүдәсн алдр "Җаңһр" эпост дурта болҗахан үзүлв. Ик Буурла һазрт төрскн келән сәәнәр меддг арвтнр болн баһчуд баһ биш гиҗ лавтаһар келҗ болхмн. Эднә дамшлтыг өргәр тархах кергтә.
ТүРВәН һуна