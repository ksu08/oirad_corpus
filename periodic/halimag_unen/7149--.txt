Ээҗин өлзәтә зун насн
23-01-2018, 09:04 
Шин җил эклснәс нааран Бова Лиджиевнан герәс гиичнр хөөһҗәхш. Цуһар ирәд, ээҗин зу насинь йөрәцхәнә. Тиим болдгнь орта, юңгад гихлә Бова Лиджиевна насни турштан олн дунд күндтә, тоомсрта йовх күн.
Бова Хомутникован насн-җирһл орн-нутгин тууҗла залһлдата. Мана орн-нутгт кедү хүврлт учрв, терүгинь цугинь ээҗ үзҗ, орлцҗ йовсн болдг. Бова Хомутникова (күүкн цагтан Шарманджиева) малчин өнр бүлд һарсмн. Эднә төрскн һазр-усн өдгә цагин үстин района Смушково болн Əәдрхнә района Линейное гидг станцин хоорнд бәәсмн, тиигхд Əәдрхнә района Приволжск района Джакуевк селәнә советин ханьд ордг билә. Уңг-тохмднь шар шаҗна гелң-ламнр бәәсмн. Авһнь болн наһцхнь хурлд манҗ болҗ церглҗ. Тегәд чигн Бова Лиджиевнад Деедс ут нас заясн болх гиҗ сангдна.
1930-ч җилмүдт эцкнь, авһнь өңгрснә хөөн Бова күүкн Əәдрхн балһсна бичкдүдин Герт тусв. Өсәд-босад, Əәдрхнд педрабфакд орад сурсмн. 1937 җилин чилгчәр Əәдрхнүр ирсн Богшрахна әәмгә күн Петр Хомутниковла эн харһна. Баахн көвүн Петр сәәхн чирә-зүстә, кевлүн цогцта Боваг үзн, дуран өгнә. Тер дарунь әрк зөөхәр седнә. Тиигәд Бова арвн йистәдән хәрд һарад, авалян дахад, Теңгин һазрур, Ростовск областин Хальмг района Ново-Николаевск станицур, Богшрахна әәмгүр одв. Энд эдн бәәрн школд багшлв. 1939 җилд авальнь цергт мордв, хөөннь дән эклхлә, энтн баһ командирмүдин курсмуд төгсәсн төләдән дамшлт авсн салдс билә.
Долан җилдән энүг түрүләд цергәс, дарунь дәәнәс экнь Лоши Намровна, авальнь Бова Лиджиевна болн 1940 җилд төрсн ууһн үрнь Светлана күләсн болдг. Дәәнә, немшнрин оккупацин болн Красноярск крайин бүтү ө шуһу модн заагт Юрьевка селәнд тууврт бәәсн цагт авалиннь нег һазра, Богшрахна әәмгин улс Хомутниковихнә өрк-бүлиг хәәрлҗ, доталҗ, дөңнҗ йовсмн. Бова Хомутникова ода чигн тедниг ханлтта седклтәһәр тодлна. Тууврт йовсн цагтан Бова Лиджиевна авалясн болн хадм эцкәсн, нернь һарсн государственн болн цергә үүлдәч, туурмҗта 110-ч Хальмг мөрн цергин командир Василий Алексеевич Хомутниковас, бичгүд авдг бәәсмн.
Сиврин күчр-күндиг даахд амр биш билә. Тууврт Бова Лиджиевна цуг хальмгудла әдл күнд хар көдлмш кеҗ йовсмн. 1945-ч җилин май сарин чилгчәр Москван өөр-шидр, Курск дуһуд дәәлдәнд орлцсн авальнь хәрҗ ирв. Зөрмг кевәр дәәлдсндән Петр Хомутников Улан Одна орденәр, "Москван харслтын төлә", "Будапешт авлһна төлә" гидг медальмудар болн нань чигн ачлврмудар ачлгдсн болдг. Бова Лиджиевнан хадм эцкнь, Василий Алексеевич Хомутников, Будапештын төлә болсн дәәлдәнд 1945-ч җилин февраль сарин 4-д әмнәсн хаһцв.
Дәәнәс ирснә хөөн Петр Хомутников өрк-бүлтәһән Казахстанур нүүҗ ирв. Эднә бүл хол Джаланаш селәнд тусв. Өөдмтә, уулта, таалмҗ уга һазрт эдн бәәв. 1946-ч җилд эднә өрк-бүлд Римма болн Рита икр күүкд, 1949-ч җилд болхла Хоңһр болн Җаңһр икр көвүд төрв. Хөөннь Ольга болн Надежда күүкд һарсмн. Петр Васильевич селәнә эклц школыг һардҗ йовсн билә.
1957-ч җилд Хомутниковихнә өрк-бүл төрскн һазр-усан темцәд ирв. Герин эзн залу экн авгтан партийн халхар үүлдв. Дарунь Петр Васильевич сурһуль-эрдмин халхар көдлҗ, насн-җирһлән багшин эрдмлә залһв. Энүнә күч-көлснь өөдәнәр үнлгдәд, "РСФСР-ин школын ачта багш" гидг өөдән цол зүүсн болдг. Бова Лиджиевна ачта амрлһндан һартлан эклц классмудын багшар, хөөннь школ-интернатмудт сурһмҗлачар көдлҗ йовла. Авальтаһан зурһан үрән өскәд-босхад, сурһуль-эрдм дасхад, кү кев.
Дәәнә цагт авсн хуучн шавнь көндрәд, тер мет зүркнә гемтә бәәсмн, тегәд Казахстана захд, Китдин меҗән өөр, Тянь-Шаньск уулта һазрт бәәснднь эрүл-менднь муурсмн, тегәд эн учрар цагасн урд, көгшрх насндан күрлго, 1973-ч җилд 56-ан Петр Васильевич сәәһән хәәв. Ямаран чигн деегүр санан уга, йир сәәхн заңта, цаһан седклтә, олнла ээлтә күн билә гиҗ терүг таньҗ, медҗ йовсн әмтн тодлна.
Насн-җирһлиннь туршарт Бова Лиджиевна кесг зовлң үзҗ йовла. Сәнь чигн, мунь чигн дегц йовсмн. Экнь Отхн Шарманджиева 1944 җилд Сиврт өңгрсмн. Элгн-саднаннь тодлврар, экнь дару-дарунь Енисей һолын өндр чагчм эрг деер һарад, ө-шуһу модн тал, уданд холагшан ширтҗ хәләдмн. Отхн күүкн Бооваһан үзлго, хәр һазрт ясан хайхув гиҗ һашудҗ зовдг бәәсмн. Бова Лиджиевна хәрд һарад, дарунь Сиврт тал-талдан һазрт тусад, арвн йистәһәсн авн экән үзлго йовҗ, харһҗ үзлцх арһ учрсн уга. Эннь седклиннь өвдкүр болҗ үлдв. Энүнә насн-җирһлд байр зовлң дегц йовсн бийнь эн тер кевәрн цаһан седклтә, өр җөөлн күн болҗ үлдв. Бова Лиджиевнан җирһл үрн-саднднь сәәхн үлгүр болв. Эндр тавн үрнәннь, арвн ач-зееһиннь, арвн тавн җичиннь хөвтә җирһлд багтҗ, амр тавар, санамр бәәнә. Наснаннь туршарт олнд дөң-тусан күргҗ, үнн-чик седкләрн йовсн төләдән ут нас эдлҗәнә. Көвүд-берәднь, күүкд-күргднь, ачнр-зеенрнь цань уга энүг күндлҗ, ачинь хәрүлҗ, килмҗән тусхана.
Маргарита АРЗАЕВА