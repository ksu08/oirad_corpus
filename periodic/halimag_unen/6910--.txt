Москвад Зулын концерт болв
14-12-2017, 10:31 
"Концерт йир сән болв. Хәләһәчнр мадниг бүләнәр тоссн билә. Сойлын цутхлңгин залнь дүүрч одв. Иим олн күн концерт үзәд, нег һазра улсла улан чирәһәрн харһхар ирснь байрта йовдл", - гиҗ дууч Айса Брюгидикова байрарн хувалцв. Келхд, хальмгудас нань хәләһәчнриг Бурятяс ирсн дууч, "Байкал" театрин артист Алдар Дашиев йөрәв. Концертин күндтә гиичнр болҗ Хальмгин ачта артист Игорь Лазарев, "Теңгрин Уйдл" өдгә цагин өөрд сойл делгрүллһнә цутхлңгин толһач Басан Захаров, кино болн театрин акт\xb8р Евгений Сангаджиев эн керг-үүлдврт орлцв.
"Түрүләд бидн эн концертән талдан һазрт давулхар седләвидн, зуг урҗ өдр харшлт учрҗахнь медгдв. Тегәд сүл өдр харһлтын һазр генткн сольгдҗ одв. Болв керг-үүлдврт кен чигн оратсн уга, концерт йир сәәнәр давулгдв гиҗ темдглх кергтә. Тегәд энүг бүрдәхд нөкд болсн цуг әмтнд болн Хальмг Таңһчин Толһач Алексей Орловд ханлтан өргҗәнәвидн", - гиҗ "Джунгария" хальмг нег һазра улсин Ниицәнә һардач Убуш Даржинов келв.
Санал МАНДЖИЕВ