үнн-чик седклтә сурһульчнриг өскхмн
26-08-2014, 16:20 | Таңһчин зәңгс
Сурһуль- эрдмин болн номин халхд бүртклһ кедг әрәсән цергллтин һардач Сергей Кравцов Хальмг Таңһчд бәәлһнә тускар.
Август сарин 25 - д сурһуль - эрдмин болн номин халхд бүртклһ кедг әрәсән цергллтин һардач Сергей Кравцов Элстин өмн үзгин районд бәәдг 30- ч тойгта бичкдүдин садт одв. Энд бичкдүдиг өсклһнә төлә цуг тал бәәнә – унтдг, хот уудг, олн зүсн занятьс кедг у-сарул хораст, актов залд кесг керг-үүлдвр бүрдәҗ болҗана. Садын һардач болн сурһмҗлачнр күндтә гиичд дигтә - дарата цәәлһвр өгв.
Бичкдүд соньн концерт үзүләд, би бииләд ду дуулад, хальмг шавашмуд келҗ өгәд, ирсн гиичнриг билг -эрдмәрн байрлулв, һанцхн 30-ч тойгта биш, болв талдан садикүдт сурһмҗ авдг көвүд –күүкд эн концертд орлцв.
Концертин хөөн бичкдүд эврә һарарн кесг ке-сәәхн кегдлмүдән гиичнрт бәрүлҗ өгв.
- Таднд цугтадтн ик ханлтан өргҗәнәв. Сурһмҗин халхар ик көдлмш күцәҗәх правительствин ахлачин дарук Лариса Васильевад болн сурһуль-эрдмин болн номин министр Николай Манцаевд ик ханлтан өргҗәнәв. Хамгин чинртә төр- нилхиг долан нас күртлнь сурһмҗллһн болҗана. Эн садт бичкдүд сәәнәр биилҗ, дуулҗ чадна, тиим кевәр эдн иргчдән күцлдән күрдг күцәмҗтә улс болхмн –гиҗ әрәсән цергллтин һардач Сергей Кравцов келв.
Тиим өдгә цагин цуг сән таалта учрежденьс мана орн-нутгт ховр, болв теднә тоог икдүлх кергтә. Энд сән сурһмҗ өгхин төлә цуг таал бәәнә.Эн туст таңһчин һардач Алексей Орлов ик кемҗәтә үүлдвр күцәҗәнә.
Эндр өдр бидн Элстин багшнрла ЕГЭ- ашин тускар, Хальмг Таңһчд сурһуль- эрдмин халх ямаран кевәр иргчдән делгрхин тускар күүндвр кенәвидн. Терүнә йовуд цааранднь чигн өсәд йовх гиҗ би ик ицгтә бәәнәв, - гиҗ С. Кравцов садт бәәлһнә хөөн тоолвран келв. Бичкдүдин садт болсн харһлтд правительствин Ахлачин дарук Лариса Васильева, сурһуль -эрдмин болн номин министр Николай Манцаев, Элст балһсна администрацин толһач Аркадий Дорджиев, терүнә дарук Галина Васькина, балһсна сурһуль-эрдмин заллтын һардач Истя Мушаев орлцв. Сергей Кравцовла хамдан Элстүр әрәсән сурһуль- эрдмин Академин институтын һардач Юрий Малеванов ирв.
Дәкәд әрәсән цергллтин һардач Хальмг госуниверситетин залврин болн зөв -йосна факультетд ирв. Энд күндтә гиичиг КГУ - н ректор Бадма Салаев, факультетмүдин деканмуд тосад, ах сурһулин лабораторьмуд болн аудиторьмуд үзүлв.
Зөв - йосна факультетин оютнр эднә иргч көдлмшт кергтә дамшлтан хоршатха гиһәд үнтә кесг оборудовань университетд хулдҗ авла. Энүг олзлад нам генетическ экспертиз кеҗ болҗана.
Тиигчкәд КГУ- д сурһульд орсн негдгч курсин цуг оюнтнрин медрлинь тест өгч шинҗлнә. Тиигәд дуту белдвртәнь немр занятьст орҗ медрлән гүүдүлҗ үүрмүдтәһән хамдан цааранднь күцәмҗтәһәр сурна.
Сурһулин йовудт чигн олн зүсн тестмүд бичлһнд оютнр орлцна. Талдан вузмудын тестмүдт чигн бичнә, болв терүг олн багшнр белднә, некврнь чигн олн зүсн, терүг негдүлҗ болшгой гиҗ университетин багшнрла болсн харһлтд сурвр өггдв. Тер мет вузмудын филиалмудын үүлдвриг шинҗллһнә ямаран көдлмш күцәгдҗәнә гиҗ багшнр бас сурв.
- Тана университетд сурһулин болн бәәлһнә тал йир сән. Тиим сән общежитьс вуз болһнд уга, -гиҗ күүндврән С. Кравцов эклв. Мана Рособрнадзорин һоллгч күцлнь энтн ЕГЭ-н шүүвриг дигтә-даратаһар бүрдәлһн болн деед сурһулин системд дигтә дарата бәәдл тогталһн болҗана.
ЕГЭ- н тускар келхлә энд бас коррупцин өмнәс ноолдх кергтә болв. Урдаснь Интернетд чигн шүүврин цуг даалһвринь болн терүнә чик хәрүһинь урдаснь олҗ болхмн билә. Сәәнәр сурдг сурһульч чигн зәрмдән му медрлтә үүрәсн дора аштаһар ЕГЭ-н шүүвриг өгдг үлгүр бас дала бәәсмн.
Тиим йовдлыг уурулхин төлә бидн ЕГЭ- диг-дараг, неквриг оңдаруллавидн. Сурһульч болһн зуг эврәннь медрлин ул деер ЕГЭ-н өөдән ашт күрх зөвтә. Тиим сурһмҗиг энүнд өгхмн, тиим неквриг эк- эцкнрт тәвхмн.
Ода ЕГЭ-н шүүврт һурвн хәрүһәс нег чик хәрү олҗ авдг тест 15-ч җиләс авн уга кегдх. үлгүрнь орс келнә шүүврт «А» әңгнь. һазадын орна кел даслһнд ода келдг билг - эрдмд ЕГЭ- шүүврт һол оньг өггдх.
Эн җил ЕГЭ-н неквр чаңһагдв, тегәд шүүврин ашнь чигн дора орв. Зәрм регионмудт сурһульчнрин 50-60 процентнь орс келнә шүүвриг өгч чадсн уга, математикәр чигн тиим бәәдл һарв. Йирдән тиим чаңһ неквр угаһар чигн шүүвриг өгч болхмн, болв тер саамд сурһульчнрин болн багшнрин үнн-чик хәләцинь батрулх кергтә. Тегәд сурһмҗин көдлмшт бас некврән чаңһахмн. Яһад гихлә му медрлтә оютн, хөөннь му медрлтә специалист болхмн, тиигәд цуг улст ацан болад бәәхмн.
Вузмудын филиалмудын тускар келхлә 300 филиал болн вуз хасгдв. Эн җил эн халхар 1 миңһн бүртклһн кегдх, иргч 2015 җилд 700 бүртклһн күцәгдх. Кемр вуз сән чинртә өөдән медрл өгч чадшго болхла сурһуль -эрдмин рынкас һарх зөвтә гиҗ С.Кравцов ашлҗ келв.
Дәкәд Росборнадзорин һардач Элстин лицейд ирв. Энд кесг кабинетмүд хәләҗ, багшнрт олн сурвран өгв. Тер мет энд таңһчин августовск конференцин кемҗәнд болсн төгрг ширәд школын директормуд орлцв. Эдн әрәсән цергллтин һардачд сурвр өгв. С. Кравцов чигн үг келҗ сурһуль- эрдмин чинринь школд өөдлүлх кергтә, сурһульчнрт болн теднә эк-эцкнрт тәвдг неквринь чаңһахмн гиҗ келв, шагшавдын сән сурһмҗ өгхмн гиҗ заав.