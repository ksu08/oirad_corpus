Герин эргндк бәәдл сәәхрв
14-12-2017, 10:31 
24-ч тойгта герин әмтн "Родной дом" ТСЖ бүрдәв. Энүнә һардач Елена Чурюмова үг келҗ, таңһчин болн Элстин администрацин һардврт, таңһчин ЖКХ-н болн энергетикин министерствд, "Кристал Строй" тосхлтын организацд, "Энергосервис" АО-д ханлтан өргв.
Нелли Ткачеван келсәр, эн герин әмтн цуг олн давхр гермүдин әмтнд үлгүр болҗ чадҗана. Цөөкн җил хооран эднә шунлтар 24-ч тойгта гер капитальн ясврин программд орсмн. Тегәд тер программин нилчәр герин ораһинь сән кевәр, өөдән чинртәһәр яссмн, подъезд болһнд һазак үүдн деер сег тосхсмн. Эн герин әмтн шунмһа болдгтан эн җил мана таңһчд түрүн болҗ тохрагдҗах "Балһснд сән кец-таал тогталһн" гидг эркн чинртә төсвд орлцҗ, заканла ирлцҗәсн цуг зүсн-зүүл көдлмш шүүҗ авад, гериннь хаша-хаацан ясрулв. Хавртан эдн урһа модд суулһҗ, цецгүд тәрҗ, эргндк һазран улм икәр сәәхрүлхәр бәәнә.
Эн герин эргндк һазрнь айта кевәр ясрулгдҗ, таньгдшго бәәдлтәһәр хүврәд сәәхрв. Герин һазань бичкдүдин талвң, спортивн талвң, көлгн-күч зогсадг орм, тер мет амрлһна һазр тосхгдҗ белн болв.
МАНҖИН Маргарита