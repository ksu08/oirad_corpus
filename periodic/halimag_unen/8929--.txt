Шеерң селән - кишгтә һазр
11-10-2018, 11:36 
"Би нааран, мана Ик Буурла района Шеерң селәнд, 56 җил хооран Камчал Эрднеевич залутаһан ирләв. Камчалла бидн Зултрһн селәнд таньлдлавидн, би тенд учетчик болҗ көдлҗәләв. На-ца гиҗәтл, өрк-бүлән өндәлһий гиҗ нанд сәәхн иньгм келҗәнә. Нә, ода яахув, көвүн нанд таасгдадл бәәв, ик хар нүдтә, ээмтә-далта, намаг эргәд бәәнә, дәкәд юн кергтәв? Би өнчәр өссн күүкн биләв, му-сә чигн үзләв. Эрклүлдг элгн-садн уга билә, тегәд Камчал нанд дуран, килмҗән өгхлә, зүркм дарунь гилтә хәәләд бәәв",- гиҗ Зоя Шамадыковна Сарлова, Шеерң селәнд кезәнәс нааран бәәдг медәт, баһ насан тодлад невчк шоглҗ келнә.
Тиигҗ эдн өрк-бүлтәһән эн захд ирәд хөөнд көдлдг болв. Энд ууһн үрнь төрв. Зоя Шамадыковна Шеерңд, Орһахн (урднь, 1994 җил күртл, "Буратинский" совхоз гиҗ бәәлә) селәнә фермд санитарк, учетчик болҗ болн нань чигн олн зүсн көдлмшт көдлҗ йовла.
Зуг Зоя Камчал хойр кишгән эдләд, хөрн һурвн җилдән сән-сәәхн хамдан бәәҗәсн кемлә генткн залунь гемин уршгар сәәһән хәәв, сүл җилмүдт маши залач болҗ көдлҗәлә. Тиигҗ йисн үрән - дөрвн көвүһән, тавн күүкән - Зоя Шамадыковна һанцарн босхв. Цугтан эдн өсәд-босад, экдән түшг болв. Ода най күрч йовх күндтә ээҗ 11 ач-зеетә, 5 җич-зеенчртә.
Күүкд-көвүднь цугтан экән күндлҗ дару-дарунь золһҗ ирнә. Ода Эльза күүкнь экән хәләҗәнә. Фельдшер болҗ бәәрн медпунктд көдлҗәнә, Шеерңд шин ФАП тосхгдх гиҗ кесг дәкҗ келгдв чигн ода күртл медпункт хуучн герт бәәршлнә, нам газ нааран орулгдад уга.
- Гернь хуучн, 60-ч җилмүдт щитовой материалас тосхгдла, тегәд газ орулҗ болшго, - гиҗ специалистнр келнә, мөңгн чигн күртҗәсн уга,- гиҗ Орһахна СМО-н ахлач Басң Бавушевич Алексеев цәәлһв.
Дәкәд эдн селәнә делгрлтд ик ач-тусан күргсн әмтнә тускар келв. Хамгин түрүнд 80-ч җилин чилгчәр болн 90-ч җилин эклцәр көдлҗ йовсн "Буратинский" совхозин директор Александр Мутулович Настаевин тәвциг үнлх кергтә, Шеерңд газ оруллһна, үүрмг чолута хаалһ тосхлһна ик кергиг эн күцәсмн. Тер хаалһар ода хур-цаснд чигн фермд күрч болхмн.
Александр Мутулович эврән Шеерңгә күн, тегәд төрскн һазртан дөң болхар седҗәсмн. Одахн фермд хальмг гер тәвәд, медәтнриг тооһад, совхозин директориг тодлад, терүнә санлынь тевчв. Яһад гихлә эднә һазра һардач оньдин әмтнә тускар ухалҗ, теднә җирһлин таалынь өөдлүлхәр седҗәсмн.
Медәтнриг чигн мана харһлтын йовудт тодлувидн. Тер тоод Ик Буурла района ачта иргн, тракторин залач Лиҗ Авуевич Могаев, Җииҗә Мандҗиевич Ардаев, ус зөөдг машинә залач, күч-көлснә ветеранмуд: Булгун Дордҗиевна Тагеева, Кануш Менкеевич Тюлеев, Озн Шикурляевич Шараев, Шаркүүкн Шикурляевна Тагеева селәнә делгрлтд ик тәвцән орулсмн, эдн цугтан сәәһән хәәҗ одла, болв селәнә әмтнә седклд үлдсмн.
Ода ветеранмудас хөөч 86-та Нимә Суханович Тагеев, 88-тә Овуш Эрдниевна Магаева бәәнә. Эднә баһ наснь Шеерңд давв, мал өскәд, гермүд тосхад, күүкдән өскәд, кесг керг эдн күцәв. Амрдг, сул цаган давулдг клуб чигн бәәлә, ода терүг хаачкв. Болв ясвр кеһәд, селәнә сойлын гермүдиг шинрүллһнә төсвәр терүг шинәс босхж болхмн билә.
Шеерңд 70-ч - 80-ч җилмүдт баһ комплектн школ бәәсмн, 30 һар сурһульч сурчасмн, ода тернь уга. Цааранднь күүкд Орһахнд интернатд бәәһәд, школд сурчасмн. Амрлһна өдрмүдт эдн 17 дууна һазрас гер талан йовһар ирҗәсмн. Ода интернат уга, тегәд бичкдүд Орһахнд элгн-садндан бәәнә, яһад гихлә Шеерңгәс бичкдүдиг автобусар зөөхш, теднә тонь баһ гинә, талдан ферм тал болхла көлгн одна, тиигчкәд тедн тиим хол биш.
Цааранднь бидн бәәрн хурл тал одувидн. Богд Дала ламин Раши Лунпо гидг нер эн зүүнә. Яһад Орһахн селәнәс тиим холд, 17 дууна ууҗмд, тосхв гихлә, урднь энд хурл бәәсмн, арвн болһнас гелңгүд энд церглҗәсмн. Орс хаана болн советин җилмүдт хурл кесг дәкҗ хаагдла, гелңгүд цааҗла харһҗ йовсмн. Сүүлңк гелңнь Ним Менкнасунов бәәсмн.
30-ч җилмүдт Ним лам цааҗла харһсмн, дәкәд хәрү төрскн һазртан ирәд әмтиг хәләҗ, ном умшҗ йовсмн. Дәәнә хөөн Америкд бәәсмн, тенд хурл сексмн, тендән сәәһән хәәсмн. Орһахна шин хурл у-өргн һазрт бәәнә, энд Орһахна әәмгин арвна тооһар 8 суврһ тосхҗ, нег суврһинь Ростов балһснас ирсн бәәрн әмтн босхҗ, тиим кевәр энд йоста ик комплекс тосхҗана. Хурлыг кесг җилдән Ловон Гонбо Дорҗ (Баатр Элистаев) лам һардҗана, Цаһан, Зулын ик керг-үүлдврлә ном умшна, номин цәәлһвр өгнә. Ростов, Таганрог балһсдур одҗ тенд әмтнд Бурхн-Багшин номин туск лекц умшна.
Энд Орһахна әәмгин күн - үлмҗ Нимашкеев мадниг тосв, хурлын һардач уга бәәҗ. үлмҗ энд дөң болна, волонтермудла хамдан хурлыг шинрүллһнә көдлмш күцәнә. Хальмг госуниверситетин "Ориентир" гидг отрядын оютнр нааран ирҗ дөң болна. Шеерңгин, Орһахна баһчуд, сурһульчнр эн керг-үүлдврт бас дөң болна.
үлмҗ эколог болҗ чигн үүлднә. Хурлын һазрт мод суулһҗ, Мәәдр гегәнә парк бүрдәхәр зуралҗана. Сурһульчнрин эколого-биологическ Цутхлң дөң болна, ховр модна урһмлыг эднд өгнә. Болв цевр усн энд хатяр. Тегәд үлмҗ нөкднртәһән гүн нүк бурһудад тендәс ус авчана, цааранднь чигн эн көдлмшиг кехәр бәәнә, түүнә төлә цуг таал бәәнә.
Селән болһнд тиим үүлдвр күцәхлә, ик туста болхмн гиҗ үлмҗ тоолвран келнә. Тиим кевәр әмтн сәәхн һазрт бәәхмн, салькнас, шора-тооснас бийән харсч чадх. Тиим седвәртә әмтн ода Орһахна хурлд үүлдҗәнә, эднә көдлмш күцәмҗтә болтха гиҗ йөрәй.
ТүРВәН һуна
Инна Музраеван цоксн зургуд