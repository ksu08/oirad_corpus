Баһчудт - чик сурһмҗ
01-10-2018, 11:48 
Өцклдүр таңһчин правительствин Герт Хальмг Таңһчин Толһач Алексей Орловин һардврт зөв-йос тетклһнә төрәр даңгин үүлддг зүүцүллһнә селвлцәнә сүүр болв. Түрүләд насни дигт күрәд уга күүкд-көвүдиг зөв-йос эвддг йовдлмудас хөрлһнә болн әмтнлә тогтунар, төвшүнәр бәәлһнә туст керг-үүлдврмүд күцәлһнә төрәр таңһчин сурһуль-эрдмин болн номин министр Николай Манцаев болн спортын болн баһчудын политикин министрин дарук Камиль Маркеев ахта илдкл кев.
"2013-2020 җилмүдт Хальмг Таңһчин сурһуль-эрдмин делгрлт" гидг государственн программин "Зөв-йос эвддг йовдлмудас хөрлһнә тускар" гидг подпрограммиг күцәлһнә йовудт эн җил "Бийән харс" гидг таңһчин керг-төрин наадн болв. Дундын школмудын 6-8 классмудын сурһульчнр энүнд орлцв. Цуг муниципальн бүрдәцсин администрацсин сурһуль-эрдмин әңгүдин сайтст күүкдин зөвин туск цәәлһврин материалмуд бәәнә. 2018 җилин май сарин 30-д профилактическ көдлмш бүрдәлһнә болн уйн наста күүкд-көвүд әср йовдлмуд һарһдгиг илдклһнә туст бүртклһиг чаңһахин туск заквр һарһгдв.Тегәд эн закврла ирлцәтәһәр көдлмшән шунмһадулҗана. Күүкд-көвүдиг зөв-йос эвддг йовдлмудас хөрлһнә туск төрәр методическ зааврмуд школмудар тархасмн. Школмудт әәмшг уга бәәдл яһҗ теткгдҗәхнь шинҗлгднә. Тер мет уйн наста баһчудыг әәмшг учраҗах багмудас саглулҗ социальн сетьмүдиг даңгин шинҗлнә.
Школмудт болсн хургудт күүкдән сәәнәр хәләҗ, му йовдл бичә һарһтха, әәмшгтә йовдлла бичә харһтха гиҗ даңгин саг бәәх кергтә гисн төрәр эк-эцкнрлә күүндвр болсмн. Тер мет сурһулин учрежденьст күүкдт әәмшг уга бәәдл тетклһнә туск төрәр селвлцән давулгдв. әср күүкдин туск то-дигиг сурһуль-эрдмин халхар психолого-педагогическ дөң күрглһнә таңһчин цутлңд орулна. Цутхлңгин специалистнр тиим күүкдлә занятьс давулҗ, чиклхәр шунна. Тер мет школмудын 6-11 классмудын сурһульчнрин дунд үүмҗәх, зовҗах күүкд бәәхиг илдкхәр анкетировань кесмн. Тегәд керг-үүлдврт 12 миңһ һар сурһульч орлцсн болдг. Анкетировань кеснә ашар үүмҗәх, зовҗах 1898 күн илдкгдв. Тегәд эдниг оньгтан авч, күн болһнла багшнр-психологуд занятьс давулҗ дөң-тусан күргхмн.
Таңһчин спортын болн баһчудын министерств дорас өсч йовх үйд сән, чик сурһмҗ өгхин төләд бас темдгтә көдлмш күцәҗәнә. Олн зүсн спортивн, билг-эрдм делгрүллһнә медрл өргҗүллһнә туст олн зүсн керг-үүлдврмүд давулна. Бичкдүдин болн уйн наста баһчудын олна ниицәсин үүлдврт оньг тусхана. Эн туст "Хамдан" бичкдүдин ниицәнә үүлдвриг дөңнллһнә үлгүр зааҗ болхмн.
Цааранднь спортын болн баһчудын министрин дарук К.Маркеев болн сурһуль-эрдмин болн номин министр Н.Манцаев баһчудыг әср, әәмшгтә организацст оруллһнас саглуллһна көдлмш күцәлһнә болн олн келн улсин дунд цүүглдә босхх күслтә дуудврмуд тархалһиг хөрлһнә туст ямаран көдлмш кегдҗәхин тускар зәңглв. Дарунь Хальмг Таңһчин государственн йос заллһна органмуд, бәәрн йос заллһна органмуд, тер мет теднә медлд үүлдҗәх учрежденьс түүмрәс саглуллһна закаг күцәлһнә тускар таңһчин прокурорин үүлиг дав зуур дааҗах С.Жилин, таңһчд үүлддг әрәсән МЧС-ин ГУ-н ахлач А.Колдомов зәңгллһ кев. Сүүрин ашар ирлцңгү шиидврмүд авгдв.

Маргарита АРЗАЕВА