Хальмг кино делгрүлхәр
05-06-2017, 16:58 
Одахн Элстд "Калмыкия" гидг РИА-н талвңд болсн брифингд "Роскультпроект" ФГБУК-ин генеральн директор Олег Иванов, әрәсән кинематографистнрин Ниицәнә сегләтр, режисс\xb8р, сценарист Филипп Абрютин, мана нег һазра күн, режисс\xb8р Элла Манжеева болн таңһчин сойлын, туризмин министрин дарук Галина Бадаева орлцв.
Гиич Олег Ивановин келсәр, Хальмгт А. Амр-Санана нертә Келн-улсин библиотекин ул деер РФ-н кинематографистнрин Ниицәнә стратегическ сессь болҗана. Хальмг Таңһчин Толһач Алексей Орлов болн деер заагдсн Ниицән эн сән седвәр татла. Таңһчин правительств энүг бас дөңнв гиһәд гиич цугтаднь ик ханлтан өргв. Өдгә цагт региональн кино делгрүллһнд һол оньг өггдҗәхнь ил медгдв. Мана орн-нутгин кесг субъектмүдт тиим җисән өргҗлт авчана. Тегәд О.Иванов хальмг кинон болн стратегическ сессин төрәр мана таңһчин Толһачла харһад күүндсн бәәҗ.
Өдгә цагт Саха Республик (Якуть) региональн кино делгрүллһнә халхар нүүрт йовна. Стратегическ сессин йовудт эднә тәвсн кино олнд үзүлхмн. Филипп Абрютин эднә кесн чинртә көдлмшинь темдглв. Башкортостан бас эн халхар сәәнәр үүлдҗәнә. Тегәд чигн эднә "Из Уфы с любовью" гидг фильм бас олна оньгт тусхагдх. Эн фильм прокатын ашар 3 сай арслң хоршасмн. Эн җилин чилгч күртл эдн ут тоодан 10 сай арслң хурах саната.
Нер һарсн хальмг режисс\xb8р, сценарист Элла Манжеева таңһчд стратегическ сессь
бүрдәлһнд бас сән нилчән күргсмн. Якутьд тиим керг-үүлдвр болҗасн цагт Элла Будимировна бүрдәһәчнрләнь харһад күүндсмн. әрәсән кинематографистнрин Ниицәнә һардвр болн гешүд энүг икәр күндлнә. Эннь учрта. Энүнә "Чайки" гидг фильм әрәсән болн нарт-делкән кинофестивальд ончрла. Энтн "Кинотаврт" "Хамгин сән дебют" болсмн. әрәсән сойлын министерств фильм цокҗ авлһнд туслла. Фильмин продюсер - Елена Гликман. Элла Манжеева эднд ханлтта бәәнә. Режисс\xb8рин келсәр, хальмг улсин бәәдл-җирһлин туск "Чайки" гидг фильмиг делкән 35 орн-нутгин әмтн хәләсмн. Хальмг режисс\xb8рин "Женщина внутри как степь" гидг фильм 20-ч нарт-делкән кинофестивальд орлцла. Келхд, "әрүн Анна" гидг кинофестивальд "Келн-улсин колорит" номинацд ончрад, шишлң дипломар ачлгдла. Германьд болхла "Formula Mundi" гидг нарт-делкән кинофестивальд эн фильм негдгч орм эзлсмн. Режисс\xb8р Э.Манжееван тоолврар, седкл бәәхлә, ямаран чигн фильм цокҗ авч болхмн.
Стратегическ сессин йовудт цуглрсн улс региональн кино өргҗүллһнә төрәр күүндв. Энүнд таңһчин баһчуд олар орлцв. Мана правительствин Ахлачин дарук Мергн Бадма-Гаряев болн таңһчин сойлын болн туризмин министр Хоңһр Эльбиков сессьт орлцачнрт бүлән үгән келҗ, эдниг сәәнәр дөңнв. Гиич Олег Иванов нидн әрәсән кинон җилд мана орн-нутгт өргн көдлмш күцәгдсинь олнд келҗ өгв. әрәсән фильмс цокҗ авлһнд йосн нөкд болв. Мөңгнә халхар государственн дөң күрглһн 7 һар җува арслң тогтав. һазр-һазрар өдгә цагин сәәхн кинотеатрмуд секгдв. Эн җилин туршарт бас чинртә көдлмш күцәгдхинь гиич келв. "Региональн кино" гидг төсвәс иштә бас чинртә керг-үүлдврмүд бүрдәгдх. әрәсән кинематографистнрин Ниицән олнла, тер тоод баһчудла хамдан темдгтә көдлмш күцәх саната. Хальмгт болҗах стратегическ сессин чилгчәр шишлң шиидврмүд батлҗ авгдх.

БОСХМҖИН Валентина