Чаңһ-чиирг баһчуд өскхәр
30-01-2017, 17:52 
Бат, чаңһ-чиирг бичкдүдиг өсклһн - школын дааврта керг, энүг медицинск көдләчнр болн физкультурин багшнр күцәнә. Эдн школмудын, муниципальн болн таңһчин олимпиадмудт сурһульчнриг белднә. Одахн болсн физкультурин олимпиадт райодын болн селәдин школмудын сурһульчнр йилһрснь йир сән, ончта йовдл болҗана. Тиигҗ балһсна болн селәдин школмудын эв-арһнь, бичкдүдин билг-эрдмнь болн чаңһ-чииргнь, физическ белдврнь әдлцүлгдҗ нег өөдән кемҗәнд бәәх йоста.
Өөрхн иргчд цуг предметсәр тиим неквр тәвгдхнь лавта, школмудт тиим бәәдлд урдаснь белдх кергтә. Ода ФГОС-ин неквр цуг школмудын төлә әдл болҗана, тегәд аштнь олимпиадын некврнь чигн терүнд өөрдүлгдх. Тегәд сурһульч болһн альд бәәвв чигн әдл сән белдвр цуг предметәр авх зөвтә, тиим күсл тәвгдҗәнә, компьютерин өдгә цагин технологийс терүнә төлә сән таал тогтаҗана.
Тегәд физкультурар одахн давсн олимпиадын ашинь хәләхлә, дииләчин өөдән нериг Яшалтан района Березовск дундын школын 11-ч классин сурһульч Эльшан Низами Оглы Гасымов зүүв. Эн көвүн ут турштан 85,45 балл хоршав, тер тоод гиигн атлетикәр - 39,45, гимнастикәр -37,8, теорийәр - 8,2 балл. Тернь хамгин өөдән, йилһән сән ашнь болҗана, авч болх 90 баллас тиим ик үзмҗд күрлһн сән белдвриг медүлҗәнә. Багшнь Владимир Владимирович Колесников сурһульчдан сән селвг өгәд, олимпиадын цуг некврлә ирлцәтәһәр көвүг белдәд диилвр бәрлһнд ик тусан күргснь лавта.
Хойрдгч ормд Элстин 12-ч школын элч Кирилл Наранов һарв. Хотл балһсна эн һанцхн элч призермудин тоод орҗ чадв. Дииләчәс икәр ард үлдсн уга, 83,96 балл хоршав, тер тоод теорийәр - 8,2, гимнастикәр - 37,2, гиигн атлетикәр 38,56. Тиигҗ сәәнәр энүг физкультурин багш Галина Ивановна Нимгирова белдҗ. Болв бүклдән Элстин школмудын физкультурин багшнрин тускар келхлә, эдн сән ашт күрч, эврәннь сурһульчнран олимпиадт сәәнәр белдҗ чадсн уга гисн тоолвр үүднә.
һурвдгч ормд Троицк гимназин элч, 10-ч классин сурһульч Олег Оляджиев эврәннь багш Дорджи Баяевич Мантаевла хамдан өөдән ашт күрч, призерин тоод орв. Ут турштан Олег 81,02 балл хоршаҗ чадв, тернь бас йир сән үзмҗ, Цугәрәсән олимпиадт орлцх зөв өгчәнә. Тавн йилһән сән олимпийцнрин тоод тер мет Лаганя района Северн школын элч Андрей Сарангов орв (10-ч класс, багшнь Убуш Убушаевич Санджигоряев),79,73 балл хоршаҗ дөрвдгч орм эзлв. Тавдгч ашиг таңһчин олимпиадт Хар һазра района Комсомольск селәнә 1-ч тойгта школын 11-ч классин сурһульч Станислав Тугульчиев (78,36 балл, багшнь Бадма Вячеславович Дорджиев) үзүлв. Тиим кевәр тавн призермуд цуг даалһврин ик зууһинь күцәв.
Арвн сән гисн школмудын тоод Целинн, Ик Буурла болн Городовиковск райодын школмуд йовна. Тер мет Приютна района школмуд му биш аш үзүлв. Зуг призермудас нань баһ чигн үзмҗтә дал һар орлцачнрин тоод Элстин нег чигн школ уга, тегәд тууҗ, обществознань, эсв, физикәс нань физкультурт чигн оньган өгх кергтә, яһад гихлә зуг эрүл-дорул, физическ сән белдвртә сурһульчнр эрдмәрн сәәнәр көдлҗ таңһчин делгрлтд тәвцән орулҗ чадх.

ТүРВәН һуна