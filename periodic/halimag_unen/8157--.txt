Бурхн Багшин номин евәлд
29-05-2018, 10:46 
Кезәнә цагас авн өөрд моңһлмуд дунд үр Сарин байр йиртмҗин бәәдл шинрҗ, хаврин кемиг зунын цаг сольҗ йовсн цагла ирлцүлҗ кедг бәәснь темдгтә. Хаврин үвлзңгүдәс зунын идгт малан һарһсн, маласн төл авсн әмтн ик байр кедг бәәсмн. Хашаһар дүүрң малнь өсч-өргҗҗ, идх-уухнь элвг-делвг болҗ, үрднь чаңһ-чиирг өсч, ухата улс болҗ, таңһчан уралан йовулҗ йовтха, гиҗ зальврад, үр Сарин байран мана өвкнр кедг йоста бәәҗ.
Бурхн Багшин Алтн сүмин гелңгүд эн өдрт урдаснь белдвр кеһәд, олн улсиг орлцулҗахин тускар Цутхлң хурлын администратор Йонтен гелң журналистнрт эн байрин өмн келҗ өгв. Умшачнр газетиг һартан авад умшҗах кемлә, әмтнә ик зунь эрт хурлд ирәд, нег өдрә цер авчахмн болҗана. Нег хонгтан чик седкләр бәәҗ, күүнә әмнд күршго, хулха-худл кешго, әрк уушго, тәмк татшго, наркотик эдлшго болн нань чигн цер авна. Шаҗна байрин өдрмүдлә иим цер авлһн бийән батлҗ чаңһаҗ авхд, чик седкләр бәәхд туслна. Тегәд җил болһн иигәд нег хонгар болвчн цер авдг улсин то икдҗәнә.
Байрин мөргүл эн өдр нег үлү ончта болҗана. Терүг Хальмгин шаҗн лам Тэло Тулку ринпоче һардҗ давулҗана. Дәкәд болхла, байрин керг-үүлдврмүдт ик цолта лам болн күндтә багш Кунделинг ринпоче орлцҗана. Бурхн Багшин магтал умшснасн нань хурлын гелңгүд хөр һар чинртә номиг умшҗ, цуглрсн улст, таңһчин цуг әмтнд эрүл-менд, амулңта җирһл дурдхмн.
Евәлтә эн өдр Бурхн Багшин гегән төрсн деерән гегәрлтин хаалһд орсн, болн амулңта таралңгин орнд залрҗ һарсн һурвн ик әрүн керг-үүлдврнь нег кемд харһҗ ирҗәнә. Бурхн Багшин гегән күцәсн һурвн алдр кергинь тодлҗ, эн өдр Хальмгин әмтн ик байриг тосчана. Тер учрар эн өдр шаҗнд шүтдг улст ик чинртә болн хәәртә болна. әрүн ик чинртә һурвн дам байр тиигәд эндр май сарин 29-д темдглҗәнә.
Хурлд ирсн улс олн керг-үүлдврт орлцсн деерән Бурхн Багшин бурхн болсн цаглань чиндрлсн әрүн тоотыг һәәхҗ, зальврҗ чадхмн. әрүн тер чиндрлһнә хүвинь 2012 жилд Шри Ланкин правительств Хальмг Таңһчд эн әрүн белгиг залҗ авч ирсн юмн. Дәкәд болхла, бас тендәс авч ирсн бодь модна ац урһад, хойр метрт өссмн. Иргчдән тер модна төлә шишлң гер тосхгдх гисн зура бәәнә. Цуг эн тоотыг эргҗ һәәхәд, зальврад, әмтн седклнь оюни герләр дүүрч, цаһан саната үүлдвр күцәх седклдән батрҗ хәрхмн болҗана.
Бурхн Багшиг күндллһнә өдрт нерәдәд, таңһчд кесг керг-үүлдвр болв. Тер тоод Бурхна һурвн эрдньд нерәдәд, көгҗмин белгән 700 көгҗмч болн 300 дуучнр, ут- тоодан 1000 артистнр нерәдв. Йир соньн болн өргмҗтә эн концертиг ирҗ хәләсн улс оюни көгҗмин шин үүдәврмүд соңсв. Бурхнд нерәдҗ олн дуучнр дуулсн зальврлһн күн болһна чееҗд мартгдшгоһар тодлгдв. Бурхна ик ач-тусинь магтҗ, көгҗмин айсан нерәддг сәәхн авъяс иигәд Хальмгт батрҗана.
Бурхн Багшин әрүн ик көшә Цутхлң хурлын нүр эрстнь һарһҗ, ном умшлһнд чигн әмтн орлцҗана. Асхн 17.00 часла Кунделинг ринпоче Бурхн Багшин күцәсн арвн ик керг-үүлдврин тускар цәәлһвр өгхмн. Шаҗна чинринь цәәлһҗәх эн үүлдврт орлцад, Ик Багш маднд үлдәсн медрлин зөөртнь күртсн ик байрта болхмн. Эн өдр кесн сән кергин амулң чинрнь кесг зун миңһн холванд өснә. Му кесн цагт хаҗһр йовдлын хар күчн бас өсдгинь тадн медх зөвтәт. Цуг эн учр-утхиг ухаһарн медҗ, чик седкләр бәәҗ, оюни герлин евәлд цугтан багтхмн.
Ом - мани - падме - хум!
Галина ХЕЙЧИЕВА