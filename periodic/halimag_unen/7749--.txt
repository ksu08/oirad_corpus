Эрүл-менд бәәтн!
07-04-2018, 08:57 
әрәсән Президент В.Путин Федеральн Хургт кесн Дуудвртан селән һазрт бәәдг әмтнд медицинск дөң күрглһнә таал тогтахиг, фельдшерск-акушерск пунктмуд секлһнә тускар онц келсн билә. Хальмг Таңһчин Толһач А.Орлов таңһчин парламентин депутатнрт кесн Дуудвртан эн төрт бас ик оньг өгәд, хол селәдт бәәдг улс чинртә медицинск дөң авхин төлә эмнлһнә учрежденьсин то икдүлгдх гиҗ темдглсн билә. Ямр чигн гемиг эртәснь илдкҗ авхла, цаглань эмнлһ кеҗ эрүл-мендән батрулҗ болхмн, тегәд таңһчин толһачин Дуудврт әмтнә диспансеризац давуллһн бас заагдсмн. Бичкн селәнд бәәдг болв чигн күн болһн эврәннь эрүл-мендән шинҗлҗ, кергтә эмнлһ авх зөвтә. Харм төрхд, сүл цагт зәрм селәдт иим арһ уга болад, әмтн района больницд одх зөвтә болна. Дәкәд әмтнә олз-ору дор унад, кесгнь көдлмш уга болҗахас иштә чинртә медицинск туслмҗ авдг арһ зәрм улст уга. Тер төләд эрүл-менд харлһна нарт-делкән организац эн төриг эн җил йилһҗ авсмн.
Эн өдр угтҗ мана орн-нутгт "Эрүл-менд бәәтн!" гидг акц эклв. Апрель сарин 3-с авн 7 күртл мана таңһчд эн акцин йовудт эмнлһнә учрежденьст олн зүсн гемәс хөрлһнә болн саглуллһна керг-үүлдврмүд күцәгдҗәнә. Таңһчин әмтн тавн өдрин туршарт цусна дарлтын бәәдл, чиңнүрән медҗ, цусна шинҗллт кеҗ, специалистнрин консультац авч чадҗана. "Сулда" гидг шишлң медицинск дөң күрглһнә болн баһчудын цутхлңгуд хамдан эн өдрт нерәдҗ бас олн зүсн керг-үүлдвр давулв. Өцклдүр "Элст" гиичлүрин өөр эрүл-мендин Цутхлңгин медицинск профилактикин әңгин специалистнр, "Сулда" цутхлңгин болн Т.Хахлынован нертә медицинск колледжин волонтермуд хамдан бүрдәсн "Хальмгм, эрүл-менд бә" гидг керг-үүлдврт тәмк татдг улс дунд эн му авъясан хайхин төлә күүндвр болв, скандинавск йовлһар соньмсдг улс дамшлтарн хувалцв.
Эндр Элст балһсна цутхлңд "Би эрүл-менд шүүҗ авчанав" гидг керг-үүлдвр болхмн. Чик авг-бәрцәр бәәдг улс нертә спортсменмүдлә хамдан зарядк кеҗ, "Долан хонгин сүм" гидг комплексас авн Диилврин талвң күртл гүүхмн, олн зүсн талвңгуд энд үүлдхмн.

Наталья ДАВАЕВА
ЗУРГТ: эрүл-мендин Өдрт нерәдгдсн керг-үүлдврин кем