Балһсан цеврәр бәрх кергтә
26-09-2017, 12:30 
Шидр "Балһснд сән кец-таалта бәәдл тогталһн" гидг эркн чинртә төсв күцәлһиг тетклһнә таңһчин ведомствсин хоорндк комиссин дарани сүүр болсн билә. Эн чинртә төсв таңһчин муниципальн бүрдәцст күцәлһнә йовудын тускар күүндвр болв. Эн космиссин ханьд олна ниицәсин элчнр орна. Тегәд чигн сүүрт орлцсн әрәсән күүкд улсин ниицәнә Хальмг әңгин һардач Лидия Лебедева Элстин бәәдлин, кец-таалын тускар төр босхсн билә. Энүнә келсәр, өрүн эрт балһсна цутхлңгар йовхла, әәх тоот үзҗ болхмн. Келн-улсин драматическ театрас авн Долан хонгин сүмин талвң күртл йовҗ үзлт. Зәрмдән ишкх цевр һазр уга болна. Ора асхар һаза амрч-җирһҗәсн баһчуд идсн-уусн тоотан, цаас, шилмүд йовсн һазртан хайна. Ташр тер шилмүдән цокад, хамхлад, энд-тенд шилин кемтрхә тарана. һаза йовх әмтн көлән керчх әәмшг учрна. Нег үлү балһсна цутхлңд байрин керг-үүлдврмүд давсна хөөн дала хог-бог үлднә. Эн туст уульнцс ахулдг улсиг харм болна. Өрүнәс авн эдн балһсиг ахулад цеврлнә, болв маңһдуртнь әмтн дәкнәс эргндк һазриг бузрдачкна.
Дәкәд болхла Келн-улсин драматическ театрин өөр-шидр бәәх олн давхр герин шидр хог-бог хайдг шишлң контейнермүд зогсчана. Эн герин өөр-шидрк уульнцст онц эзнә гермүд бәәнә. Тегәд тенд бәәдг зәрм улс хог-боган олн давхр гер тал зөөһәд, теднә контейнерт хайна. Зәрмнь машиһәр йовҗ йовсн кемд машиһәсн һарлго терзәрнь хог-богта пакетән контейнерт хайчкад, цааранднь давҗ одна. Аштнь контейнермүд дүүрәд, шег-бог багтлго, һазрт унад овалгдна.
Онц эзнә гермүдт бәәдг әмтиг хог-бог зөөҗ һарһлһна туск бооца батлхиг некх кергтә. Цуһар тиим бооца батлхла, шишлң организац эднә уульнцст ирәд, хог-богинь зөөһәд һарһад бәәхмн гив.
Бас эн төрәр комиссин гешүн Петр Бакинов эврә тоолвран келв. СпецАТХ-н машин долан хонгт нег сааҗ ирнә. Тегәд эн өдрмүдин эргцд хурсн хог-богиг гериннь өөр һаза овалҗ болшго, яһад гихлә эзн уга нохас, мис тер пакетмүдиг шуучад, таслад, хог-богиг уульнцар тарана. Терүнәс зулад, цуглрсн хог-боган гараж дотр хадһлнав. Болв му үнр һарчана гиҗ манахс нанд уурлна. Ода яахв, нань арһ уга.
Зәрм улс эврә гериннь һаза контейнер тәвнә. Өөр-шидрк гермүдт бәәх мектә улс бас тиигәрән эврәннь хог-боган хайна. Тиигхләнь эздүднь контейнермүдтән оньс тәвәд оньслчкна. Болв зәрмнь эврә шег-боган күүнә контейнерин өөр овалчкдг йовдл чигн учрдгчн.
Одахн "СпецАтх" гидг ООО-н специалист Эдуард Тюльтиновла күүндх саам учрв. Эн маднд иим цәәлһвр өгв: өдгә цагт онц эзнә гермүдт бәәдг әмтнд хог-бог зөөлһдг туслмҗ күрглһнә
төлә квитанцс түгәнә. Урдаснь балһсна газетд энүнә тускар зарлгдсмн. Эврә герт бәәдг әмтнлә цуһаралань хог-бог зөөлһнә туск бооца батлгдх зөвтә. Балһсна уульнцар ода деерән долан хонг болһн нег дәкҗ хог-бог зөөҗ һарһгдна. Болв онц эзнә гермүдин әмтнә сурврар долан хонг болһнд 2-3 дәкҗ чигн хог-богиг зөөҗ һарһҗ болхмн. Дәкәд болхла уульнцд гермүдин хоорнд контейнер тәвҗ болхмн. Болв эн туст уульнцд бәәх цуг әмтнлә зөвшәрх кергтә. Юңгад гихлә ямаран чигн күн олн улс хог-боган хайдг контейнериг эврә гериннь өөр тәвх зөв өгшго. Уульнцдан контейнер тәвх шиидвр авхла, СпецАТХ кимдәр чигн контейнер йилһҗ өгх чадхмн. Эн организац балһснд хог-бог цуглулҗ, зөөҗ һарһҗ эд-бод кеҗ уга келһнә туслмҗ күрглһнә бооца таңһчин ЖКХ-н министерствлә бооца батлсмн. Тегәд чигн өдгә цагт СпецАтх болх-болшго һазрт чигн асхад овалчксн хог-богиг хураһад ахулх зөвтә болҗана.
Мана герт хог-бог цуглрхш, мадн эврә чидләрн шег-боган гертәсн зөөҗ һарһвидн, эс гиҗ хашадан шатаһад уга кеввидн гиҗ зәрм әмтн туслмҗин мөңг өгшгоһар \u201cСпецАТХ-д\u201d җиңнүлҗ цүүглднә. Болв эннь хаҗһр, юңгад гихлә кемр әмтн гертән бәәдг болхла, өдр болһн хотын үлдл, бәәцин хог-бог хурналм, терүг цуглулҗаһад зөөҗ һарһх кергтәлм. Эс тиигхлә тер хамг тоот өдр ирвәс үрәд, илҗрәд, му үнр һарад, эргндк бәәдлиг бузрдаһад, күүнә эрүл-мендд чигн мууһан хальдахмн. Тегәд балһснд ямаран һәәһә юмн, хог-боган яахан ухалад керг уга, шишлң организацин көдләчнр ирәд, терүгинь гертәс зөөһәд һарһчкна, зуг цөөкн мөңг өгх кергтә. Селән һазрт тиим туслмҗ угалм. әмтн эн туст эврән арһан хәәх зөвтә.

\u041cаргарита АРЗАЕВА