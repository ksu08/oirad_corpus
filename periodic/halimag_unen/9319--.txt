Тавн үрнь - җирһлин одд
24-11-2018, 14:55 
Эн орчлң деер төрҗ һарсн цагас авн мадниг экин килмҗ болн ик дурн харҗ хадһлад, күнд тоотыг диилҗ һархд туслна, шин күцәмҗ бәрхд оньдин дөң болна. Маңһдур мана орн-нутгт темдглгдх экин Өдрлә цуһар бидн мана эңкр экнрт зүркни ханлтан өргҗ, ач-тусинь хәрүлҗ бүлән үгән келхвидн.
Элст балһснд бәәдг өнр-өсклң Бамбышевихнә өрк-бүлд сән авъяст тохрсар күүкднь эртәснь белгән белдәд, герин эзн болхла цецгүд хулдҗ авад, цуһар эңкр авалян болн экән сән өдрлә йөрәнә. Данара Дорджиевна болн Борис Александрович тавн үртә эк-эцк, бичкн Динара зе күүктә. Нүүдлә, Амулң, Александра, Байсал болн Ульяна күүкднь һарин тавн хурһн мет ниитә, эк-эцкиннь нериг өөдән бәрҗ йовна. Эдн ханьцад, һучн җил болҗ йовна. Хальмг деед сурһульд сурч йовсн цагтан эдн таньлдад, өрк-бүлән өндәлһсмн. Харм төрхд, хоюрн эрт эк уга үлдсмн, тегәд баахн эк-эцк хойрт өөрхн элгн-саднь күүкдән өскхд дөң болсмн.
- Намаг хойр җил күрәд уга бәәтлм экм сәәһән хәәв, тегәд һаһам Төвкә Лаковна Момолдаева намаг школд ортлм асрла. Бичкн цагтан экин килмҗ уга үлдсн төләдән би тавн үрндән йир эңкрв. Күүкдтән бичкнәснь авн чик сурһмҗ өгхәр шунҗ, цугтаднь килмҗән тусхаҗ, бүлән үгәрн урмд өгч, ямр нег төр учрхла сүв-селвгәрн нөкд болнав. Эндр хойр күүкн хәрд һарсн бәәнә, тегәд күүкд күн герин чимг болҗ, бийән яһҗ чикәр бәрхиг заанав,- гиҗ Данара Дорджиевна келнә.
Борис Александрович дотр-дундын кергүдин органмудт олн җилдән церглҗәнә, эндр эн Хальмг Таңһчин МВД-н штаб һардна, полковникин цолта. Москвад МВД-н заллтын академьд сурһуль сурсн цагтнь эдн өрк-бүләрн тиигәрән нүүсмн. Тенд Данара Дорджиевна бичкдүдин садт сурһмҗлачар көдлв, күүкднь школд сурв. Келхд, күүкднь школд йилһән сәәнәр сурч, олимпиадт орлцҗ, олна нүүрт йовсмн. Хөөннь Б.Бамбышев Ар Кавказд церглҗ йовхла, күүкд күн һанцарн күүкдтәһән үлдәд, герин эзнь әмд-менд хәрҗ иртхә гиҗ зальврҗ, кедү сө нөр уга бәәсиг келәд керг уга. Герин эзн тенд церглҗ йовсн цагт күүкд күн саата билә, ор һанцхн Байсал көвүнь һурвн күүкнә дару төрҗ һарснь ик байр үүдәлә. Зуурм төрҗ һарсн көвүн эгчнриннь килмҗтә хәләврт дарунь бооҗад, чаңһ-чиирг болв. Тер күнд цагла күүкднь экдән дөң болад, герән ахулад, нег-негндән герин көдлмш кехд нөкд болдг бәәсмн.
Данара Дорджиевнан келсәр, күүкднь хоорндан ниитә, кен бичкнән өкәрлҗ, кен ахан күндлҗ, нег-негән хәләҗ эк эцк хойртан өлзәтә сән үрд болҗ өсв. Эк болһнд күүкдиннь күцәмҗ бийиннь күцәмҗәс үнтә болн бахмҗта болдг, тегәд тавн үрнь олна хормад багтҗ йовхд эк-эцкнь байрлна. Эднь сәәхн одд кевтә җирһлиннь хаалһинь герлтҗ йовна. Ууһн Нүүдлә миграционн төрмүдин заллтд көдлнә, Аһш балһснд МВД-н академьд сурсмн. Амулң одахн хәрд һарв, эн бас дотр-дундын органмудын халхар көдлнә. Хойр күргнь бас полицин көдләчнр, тегәд дааврта көдлмшт көдлҗәх улс өрк-бүлин болн өөрхн улсин дөң чинртә болдгиг сәәнәр меднә. Борис Александрович болн Данара Дорджиевна Ханиновихнә болн Бадмаевихнә өрк-бүлмүдлә худнр болад, ода хамдан баһчудт нүдн-амн болна. Александра күүкнь ода КалмГУ-д хальмг филологин институтд сурчана, "Байнсан" гидг модельн студьд ордг бәәсмн. Байсал болн Ульяна Элст балһсна 20-ч тойгта дундын школын сурһульчнр. Байсал футболд йир дурта, сурһулян йилһән сәәнәр сурна, олимпиадмудт шунмһаһар орлцна. Отхн Ульяна бас сурһулян йилһән сәәнәр сурна, зург зурхдан дурта, эн мана таңһчин уйн наста зурачнр дунд болдг марһаст эрк биш дииләчнрин тоод орна.
Борис Александрович болн Данара Дорджиевна бийснь Октябрьск районд өсәд-боссн улс, эдн төрскнч седклтә, хальмг келндән хару, өвкнриннь авъяс-заңшалар бәәдг улс болҗана. Д.Бамбышева Элстд 7-ч болн 13-ч бичкдүдин садмудт сурһмҗлачар көдлҗ йовсмн, ода балһсна администрацин сурһуль-эрдмин заллтд ах специалистар көдлнә. Эднә өрк-бүл "Хальмг келн өрк-бүл болһнд" гидг марһанд орлцсмн, күүкднь хальмг келән сәәнәр меднә, уңг-тохминнь тууҗар соньмсна. үлгүрнь, көвүндән Байсал нер өгснь хара биш. Хулнцг эцкнь иим нертә бәәсмн, тегәд ода көвүн терүнә тускар соньмсҗ, кен гидг күн бәәсинь медҗ авх саната.
Хөрн йисн җилдән хамдан ниитә бәәҗ, тавн үрндән чик сурһмҗ өгсн Борис Александрович болн Данара Дорджиевна "Дурна болн итклин төлә" гидг медаляр ачлгдсмн. Одахн гилтә Б.Бамбышевд "Хальмг Таңһчин ачта юрист" гидг өөдән нерн зүүлһгдв, эн Ар Кавказд церглсн төләдән әрәсән Президентин зәрлгәр "Олна диг-дара харлһнд церглсн төләдән" гидг государственн ачлврар ачлгдсмн. Өцклдүр Элстд экин Өдрт нерәдгдсн байрин хургт Бамбышевихнә өрк-бүл "Күүкдтән чик сурһмҗ өгсн төләдән" гидг онц темдгәр ачлгдснь эднә өөрхн улст болн элгн-саднд ик байр-бахмҗ үүдәв.

Наталья ДАВАЕВА
ЗУРГТ: өнр-өсклң
Бамбышевихнә өрк-бүл