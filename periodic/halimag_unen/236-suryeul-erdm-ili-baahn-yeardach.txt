Сурһуль-эрдм или Баахн һардач
30-08-2014, 14:44 | Таңһчин зәңгс
«Эрдмтә күүнд үрлт уга» гидг хальмг үлгүр бәәнә. Тернь чигн үнн болдгнь лавта. Яһад гихлә эрдм дасҗ авсн күн насн-җирһлиннь туршарт эрдмәрн көдлҗ, өрк-бүлән теҗәх арһта болна, олнд тусан күргнә. әмтн һартан өөтә, билгтә эрдмчиг кезәд чигн күндлнә. Мана таңһчд эклц болн дунд профессиональн сурһуль-эрдмин кесг учрежденьс мергҗлттә көдлмшч кадрмуд сурһҗ белднә. Эндр өдр баһчуд иим сурһулин заведеньст сурч, көдлмшч эрдмәр, тер тоод тосхачин, маши залачин, уячин, нань чигн олн зүсн эрдмәр медрл авчана.
Октябрьск района Ик Царң цутхлң селәнд олн җилдән эклц профессиональн сурһуль-эрдмин 10-ч тойгта ПУ үүлдҗәнә. Энүг Артур Джанджиев чадмгар һардҗана. өдгә цагт эн профессиональн училищ Элстд үүлддг «КГТ-ЭК» РК-н БПОУ-н филиалд хүврүлгдв. Эн җил сурһулян төгсәсн баһчуд дунд профессиональн сурһуль-эрдмин иткл цаас авсмн.
Одахн Ик Царңд үүлдҗәх КГТ-ЭК-ин филиалын һардач Артур Джанджиевлә харһх саам учрв. Артур Петрович профессиональн училищин үүлдврин тускар маднд келҗ өгв.
Училищин коллективд хөрн күн көдлҗәнә. Эдн дунд эврә кергән сәәнәр меддг, ик дамшлтта специалистнр баһ биш. 2013-2014 сурһулин җилд педагогическ коллектив селәнә эдл-ахун төлә өөдән мергҗлттә специалистнриг белддг инновационн сурһулин учреждень тогтах күсл тәвҗ шунсмн. Эдн күслдән күрхин төләд кеҗ-күцәҗәх профессиональн сурһуль-эрдмин үүлдвртән өдгә цагин некврлә ирлцҗәх нүүрлгч педагогическ, производственн болн зәңгллһнә технологийс олзлҗана.
өдгә цагт училищд баһчуд зурһан эрдмәр сурһуль сурчана. Нидн сурһулин җилд 65 күн сурһуль сурв. 9-ч класс төгсәсн күүкд хулдачин, кондитерин, парикмахерин эрдм дасна. 11-класс төгсәсн баһчуд «Селәнә эдл-ахун производствин тракторист-машинист», «Автомеханик», «Хулдач, контролер-кассир», «Уяч» гидг эрдмәр арвн сардан сурна. Дәкәд болхла училищ әмтиг көдлмшәр тетклһнә цергллтлә нөкцҗ үүлдәд, профессиональн кадрмуд белдлһнә программс бәәдл-җирһлд тохрана. Көдлмш уга улс нааран ирҗ, «В, С» категориймүдин җолачин, хот-хоолын хулдачин, замчин, кондитерин, трактористин, ЭВМ операторин эрдм дасна. Иим эрдмәр мергҗлт авсн улст хөөтндән көдлмш олхднь амр болна.
Оютнр кичәлмүдән дуталго орлһна, сурһулян сәәнәр сурлһна, өөдән медрл авлһна керг-төрт педагогическ коллектив ик оньган тусхана. Багшнр сурһулин җилин эргцд баһчудын медрлин үзмҗин медхәр эдниг шалһҗ бүртклһ кенә. Бүртклһнә йовудт һарһсн ашинь диглҗ, шинҗлҗ, сурһульчнрин медрлинь өргҗүлхин төләд онц керг-үүл темдглнә. Оютнрин медрлинь гүүдүлхин төлә факультативс бүрдәнә, кичәлмүдин хөөн немр занятьс давулна. Багмудын һардачнр шүүврән эс өгч чадсн баһчудт онц оньган өгч, эднә эк-эцкнрт күүкднь яһҗ сурһуль сурдгин тускар цаглань зәңглнә.
Багшнр оютнриг соньмсулхин төләд көдлмштән олн зүсн эв-арһс олзлҗ көдлнә. Баһчуд сурһулин материал сәәнәр тодлхин төләд цуг кергтә таал тогтана. 2013-2014 сурһулин җилд дасхҗах цуг эрдмәр сурһулин зурас болн программс шинрүлсмн. Урзнас авн сурһульчнрт цуг эрдм шин федеральн государственн сурһулин стандартла ирлцәтәһәр дасхҗана. 2013 җиләс авн РФ-н сурһуль-эрдмин шин закан үүлдврт орад, эклц профессионалн сурһуль-эрдмин программс үүлддгән уурулгдв. НПО-н көдлмшч эрдмин белдвр СПО-н девсңнь болв. Училищин багшнр болн сурһульчнр олна бәәдл-җирһлд шунмһаһар орлцна. Тер мет районд бүрдәгддг олн зүсн керг-үүлдврмүдт, марһаст шунҗ орлцад, олна маңнад йовна.
Училищин педагогическ коллектив күч-көлснә рынкин некврмүд учртан авч, көдлмшч кадрмуд белднә. өдгә цагт Октябрьск районд трактористин, автомеханикин, хулдачин, контролер-кассирин, замчин, кондитерин эрдмтә улс хамгин икәр керглгдҗәнә. Тегәд чигн училищ района экономикин производственн халхиг көдлмшч кадрмудар теткх күсл тәвҗәнә. Баһ тетквртә өрк-бүлмүдин күүкд гертәсн холагшан йовлго, төрскн селәндән эрдм дасх арһ эднд өгх төр хаһлгдҗана. Баһчуд өөдән мергҗлттә эрдмчнр болад, эврә райондан көдлҗ, төрскн һазртан үлдхднь нилчән күргхмн. Училищ «50 лет Октября» ОАО-ла, «Калмыцкий» ОАО-ла, «Харада» ФГУП-ла, «Мирный» СПК-ла, «Восток» ГУП-ла, нань чигн предприятьмүдлә болн онц арһлачнрла нөкцҗ үүлднә. Тегәд чигн сурһульчнр эн предприятьмүдт одҗ, производственн дамшлт авна. Иргчдән эдниг нааран көдлмшт чигн авна. Училищин багшнр арһ-чидлән нөөлго, кезәд чигн үүдәгч кевәр көдлҗ, өдгә цагин некврлә ирлцҗәх өөдән мергҗлттә эрдмчнриг сурһхар зүткҗәнә.