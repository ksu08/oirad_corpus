"ү-түмн өөрдин ачнртн үйәс үйд та бүкниг дурдх" һурвн орн-нутгин өөрднр негдәд сүлдән тәксмн
21-06-2018, 11:29 
Сүлд тәклһн июнь сарин 11-д болсмн. Өөрд залу келсндән күрнә гиһәд, орлцачнрнь нег агчмд чигн оратлго Новоселенгинск селәнә сойлын Герт күрәд ирсмн. Селенгинск района толһач Станислав Гармаев, дарукнь Евгений Дагбаев, Гусинооз\xb8рск балһсна толһач Андрей Кудряшов болн нань чигн дааврта улс цуглрсн гиичнриг халун цәәһәрн тооһад тосч авцхав.
Зүнһарин цергин сүлдиг күндлхәр урднь санаһан медүлсн әмтн цуһар күрәд ирсмн. Бурятьд Моңһлын консул Дамдин Чадраабал, дарукнь вице-консул Цагаан Ганболд, "Тод номин герл", "һалдн-Бошгт хаана саң" болн "Торһн нутг" гидг өөрд олна бүрдәцсин гешүд Моңһлын элчнр болад ирцхәв. Алтайас "Ак Буркан" сүмин ламнр ирв, Хальмг Таңһчас Бурятьд шар шаҗна ном дасчах хойр оютн чигн орлцсмн. Бас Селенгинск тууҗин географическ ниицәнә директор Мунко Буянтуев болн Забайкальск хазг цергин элчнр орлцв. "Өөрднрәс нань тәклһнд Бурятин хазгуд орлцв. Энтн бас учрта. Яһад гихлә, Алтайин өөрдүд Цин орн-нутгин церглә дәәлдхд хазгуд эн бәрлдәнд орлцад, йир ик тусан күргсмн. Тегәд чигн эн кергиг тедн угаһар кеҗ болшго билә", - гиҗ Амр-Санана сүлд хадһлҗах Арам лам келҗ өгв.
Түрүләд керг-үүлдврин орлцачнр Новоселенгинскт хурган давулсмн. Дарунь һол һатлҗ, Хуучн Селенгинск тал күрәд ирцхәв. Селенгинск районд хур удан ордго бәәсмн. Хәрнь, тер өдр өрүн эртәс авн теңгр бүркг болад, хур асхрулҗ тәклһнд орлцачнриг тосла. Тәклһн кергтә, туста йовдл учрсн болад, көк теңгр байрлснь медгдв. Ламнрин келсәр, ямаран болв чигн мөргүл кехләрн, түрүләд ном умшад, цацл цацад, цаһан идә өргх кергтә. Зөрсн һазртан ирн, Бурятин, Алтайин болн Хальмгин ламнр "Намдаг Саң" гидг тәклһнә ном умшч өгцхәв. Судр-номан умшсна хөөннь, цуглрсн олн-әмтн олн деед бурхдт, сәкүсдт цаһан идә өргцхәв. Күн болһн арвн үзгтән цацлан цацад, һазр-усна эздүдиг байрлулсн мөн.
"Саң" умшсна хөөн сүлд тәклһн эклв. Мөргүлин йовудт сүлдиг нурһлҗ Моңһл орн-нутгин әәрмин полковник Ганболд бәрәд зогсчала. Терүг Хальмгин болн Алтайин элчнр нег-негән соляд, диг-дараһар сүлдиг бәрлә. Делегацсин элчнрәс, района һардачнрас болн хазгудас күн болһн авч ирсн хадган татв.
Асасн һалд делегац болһн арц болн һурвн цаһан, һурвн әмтәхн хот-хол тәвв. Наадкснь зальврад, ном-судр умшчах цагт полковник Ганболд сүлдиг өргәд, һалыг һурв дәкҗ зөв эргәд, нарн һарх таласнь зогсв. Цуг орлцачнр нарн шиңгх үзгт нурһан өгәд, сүлдиг хәләһәд мөргүлән эклв. Түрүләд, Моңһлын элчнр өөрд келәр Алтайин магтал дуулҗ өгцхәв. Дарунь зальврад, өөрд улсиг евәдг сүлдин сәкүснд әрк үс хойриг цацад өргцхәв. Эн өдр өөрднр эврә алдр өвкнртән, тер тоод Амр-Сананд, күндлһән медүлсн мөн.
Тәклһнә аштнь цергә күндллһнә йосрхл давулгдв. Селенгинск станцин хазгуд сүлдин өмн зерглдҗ йовад, харулд зогсцхав. "Зүнһар орн-нутгин сүүлин толһач Амр-Санан нойнд цергин күндлл өгхәр, чашкудан һарһцхатн", - гиҗ одмн Анатолий Аксентьевин заквр җиңнәд соңсгдв. Иим кевәр, цергә хуучн йосар Бурятин хазгуд Амр-Санана туск санлынь тевчәд, терүнд күндллһән медүлсмн. Тагчг бәәлһнә минутын хөөн "Ура" гиҗ хәәкрлдәд, орлцачнр сүлдин өмн дәкн нег йовцхав. "Эн керг-үүлдвр йирин биш. Делкәһәр тарад йовҗ одсн мана улсиг негдүлдг йовдлмудын негнь болҗана. Олн җилин туршт мадн Амр-Санана оршасн һазр тәкхәр седцхәләвидн. Эн кергиг күцәлһн - мана даалһвр", - гиҗ сүлд хадһлач Арам-лама темдглв.
Зүнһар орн-нутгин сүлд тәклһн болхла Амр-Санан нойнд нерәдгдҗәх керг-үүлдврмүдин түрүн болҗана. Моңһл орн-нутгин, Алтай Республикин болн Хальмг Таңһчин олна болн шаҗна бүрдәцс дәкәд кесг керг-үүлдвр давулхар шиидвр авцхав. үлгүрнь, эн җилин сентябрь сарин чилгчәр Моңһлд Амр-Сананд нерәдгдсн нарт-делкән номин-дамшлтын конференц болх. Бүрдәһәчнрин келсәр, дарунь тәксн һазрт бумб эс гиҗ санлын ямаран болв чигн темдг углҗ тәвх зура бәәнә. Моңһлын вице-консул Цагаан Ганболд, Селенгинскин арһлач Солбон Дашинимаев болн нань чигн олн улс санлын темдг углҗ тәвлһнд орлцх дуран медүлсмн.
"Улан-Удэ балһснас һарснас авн тәклһн төгстл сер-сер салькн үләһәд, бүр-бүр гисн хур орв. Өөрднр эврә орн-нутгин сүүлин толһач Амр-Сананыг санад, оршасн һазринь тәкәд күндллһән медүлсиг евәлтә керг гиҗ теңгр чигн байрлсн болҗ медгдв. Эн цагас авн әрәсәд, Моңһлд болн Китд орн-нутгт бәәдг өөрднрин келн, сойл чигн улм делгрәд йовх гиҗ бидн цуһар нәәлҗәнәвидн. Өөрд улсин тугмуд улм деерәгшән өрггдтхә", - гиҗ тәклһнә йовудт Хальмгин элчнр темдглҗ келв.

МАНҖИН Санл