Таңһчин бичкдүдиг Москвад эмнх
05-06-2018, 10:15 
Хальмг Таңһчин правительств, таңһчин эрүл-менд харлһна министерств болн Д.Рогачевин нертә бичкдүдин гематологин, онкологин болн иммунологин федеральн номин-клиническ Цутхлң хоорнд нөкцлтин бооцан батлгдв. һурвн халхин бооцанас иштә гүлгн гемтә бичкдүд Цутхлңд өңгәр эмнлһ авдг болхмн, бәәрн эмчнр тенд мергҗлтән өөдлүлхмн, өдгә цага эв-арһс олзлгдҗ хамцу конференцс болн лекцс бүрдәгдхмн.
- Харм төрхд, ода мана таңһчд бичкдүдин онколог уга. Таңһчин эрүл-менд харлһна министерствд Волгоградск гүлгн гемин диспансерла бооца батлсмн, тегәд мана бичкдүд тиигәрән эмчд одна. Д.Рогачевин нертә Цутхлңгас ирсн специалистнр өңгәр гемтә бичкдүдиг хәләһәд, эднд консультац өгв. Эн Цутхлңла бооца батлсна дару таңһчин бичкдүдиг тенд эн әәмшгтә гемәс эдгәх,- гиҗ Ю.Кикенов келв.

Наталья ДАВАЕВА
ЗУРГТ: конференц болҗах кем