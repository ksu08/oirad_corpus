Хошуда хурлын 200 җилә өөн - олн әмтнә ик байр
14-08-2018, 16:04 
"Күндтә аавнр-ээҗнр, ахнр-дүүнр цуг тадниг эн байрта өөнлә йөрәҗәнәв, - гиҗ йөрәлин үгән Хальмг Таңһчин Толһач Алексей Орлов эклв. - 400 җил хооран хальмгуд нааран Иҗл көвә һазрур хөв-кишгән хәәҗ ирсн болдг. Көк теңгсин болн Иҗлин хоорнд олҗ авсн кишгтә һазртан җирһәд, шин төрскән харслһнд зөргтә кевәр орлцсмн. Энд өлзәтә һазрин кишгт багтад, орс үүрмүдтә болад, кесг зун җил хам-хоша бәәнә. 1812 җилә дәәнд хальмг полкс орс цергин ханьд сөм хамрта парнцузла әмән әрвллго дәәлдсмн. Хальмг цергчнр Францд күрч хортыг дәәләд, Версальд, Елисейск сәәхн һазрт күрч, мөрдән Сена һолас услҗ, Төрскндән диилвр делдсн болҗана. Эн ик Диилврин темдг болгч, дәәнд әмән өгсн олн улсин санлыг тодлулҗ, хурл тосххар Түмн зәәсң шиидсмн. Тиигәд 200 җил хооран Хошуда хурлын тосхлт эклсмн. Күңкл ухата мана өвкнрин туск санл тууҗд төрүц билршго гисн тоолвртаһар тедн эн алдр керг күцәсмн. Эндр эн хурлын босхмҗ үзҗ байсҗанавидн. Эн һазр деер ода цуглрҗ ирсн хальмг күн болһн седклнь бульглсн бәәнә. Энтн мана келн улсин тууҗ, мана алдр өвкнрин туск санл болҗана. Эндр би цуг хальмгудын нерн деерәс эн бумбиг босхҗ авч, хәләҗ - харҗах әмтнд үнн седклин ханлтан медүлхәр бәәнәв".
үнн седкләс һарсн эн үгмүд ик байрин учр-утхиг йир сәәнәр медүлҗәнә. Өвкнрин санлыг сергәсн, хамцу күч-көлснд болн дәәнә һалвд батрсн иньгллт мөңкинд әмд бәәхиг Хошуда хурлын ик байр медүлҗәнә.
Хойр толһач хурлд белгән нерәдв. Əәдрхнә областин Заволжье селәнә буддийск Ниицәнә ахлач Александр Бондаренко болн эн селәнә буддийск Ниицәнә хурл хәләдг хүүвин ахлач Надежда Сидорук тер белгинь Хошуда хурлд тәвх болҗ авв.
Бурхн Багшин Алтн сүмин ах багш Анҗа гелң Хальмгин шаҗн лам Тэло Тулку ринпоче илгәсн йөрәлиг умшҗ өгв. Тууҗин цагас авн Хошуда хурл хальмг улсин авъясиг, ухани болн оюни зөөриг, төрскн келиг болн шаҗиг хадһлҗ йовсинь шаҗн лам темдглсмн. Цутхлң хурлын нерн деерәс Анҗа гелң Хошуда хурлд Бурхн Багшин һурвн әрүн түшгнь болгч бурхна дүртә, номта болн суврһта белг бәрүлҗ өгв.
Лаганя хурлын лам Хошуда хурлд Байн Намсрын бурхиг залҗ өгв. Таши Лхунпо хурлас ирсн делегациг толһалҗах Еше Качен Долдуб цуглрсн улсиг ик байрла йөрәв.
Хальмг Таңһчин ачта артистк Анна Очкаева өргҗ дуулсн "Сүмин магтал" - Хошуда хурлд нерәдсн цуг улсин йөрәл болҗ күңкнв. Хальмг келн улсин ик бахмҗин болн цань уга итклин темдг болҗ боссн хурл улсин тууҗин әрүн ик чинринь үзүлҗ, улсиг урдк кевәрн негдүлҗ йовна.
Галина ХЕЙЧИЕВА
Тоолвр:
Хоңһр ЭЛЬБИКОВ, Хальмг Таңһчин сойлын болн туризмин министр:
- 200 җил хооран иим хурл тосхсн өвкнртән ханлт өргҗәнәв. Тиигхд эдн иргч үйнрән санҗ, тедн хөв-кишгтә бәәтхә гисн санатаһар эн оюни бумбиг тосхсмн. Теднә үйнр болҗах мадн ода тер герәсинь дарук үйнрт күргх зөвтәвидн.
Александр БОНДАРЕНКО, Əәдрхнә областин Заволжье селәнә буддийск Ниицәнә ахлач:
- Мана ни-негн байриг белдлһнд цугтан шунҗ орлцснь нанд ик байр болв. Иим йовдлмуд әмтиг хамцулна. Хурлын үүлдврт орлцҗ, седкләсн дөң болснднь ханлтан өргҗәнәв. Күн болһн эн кергт орлцснь ик чинртә йовдл.
Надежда СИДОРУК, Заволжье селәнә буддийск Ниицәнә хурл харҗ-хәләдг хүүвин ахлач:
- Эндр маднла хамдан эн ончта өөнд орлцҗах цуг улст ик ханлтан медүлҗәнәв. Хойр келн әмтнә - орс болн хальмг келн әмтнә иньгллтин нернд тосхгдсн хурл ода чигн эн кергт церглҗәнә.
Валерий ЭРДНИЕВ, әрәсән ачта артист;
- Эн һазрт хойрдгч Хальмг полк бүрдҗ, 1812 җилә дәәнд орлцсмн. Тер дәәнд диилвр бәрсн улст Түмн зәәсң тәвсн ик хурлын өөр хойр зун җил давад, өдгә цага хальмгуд - баһ наста артистнр 1812 җилә дәәчнрин би биилснь басл өргмҗтә йовдл. үйнрин залһлдан тасршгог тернь медүлҗәнә.
Иван БАСАНГОВ, Хальмг Таңһчин күндтә иргн:
- Хошуда хурлын ончта өөн Хальмгин болн әрәсән тууҗд ик чинртә йовдл болҗана. Хөөтк үйнрин сән авъясмудыг, иньгллтин залһлдаг батлҗ, ни-негн бәәхлә цуг улсин керг уралан зүткәд йовхнь маһд уга.
Владимир НУРОВ, бичәч, Хальмг Таңһчин күндтә иргн:
- Түмн зәәсң хөөтк үйнртән үлдәсн бумб - Хошуда хурл хальмг улсин тууҗин, оюни, сойлын болн шаҗна зөөр болҗана. Эн зөөрин әрүни күчиг медҗ авсн деерән омг авч, дарани ишклдән туг кеҗ, чик кевәр хадһлҗ эдлх зөвтәвидн.
Савр КАТАЕВ, Хальмг Таңһчин искусствин ачта үүлдәч:
- Алдр өвкнрин күцәсн кергнь маднд омг өгч, даңгин өврүлнә. Оюни ухани, шаҗна болн урн һарин өөдән эрдмин темдг болсн Хошуда хурлын өөр терүнд йөрәлән нерәдҗ, "Сүмин магтал" өргҗ дуулад, көгҗмин нань чигн үүдәврмүдән нерәдәд, бидн җирһлин болн шагшавдын дәкн нег ик сурһмҗ авсн бәәнәвидн.