Германьд чигн хальмг дун соңсгдна
01-11-2018, 15:45 
Кедү җилин туршарт "Цаг селгәтә" гидг дун кесг үйин олн- әмтнә седклиг авлҗ дуулгдна. Таңһчд күн болһн эн дууг соңсла. Зуг 2018-ч җилд энүгәр Европд соньмсх гиҗ кен чигн сансн уга билә. Немш видеоблоггер Соня Хабманн хальмг дууг хальмгаһар дуулад, цокч авсн видеог "Youtube" сайтд, эврә каналд олна оньгт тусхав. Иигәд Германь орн-нутгин әмтн хальмг ду соңсч мана сойлла таньлдцхав. Бидн эн баахн күүкнлә социальн сетьд таньлдад, цөөкн сурвр өгвидн.
- Эн ду дуулх санан яһҗ төрсмб?
- һурвн җил хооран делкәд бәәдг олн келәр ду дуулҗ видео цокҗ һарһх нег төсв эклләв. Тегәд эн җилд мини хальмг нәәҗ Аздан Лиҗ хальмг ду дуулх селвг өгсмн. Тер нанд кесг хальмг ду соңсулсна хөөн "Цаг селгәтә" гидг дун нанд йир икәр таасгдв. Энүг эрк биш дуулх кергтә гиҗ шиидвр авсн биләв.
- Эврә төсвин тускар тодрхаһар келҗ өглт.
- Олн келн-әмтнә келәр ду дуулх санан түрүн болҗ 2015-ч җилд төрв. Тер цагт би орс келнә кичәлмүдт оддг биләв. Сул цагтан радио соңсхд дуртав. Зуг, радиоһар мел англь келәр дуд соңсгдна, зәрмнь өдртән тав дәкҗ давтгдна. Талдан келәр дуулдгиг соңсх арһ уга бәәснь хармслтта болҗ медгдв. Радиоэфир Америкин дуд шиңгәдг компаньмудын медлд үүлддг кевтә.
Орс кел дасчах төләдән келән өргҗүлхин төлә орс дуд соңсхар седләв. Тегәд "Youtube" сайтд хәәһәд, Николай Басков, Ани Лорак болн Алла Пугач\xb8ван дуд олҗ авад дуулдг болув. Цаг зуур давад, иим кевәр эврә парнцс болн испанск келиг ясх санан төрв. Тегәд хәәврән эклҗ кесг караоке-кевәр һарһгдсн видео олҗ авсн биләв. Дарунь олн зүсн келәр ду дуулад, видео цокҗ авх шиидвр авлав. Иим кевәр "Sonni world songs" гидг төсв эклсмн.
- "Цаг селгәтә" гидг дун чини төсвд дөчн хойрдгч болсмн. Альк дуунас эклсн биләт?
- Түрүн болҗ эн җилин сентябрь сарин 15-д эврә каналд Алла Пугач\xb8ван дуулҗасн "Миллион алых роз" гидг дууг оруллав.
- "Sonni world songs" төсв бәәдл-җирһлд тохрахд күнд болв аль угай?
- Кезәнәс авн видео цокҗ авхдан дуртав. Тавн җилин туршарт эврә блог кеҗ һарһнав. Тегәд чигн урднь бәәсн дамшлт видео цокҗ авлһнд, монтаж болн эн төсвлә залһлдата болдг нань чигн кергт туста болв. Тер учрар эн төсв күцәлһн нанд күнд биш болв.
- Орс келн, парнцс, испан, немш. Дәкәд кедү кел меддвт?
- Ут тоодан йисн кел меднәв. Зуг зәрминь мууһар, зәрминь сәәнәр меднәв. Тер тоод мини төрскн келн - немш, дәкәд англь, парнцс, испанск, итальянск болн орс келн. Бас португальск, араб болн китд кел невчк меднәв.
- Кесг талын кел дассн күүг полиглот гиҗ нерәднә. Та тиим күн болҗанат. Ямаран күслтәһәр та кел даснат?
- Шин кел дасч авлһн нанд йир таасгдна. һазадын келәр күүндҗ медрлән гүүдүлх һазр хәәһәд, Вена балһснд "Sprachencafе" гидг һазр олҗ авлав. Энд нарт-делкән кесг орн-нутгас ирсн олн әмтн цуглрад, күүндәд, нег-негндән һазадын кел дасч авхд нөкд болна. Түрүн болҗ эн кафед дөрвн җил хооран, 2014-ч җилд ирсн биләв. Тенд йир соньн олн харһлт учрсмн, йир соньн олн күүнлә таньлдх арһ учрв. "Sprachencafе" нанд кесг шин нәәҗ олҗ авхд туслв. Тедн дунд - Хальмг Таңһчас ирсн Аздан Лиҗ. Лиҗлә мадн давсн зунар таньлдсн биләвидн. Түрүн цагт мадн орс келәр күүнддг биләвидн, зуг нег дәкҗ энтн нанд хальмг келнә тускар келҗ өгв.
Урднь хальмг келнә тускар медҗәсн уга биләв. Зуг энүнә тускар соңссна хөөн нанд йир соньн болҗ медгдв. Хальмг кел соңсх дурн күрв. Тегәд чигн Лиҗ нанд кесг ду соңсулв. Тер дуудас "Цаг селгәтә" нанд йилһән сәәхн болҗ медгдв. Эн дууна үгинь дасч авсн цагла юуна тускар келгдҗәхнь намаг соньмсулв. Лиҗ нанд үгинь орчулад келв. Дууна учр-утхнь мини седклиг авлсн билә. Дурна туск сәәхн дун хальмг кел меддго болв чигн нанд дарунь зүркндм тусв.
- Хальмг ду дасч авхд күндий?
- Амр биш. үгинь дасч авад, кесг дәкҗ видео цокҗ авлав. Яһад гихлә хальмг кел меддг уга учрас мини келлһн сән биш болҗана. Аздан Лиҗ нанд яһҗ келдгинь, яһҗ чикәр дуулдгинь зааҗ өгв. Түрүн цагт нанд күнд билә, зуг би кесг долан хонгин эргцд давтад, сәәнәр дасч авув. Өдр ирвәс улм сәәнәр дуулдг болув.
- Дәкәд хальмг келәр бичсн дуд дуулх дурн бәәнү?
- Өдртнь би сегләтр болҗ көдлнәв, тегәд, харм төрхд, көдлмш дала болхла зәрмдән сул цаг күртхш. Зуг чөлән һархла, эрк биш дәкәд талдан хальмг ду дасч авх санан бәәнә.
Би көгҗмд йир дуртав. Ду дуулнав, зәрмдән эврән чигн ду үүдәҗ бичнәв. Бас һазадын кел сурхд дуртав. Эн хойр кергиг негдүләд "Sonni world songs" гидг шин төсв бүрдәсм тер. Эн төсвин көдлмш келһнә йовудт "Цаг селгәтә" дууг дуулҗ өгәд, хальмг келнлә таньлдлав. Мини санаһар, хальмг келн йир сәәхн, өврмҗтә. Тана келн сойлын эрднь. Энүг эрк биш хадһлх, олзлх, делгрүлх кергтә.
Интернетд олна оньгт тусхагдсн Сонян дуулҗ өгсн "Цаг селгәтә" дун Хальмгин әмтиг йир икәр байрлулсмн. Немш күүкн хальмг дууг сәәнәр дуулхар кесгтән белдснь медгднә. Келлһн му биш, ода деерән иим кевәр хальмгаһар дуулдг хальмг чигн цөөкн. Тер учрар немш күүкнә дуулсн хальмг дун олн-әмтнд таасгдв. Немәд келхд, Соня немш кел сурдг әмтнд даңгин тусан күргнә. "Цаг селгәтә" дууг дуулад, энтн маднд сән үлгүр үзүлсмн.
Хальмгин хуучн дуд кесг җилин туршарт мартгдад йовсн билә. Олн-әмтн нурһлҗ орс болн һазадын көгҗмд дурта. Зуг хол бәәдг Германьд хальмг дууһар соньмсснь зөвәр өвәрц болн өврмҗтә йовдл болҗана. үнәртнь, цаг селгәтә гидгнь тер.

МАНҖИН Санл