Олн үртә Талтаевихн
15-05-2019, 12:45 | Таңһчин зәңгс » Күн болн җирһл
Эндр цуг нарт-делкәд өрк-бүлин өдр темдглҗәнә. Күн болһнд өрк-бүлнь чидл-омг урһадг, урмд өгдг булг болна. өрк-бүлд бидн сурһмҗ авад, олна хормад багтҗ, эк-эцкиннь нер дуудулхар зүткнәвидн. Эк-эцк болһн үрдтән чик сурһмҗ өгч, теднь сурһульта, сән эрдмтә болҗ бийән дааҗ йовтха гисн күслтә болдг биший. Көтчнр селәнд бәәдг Баатр болн Надежда Талтаевихн тавн үртә, эдн «Күүкдтән чик сурһмҗ өгсн төләдән» гидг Хальмг Таңһчин темдгәр ачлгдсмн. Эднә күүкд сурһулян сәәнәр сурна, спортар соньмсна, олн марһаст орлцҗ билг-эрдмәрн нер һарч йовна.
Ууһн Намҗл күүкнь Х.Косиевин нертә олн профильта гимназиг алтн медальтаһар төгсәһәд, ода Ростовск медицинск институтд сурчана. Эн бичкнәсн авн эмч болхар ухалсмн, эрүл-менд харлһна халхд көдлҗ йовх олн элгн-саднас үлгүр авч бас әмтнд туста болнав гиҗ сандг билә. Мираида дү күүкнь эн җил гимназь төгсәһәд, экономистин эрдм дасхар зуралҗана. Баира ода 5-ч класст сурна, эн бас сурһулян йилһән сәәнәр сурна, Көтчнр селәнә бичкдүдин үүдәлтин школд ду дуулдг дасна. Баира хальмг ут ду дуулхдан дурта, «Теегин айс» гидг телемарһанд орлцҗана. Ор һанцхн Арслан көвүнь 4-ч классин сурһульч, эн бас көгҗмин школд сурна. Көвүн футбол наадхдан йир дурта, бөк бәрлдәнә марһаст орлцҗ района нер харсна, дәкәд бииһин студьд орна. Отхн Вика күүкн тавта, бичкн болв чигн эн бас билгтә болҗ өсхнь ода медгднә.
Баатр Георгиевич хөрн тавн җилдән Көтчнрә района түүмр унтралһна әңг һардҗ йовсмн, ода дотр-дундын цергллтин подполковник ачта амрлһнд бәәнә. Герин эзн төрскн Цаһан-Нур селәнә өөр эврә эдл-аху бүрдәһәд, мал асрҗана. Надежда Сергеевна хөр шаху җилдән түүмр унтралһна әңгд көдлҗәнә, ода эн диспетчер болна. Хонгтан харулд бәәснә хөөн эн хойр өдртән амрна, тегәд герин көдлмш кеһәд, күүкдтән ик оньг өгнә.
Мана күүкд тавн хурһн мет, әдл биш. Күн болһн эврә заңта, авг-бәрцтә, хәләцтә, болв тер бийнь эдн хоорндан ниитә, өлзәтә сән үрд болна. Бидн эднд төрскнч сурһмҗ өгхәр шуннавидн. Талтахна әәмг залу-зөрмг өвкнрәрн бахмҗ кеҗ, теднә үлгүрәр күүкдтән сурһмҗ өгнә. Баатрин өвк эцк Надмид Талтаев Сталинградск бәрлдәнд залу-зөрмг кевәр орлцҗ тенд әмнәсн хаһцсмн. Мана күүкд зөрмг өвкиннь тускар шинҗллтин көдлмш бичәд, марһаст орлцсмн. Бидн уңг-тохминнь җурм тогтаһад, күүкдтән өвкнриннь тускар зааҗ өгнәвидн. Манка Талтаев 1812 җилә дәәнд орлцад, әрүн Аннан III-ч девсңгин орденәр ачлгдсна тускар эцкнь күүкдтән келҗ өгнә. Төрскн һазр-уснаннь тууҗ, кел болн сойл меддг улс болҗ өстхә гиҗ бидн сурһмҗ өгнәвидн,- гиҗ Надежда Сергеевна келнә.
Хөрн җил хооран өрк-бүлән тогтасн Баатр болн Надежда Талтаевихн олн үртә болх гиҗ сансн уга. Болв кедү күнд болв чигн эдн нег-негндән ицгтә түшг болҗ, күүкдиннь күцәмҗд байрлад, сәәнинь өргәд, мууһинь дарад, өвкнриннь авъясар бәәнә. Күүкднь нег-негән дахад өсәд, кен бичкнән өкәрлҗ, ахан күндлҗ, сурһулян сәәнәр сурч, билг-эрдмин болн спортын халхар үүлдҗ эк-эцк хойртан сән үрд болхар зүткнә. Сүл цагт шаң олн үртә өрк-бүлмүдт ик оньг өгч, цуг халхарн дөңнҗ олн зүсн демин мөңг өгчәхнь эднд урмд өгнә. Болв тер бийнь Баатр болн Надежда Талтаевихн эврәннь арһ-чидлдән нәәлҗ, бәәсәрн байн болҗ, олн әмтнә чирәд күндтә улс болна.
Дооҗан Наталья