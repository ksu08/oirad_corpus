Дөңцл мөңгәр чинртә төрмүд күцәгдх
10-03-2017, 17:03 
Одахн Элстд таңһчин правительствин президиумин дарани сүүр болв. Сүүриг таңһчин правительствин Ахлач Игорь Зотов һардҗ давулв. Түрүләд таңһчин эрүл-менд харлһна учрежденьсиг болн әмтиг, тер дотр льготн багин улсиг, эмәр тетклһиг ясруллһна төр хәләгдв.
Эн чинртә төрәр таңһчин эрүл-менд-харлһна министр Руслан Нагаев болн социальн делгрлтин, күч-көлснә болн әмтиг көдлмшәр тетклһнә министр Марина Ользятиева илдкл кев. 2016 җилд таңһчин правительствин тогтаврас иштә "Аптечн заллт" гидг РК-н автономн учреждень бүрдәгдсмн. Заллтын медлд аптечн гүртм склад, 14 аптек орна. Аптекс таңһчин райодт болн Элстд секгдв. 2017 җилин февраль сард аптечн заллт таңһчин социальн делгрлтин, күч-көлснә болн әмтиг
көдлмшәр тетклһнә министерствлә бооца батлсн болдг. Эн бооцанас иштә заллтын медлд ордг аптекс күч-көлснә ветеранмудыг, цааҗла харһҗ, нерән цеврлүлсн улсиг болн баһ тетквртә иргнмүдиг эмәр теткхмн.
2017 җилд таңһчин льготн багин әмтиг эмәр тетклһнә кергт федеральн бюджетәс 83 996,4 миңһн арслң йилһгдхмн. Федеральн заканас иштә эн җил эмәр, медицинск өлг-эдәр теткгдҗәх улсин болн эмнлһнә хот-хол авчах эрмдгтә бичкнә төлә сардан 807,2 арслң һарһгдх зөвтә. Таңһчд кергтә эм авхин төлә 37 333,2 миңһн арслңга шаңһа бооцас батлгдсмн. Эндр өдр 34 721,0 миңһн арслңга эм авгдв, 9 083 эмчин рецептәр 10 683,1 миңһн арслңга эм әмтнд өггдв.
Эн җил льготн багин әмтиг эмәр тетклһнә кергт таңһчин бюджетәс 67 957 500,0 арслң йилһгдхмн. Өдгә цагт эм авлһна туст шаңһа бооцас батлгдҗана.
Дарунь таңһчин селәнә эдл-ахун министр Баатр Болаев федеральн бюджетәс эдл-ахуст тәрә тәрлһнә халхар дөңцл мөңг өглһнә тускар илдкл кев. Ниднәһә 248 селәнә эдл-ахуд 68 138,4 миңһн арслң йилһгдсмн, тер тоод федеральн бюджетәс - 64 731,4 миңһн арслң болн таңһчин бюджетәс 3 407,0 миңһн арслң. Дөңцл мөңг өгснә ашнь сән болв. Тәрә тәрдг һазрин аһунь 101,5 процентд хадһлгдв. 249,2 миңһн гектар һазрт тәрә тәрхәр седҗәсмн, йоснднь болхла 251,9 гектар аһу һазрт тәрә тәрҗ, урһц хураҗ авсмн.117 процентд темс урһалһна зура күцәсмн.
әрәсән селәнә эдл-ахун министерствлә болн таңһчин правительствин хоорнд батлгдсн тогтаврла ирлцәтәһәр 2017 җилд тәрә тәрлһнә болн темс урһалһна халхар селәнә эдл-ахуст федеральн бюджетәс 63 289,3 миңһн арслңга дөңцл мөңгн йилһгдх, тер дотр тәрә тәрлһнә халхар - 61,789,3 миңһн арслң, темс урһалһна халхар - 1 500 миңһн арслң. Тер мет таңһчин бюджетәс эн кергт 3 331,1 миңһн арслңга демин мөңг өгхмн. Эннь тәрә тәрлһнә халхар -
3 252,1 миңһн арслң, темс урһалһна халхар - 79,0 миңһн арслң. Тегәд чигн тәрә тәрлһнә халхар селәнә эдл-ахуст хойр бюджетәс ут тоодан 66 620,4 миңһн арслң йилһгдх.
Эн җил 238 миңһн гектар тәрә тәрлһнә һазр хадһлхар, 10 500 тонн темс урһаҗ авхар, 5000 тонн темс эд-бод кехәр зуралҗана,
Таңһчин эдл-ахус 174,0 миңһн гектар һазрт намрин буудя тәрҗ, терүнәс нань өвсн урһдг һазр 7,8 миңһн гектар тогтаҗана. Хаврар 50,3 миңһн гектар һазрт тәрә, 20,3 миңһн гектар һазрт малын хотд олзлгдх буудя тәрхмн. Ут тоодан 252,4 миңһн гектар аһу һазриг тәрән эзлхмн. Энүнәс нань 9,2 миңһн һазрт тосна урһмл, 1,9 миңһн гектар һазрт боднцг болн нань чигн тәрә-темс урһахмн.
Таңһчин сойлын болн туризмиsн министр Хоңһр Эльбиков федеральн бюджетәс селән һазрт кец-таалынь ясруллһна, тер тоод сойлын учрежденьсин халхиг делгрүллһнә кергт дөңцл
мөңг өглһнә тускар зәңглв.Тегәд таңһчд долан селәнә сойлын гермүд ясҗ шинрүллһнә болн тосхлһна төлә дөңцл мөңгн йилһгдхмн. Эн җил экләд, дарук җилд сойлын гермүдиг ясҗ шинрүллһнә көдлмшиг төгсәхәр зуралҗана. Эннь Көтчнрә района Көк Булг болн Хар һазра района Кумской селәдт шин сойлын гермүд тосхгдх. Баһ Дөрвд, Ик Царң, Троицк, Яшалтан района Соленое селәдт, үстин района Бөөрг селәнд сойлын гермүд ясҗ шинрүллһнә көдлмш
күцәхмн.
Таңһчин тосхлтын, көлгн-күчнә болн хаалһин эдл-ахун министр Кирилл Ботов Сарпан районд Кировский - Годжур хоорнд хаалһ тосхгдх гиҗ келв. Эн чинртә керг-төр таңһчин Толһачин онц бүртклһнд бәәнә гив. Кировский - Годжур хаалһ тосхлһнд 66758,487 миңһн арслң һарһгдхмн, тер тоод федеральн бюджетәс - 36 637,7 миңһн арслңга дөңцл мөңгн, таңһчин бюджетәс - 23 120,787 миңһн арслң, бәәрн бюджетәс - 7 000,0 миңһн арслң. Утдан 5,898 дууна хату девскртә хаалһ тосхгдх. Годжур поселкд психоневрологическ диспансер бәәршлнә, энд 300 күн бәәдгчн. Тегәд чигн эн тосхлтын объект социальн чинр зүүҗәнә гиҗ Кирилл Ботов темдглв.
Сүүрин йовудт цуг хәләгдсн төрмүд гүүнәр шинҗлгдҗ, ирцлңгү шиидврмүд батлгдв.

Маргарита АРЗАЕВА