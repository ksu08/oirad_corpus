Салын Тугтнд сергмҗтә байр болв
15-06-2017, 14:45 
Давсн долан хонгт әрәсән өдрт болн Сарпан района Салын Тугтн селәнә өдрт нерәдгдсн байр болв. Салын Тугтнас хол биш, у өргн тегш һазрт, олн сәәхн ишкә гер тәвгдҗ, өөрхн селәдәс болн хол һазрас миңһнәс үлү күн цуглрад нәәрлв. Хальмг Таңһчин Сарпан, Баһ Дөрвдә, Октябрьск, Целинн, Көтчнрә, Приютна болн Яшкулин райодас, Волгоградск болн Ростовск областьсас зу шаху мөрн энд болсн урлданд орлцв.
Бүркг теңгрт бор үүлн цуглрад, хурсн әмтн Хурмст хаана хурин әдст күртв. Хур орхла сән йор гиҗ тоолгдна. Тиигәд теңгр чигн хәәрләд урлдан йир сән кевәр давв. Салын Тугтнд болн Догзмахнд нутглдг цуг әәмг-әңгүд эврә ишкә герән тәвҗ гиичнриг халун хотар тоов. Өөрнь тәвгдсн тәәз деер Элстәс ирсн артистнр ду-бииһәрн керг-үүлдвриг улм сәәхрүлв.
Олар ирсн гиичнрт урлдан ик гидгәр таасгдв. "Би танаһур ода даңгин ирәд бәәхв. Мөрәр соньмсдг учрар Көтчнр, Ергенинский, Кануково, нань чигн селәдт болсн урлда хәләдг биләв. Нааран болхла түрүн болҗ ирүв. Хальмг мөрд чигн, хальмг ду-бииһин концерт чигн нанд таасгдв. Би эврән мөрч бишв, зуг мини нәәҗ Андрей Гончаров эндр мөрән авч ирв, урлданд орлцх саната", - гиҗ Волгоградск областин Октябрьск района фермер Валерий Бондарев тоолврарн хувалцв.
Урлданд орлцх, терүг һәәһх улст хур-бальчг чигн саалтг болсн уга. Урлдаг бәәрн мөрчнр эклв. Дару-дарунь арвн хойр девсңгәр урлдан болв. Девсң болһнд түрүн ирсн мөрчнр үнтә
мөрәһәр ачлгдв. Урлдана чилгчд мөрд хөрн һурвн километрт довтлв. Олн һазрас ирсн
мөрчнрәс Салын Тугтна мөрч Вадим Мучкаев йилһрҗ, һол мөрә "Нива" тамһта маши шүүв.
- Мана аавнр-ээҗнр киитн Сиврүр туугдад, арвн һурвн җилдән тенд муулян эдләд, зовад,
төрскн һазрурн хәрҗ ирлә. Өдгә цагт болхла әмтн һазр-уснасн салад нүүҗәцхәнә. Тегәд эн йовдлыг зогсаҗ, үйнрин залһлдаг батрулхар бидн иим керг-үүлдвриг давулҗанавидн. Мана һазрин бәәрн олн әмтн әәмг-әңгүдәрн эн байрт орлцҗ, ишкә герән тәвнә, мөрнә урлданд орлцна, мөрчнрт мөрә тогтана. Иим ик урлдаг бидн хойр җилдән давулҗанавидн. Манаһур олн районас болн регионас гиичнр ирнә, - гиҗ Салын Тугтн селәнә ахлач Аркадий Доржинов келҗ, иим сәәхн байр давулхд дөң болсн нег һазра улстан ханлтан өргв.

МАНҖИН Санл