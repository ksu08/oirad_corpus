Немш кел дасчана
25-04-2018, 08:36 
"Deutsch. Dieerstezweite! (Немецкий язык - второй иностранный!)" гидг төсвин кемҗәнд эн керг-үүлдвр давв. Хойрдгч талын келн гиҗ немш кел дасххар бәәх сурһулин учрежденьсиг дөңнх күслтәһәр Гете-институт болн МАУПН эн төсв бүтәх седвәр татсмн.
Эн хавр таңһчд төсвин кемҗәнд ил кичәлмүд давулгдв. Семинарин йовудт болхла Зая-Пандитын нертә этнокультурн гимназин багш А. Кевельдженова 4 "а" класст анимационн кичәл давулв. Алтына Викторовнан темдглсәр, кичәлин йовудт күүкд-көвүд олн зүсн нааднд орлцв. үлгүрнь, "MemorySpiel" гидг наадн эднд йир таасгдв. Тиигәд наадар дамҗулад багш күүкдиг немш келәр соньмсулв. Сурһульчнр олн немш үгмүд тодлв, нег-негнләрн таньлддг, мендлдг дасв. Багш Германь орн-нутгин тускар чигн эднд келҗ өгв. Кичәлин ашар болхла семинарт орлцачнрт болн сурһульчнрт Гете-институтын нерн деерәс белгүд бәрүлҗ өгв.
Немш келнә Цутхлңгин региональн зүүцүләч Т.Бураеван темдглсәр, кичәлд келнә анимац олзлхла, күүкд әәлго, эмәлго, түргәр, урмдтаһар талын кел дасцхана. Келнә анимац талын келнә өдгә цагин кичәлин немр болх зөвтә, тер юңгад гихлә наадар дамҗад талын кел дасхд, талдан келн улсин сойлла таньлдхд амр. Татьяна Викторовна семинар давулхд нөкд болсн "Троицкая СОШ им.г.к.Жукова" МБОУ-н администрацд, школын багшнрт: Светлана Манджиевад, Светлана Каземировад болн семинарт орлцачнрт ханлтан өргҗ, көдлмштнь күцәмҗ дурдв.
Мана зәңгч.
Зургт: семинарин йовуд.