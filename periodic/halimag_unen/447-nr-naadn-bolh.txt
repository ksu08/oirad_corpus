Нәр-наадн болх
26-09-2014, 19:06 | Таңһчин зәңгс
Эндр Элстд хотл балһсн үүдснә өдрт нерәдгдсн байр болхмн. Сән авъяст тохрсар байрин керг-үүлдврмүд «Иньгллт» паркд, Диилврин талвңд бүрдәгдҗәнә. 15 часла сурһуль-эрдмин учрежденьсин урн-һарин эрдмин үүдәлтин «Эрдмчнрин балһсн» гидг һәәхүл болн келн- улсин сойлын цутхлңгудын, «Энергосервис» ОАО-н болн «Городское зеленое хозяйство» МБ-н - балһсна предприятьмүдин һәәхүл секгдх.
Энүнлә дегц байрин һол керг-үүлдвр эклх. Эн саамд тоомсрта улсиг йөрәҗ, «Элст балһсна күндтә иргн» гидг цол зүүлһҗ, эднд белг белглх. Дарунь баһчудт өрк-бүлән өндәлһснә туск иткл цаасинь өргмҗтә бәәдлд бәрүлҗ өгх. Хальмг хурлын ламнр болн Элстин Казанск кафедральн чонҗин гелңгүд шинкн гер-бүл болсн баахн улсиг йөрәҗ, ном умшх.
16 часла бичкдүдин төлә нәр-наадн бүрдәгдх. «Билайн» сотов компань туульсин дүрмүд олзлад, наадна программ белдв. Тер мет эн цагин алднд «Долан хонгин сүм» гидг сойлын комплексин өөр «Мини балһсн» гидг наадн-фотоквест бүрдәгдх. Дунд болн деед сурһуль-эрдмин учрежденьсин оютнр энүнд орлцҗ, зургудт үзүлгдсн орм олх болн керг-үүлдврт орлцачнрин зург цокх зөвтә болх. Хамгин түрүнд даалһврмуд күцәсн команд түрүн орм эзлх.
17 часла Диилврин талвңд байрин концерт эклх. Балһсна үүдәгч коллективс билг-эрдмән үзүлх. Дарунь «Бамб цецг» ду-бииһин ансамбль, Бад Чимидов, «Голоса нации» гидг марһанд диилвр бәрсн Альбина Ибрагимова болн Ольга Петрушкиева, «Империя данс» шоу-балет олна оньгт билгән тусхах. Балһсна өдрт нерәдгдсн нәр байрин фейерверкәр төгсх.
Тер мет эн өдр спортивн керг-үүлдврмүдәр байн. Балһсна организацсин болн предприятьмүдин көдләчнр спартакиадт орлцҗ, баскетбол, футбол, нарды, шаһа наадҗ, канат татҗ дөрлдхмн. Спортивн керг-үүлдврмүд Элстин классическ гимназин ул деер 10 часла эклхмн.
Урдк цагла әдл элстихн болн хотл балһсна гиичнр эңкр Элстин өдриг өргмҗтәһәр темдглҗ, цаган сергмҗтәһәр давулхнь маһд уга.