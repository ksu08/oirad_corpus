һурвн школ тосхгдх
29-05-2019, 12:21 | Таңһчин зәңгс » Сурһуль-эрдм
2018-2020 җилмүдт мана таңһчд һурвн шин школ тосхгдхин тускар Хальмг Таңһчин сурһуль-эрдмин болн номин министрин үүл дааҗадг Николай Манцаев одахн зәңглв. Тиигәд, Городовиковск хазгудын кадетск корпус, Троицкое болн Баһ Дөрвд селәдт шин школмуд тосхгдхмн гиҗ зуралгдҗана.
Н.Манцаевин келсәр, июнь сард давулгдх шишлң марһанд таңһчд дәкәд 5 шин школ тосхлһна төр хаһлгдх зөвтә. Мана таңһч тер марһанд орлцҗ, Элст балһснд болн селәдт 5 школ тосххин төлә цуг кергтә документац белдсн бәәнә. Тиигәд, таңһчин сурһуль-эрдмин министерствин зураһар хотл балсһна өмн болн ар үзгүдт шин школмуд болн Элстин лицейд немр корпус тосхх күсл бәәнә. Хотл балһснд ода чигн хойрдгч селгән үүлдҗәнә, эннь сурһульчнрт болн багшнрт эвго болҗахнь маһд уга. Одахн балһсна 9-ч микрорайонд шин школ эдлврт орулгдсн бийнь зәрм школмудт сурһульчнрин то ик болҗахас иштә хойр селгәһәр тедн сурна. Тегәд ар болн өмн үзгүдт шин школмуд эрк биш кергтә болҗана. «Элстин ар үзгт танкин өөр тосхгдх школд келн-улсин гимназь үүлдхмн гиҗ бидн санҗанавидн. Тенд өдгә цага некврлә ирлцдг, сурһульчнр өдрин эргцд тенд бәәҗ, сурһулян сурсн деерән билг-эрдмән делгрүлхин төлә таал тогтагдхмн»,- гиҗ Н.Манцаев келв.
Эн марһанд мана таңһч күцәмҗтәһәр орлцҗ цуг документсән харсч чадхла, 2021 җилд шин школмудын тосхлт эклхмн гиҗ күләгдҗәнә. Ода болхла Городовиковск балһснд, Троицкое болн Баһ Дөрвд селәдт сурһуль-эрдмин объектсиг тосхҗ цаглань эдлврт оруллһн эркн чинртә төр болҗана.
Наталья ДАВАЕВА