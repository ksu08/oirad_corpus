үүдәгч үүлдвр сән ашта болҗана
30-09-2014, 10:02 | Таңһчин зәңгс
Таңһчин сойлын министерств җилин туршарт болҗах йовдлмудын тускар тасрхан уга зәңглнә. җилин эклцәс авн болзг-болзгар журналистнрла харһад, ведомствин һардач Амуланг Учурова ямаран керг-үүлдвр күцәгдснә тускар, шин ямаран керг кегдхин тускар соңсхдг йовдл сән авъяст тохрв. Ода болсн дарани харһлт шин кемҗәнд болв. Сойлын учрежденьсин һардачнр брифингд орлцҗ, эврә халх көдлмшин тускар барин көдләчнрт келҗ өгв.
әрәсәд болн нарта делкәд ик чинртә болсн Олимпийск наадна сойлын программд орлцсн «Бамб цецг» ансамблин директор Тюрвя Босхомджиев коллектив давсн йисн сарин дотр кеҗ-күцәсн тоотын тускар келҗ өгв. Концертн үүлдврин, тер дотр гастрольн болн селәнә улст сойлын халхар күргҗәх теткврин тускар директорин үгд келгдв. Таңһчд болдг олн тоотд эн ансамбль шунҗ орлцна. Тывад болсн нарт-делкән «Сердце Азии» нертә фестивальд орлцад, хальмгудын билг-эрдмиг йилһән сәәнәр үзүләд, ансамбль нүр орм эзләд ачлгдв. Сойлын талдан учрежденьсла, тер тоод улсин үүдәлтин таңһчин герлә хамдан үүллдҗәхиг темдглв, концертн шин постановкс белдҗәхин тускар зәңглв. Декабрин 16-д «Бамб цецг» Санкт-Петербургд, декабрин 19-д Москвад концертмүд үзүлхмн.
Келн-улсин оркестр давсн цагин туршарт 50 һар концерт үзүлв. «җилин күн» гидг йосрхлын товчлгч сүүрт, Ставропольск госфилармоня өөнд нерәдсн байрт, «Пентатоника» нарт-делкән фестивальд болн нань чигн чинртә кесг керг-үүлдврт орлцҗ, Келн-улсин оркестр Хальмгин көгҗмлә олн соңсачнриг таньлдулв. Хальмг Таңһчин ачта артистк, Улсин Хуралын депутат, оркестрин директор Данара Шалханова журналистнрт келҗ өгв. Регионмуд хоорндк залһлдаг батллһнд Ар-үзгин Осетин Алания республикин коллективла хамцу үүлдҗ, сольлцана концертмүд келһн туслҗахинь Данара Борисовна темдглв.
Келн-улсин музейин әңгин һардач Светлана Оконова әрәсән кемҗәнд чигн чинртә регионмуд хоорндк кесг төсв музей Сойлын җилд кеҗәхин тускар зәңглв. өөр эргнд бәәх балһсдын музеймүдлә үүдәгч нөкцлт батрв. Иигәд әәдрхнә музейәс «Дәрин тууҗ» («История пороха») гидг һәәхүл Элстд үзүлгдв. Тенд болхла хальмгудын нүүдл цагин тууҗла таньлдулҗ экспозиц үзүлсмн. Урдк җил «Арт-экспресс» гиҗ нерәдгдсн һәәхүл эн җил «Теегин галерей» гиҗ нерәдгдәд, әрәсән өмн үзгин регионмудыг хамцулсн дамҗҗ йовдг һәәхүл бүрдәсмн. Таңһчин селәдәр бәәх музеймүдиг Элстд цуглулад, үр сарин өдрмүдт үзүлсн йовдл әмтнә оньг эзлсиг Светлана Владимировна тодлҗ келв. Сойлын министерств эн үүлдвриг дөңнәд, селәнә музеймүдин көдләчнриг әәдрхнә музейд авч одад, мергҗдтинь өөдлүлхәр бәәнә.
Библиотексин үүлдврт электрон эв-арһ олзллһна халхар Келн-улсин библиотек сүл җидмүдт ик көдлмш кеҗәхин тускар директор Надежда Уластаева тодрхаһар келҗ өгв. Дегтр умшуллһнд әмтиг, тер дотр баһчудыг орлцуллһна туст ямаран янз олзлҗ көдлдгиннь тускар Надежда Бадмаевна келәд, хальмг келн улсин ухани зөөриг өдгә цага эв-арһар цуг әрәсн умшчнрин оньгт тусхахар таңһчин һоллгч библиотек кеҗәх көдлмшиг үзүлҗ чадв. Селәнә библитексин чинринь өөдлүллһнд ик оньг өггдҗ, Хомутниковск библиотекин ул деер модульн библиотек бүрдәҗ, таңһчин семинар кегдсиг эн темдглв.
Сойлын җилд Хальмгт улсин үүдәлтин таңһчин герин концертн талвңгд секгдсинь цугтан тодлна. Цутхлң герин директор Джиргал Тачиева келсәр, эднә медлд үүлддг улсин һурвн коллектив «җаңһр» ансамбль, «Эрдм» ансамбль, ветеранмудын хор сойлын җирһлд шунмһа кевәр орлцна. әрәсән сән гисн үүдәгч коллективсин тоод ордг «җаңһр» ансамбль региональн хәләврт нүр орм эзлсн төләдән Сочи балһснд болх Сойлын җилин товчлгч ик байрт орлцх күндтә зөв авсмн. Воробьевк селәнә сойлын гер эднә дәкн нег концертн талвңгнь болв. Даруһас эн герин медлд кегдх керг-үүлдврмүдин тускар чигн Д. Тачиева келҗ өгв.
Драмин болн комедин орс театрин төлә давсн театральн сезон йир соньн болв. Кесг шин наадн театрин тәәз деер үзүлгдв. Теднәс кесгнь гастрольн йовлһна кемд болн фестивальмудын кемҗәнд үзүлгдҗ, театрин тоомсринь өөдлүлв. Театр шин сезонан октябрин 9-д эклҗәхин тускар, олн хәләһәчнрин оньгт шин хойр наадн үзүлгдхин тускар театрин директор Валентина Горяева келв. Эн театрт тавн баахн актер немгдв.
Басңга Баатрин нертә Келн-улсин драматическ театр хальмг драматическ искусств әрәсн кемҗәнд нер һархд туслсн ик көдлмш кесмн. Кесг фестивальд орлцад, сольлцана гастрольмуд кеһәд, театр үүлдврин меҗәһән улм өргҗүлв. Азербайджанск театрла залһалдан батрсна тускар театрин генеральн директор Галина Шураева келҗ өгв. Театр сезонан дассн авъясар ноябрин 9-д эклҗәнә. Басңга Баатрин «Чуучә» наадар сезонан экләд, театр соньн кесг наад хәләһәчнрин оньгт белдҗәнә.
Хальмг госфилармоня үүлдвр Сойлын җилд зөвәр соньн болн ик чинртә болҗахинь олн хәләһәчнр үзҗәнә. Сойлын халхар гегәрлтин көдлмш кеһәд, көгҗмин кесг янзар керг-үүлдвр энд кегдҗәнә. Тер үүлдврин тускар Филармоня директор Хальмг Таңһчин искусствин ачта үүлдәч Аркадий Манджиев келҗ өгв. «Алеко» опер тәвҗ үзүлснәннь хөөн ода филармонин коллективс хойр әңгтә «Бабий бунт» гидг оперетт үзүлхәр белдҗәхин тускар Аркадий Наминович келв.
Сойлыг учрежденьст көдлдг специалистнр белдлһнә сурһулин заведеня – искусствин Элстин колледжин директор Любовь Горяева келсәр, Сойлын җилд таңһчд түрүн болҗ сойлын заведеньсәр көдлҗәх багшнрин түрүн таңһчин форум кегдсмн. Түрүн болҗ билгтә бичкдүдин зуни сурһулин школ көдлсмн. Ода сойлын эн учреждень эрмдгтә бичкдүдин таңһчин фестиваль кехәр белдҗәнә.
Сойлын учрежденьсәр болн үүдәгч коллективсәр көдлх кадрмуд белдлһнә төрәр соньн күүндвр болв. Зуг ик чинртә эн төрәр онц статья белдгдхмн.
Пресс-конференциг ашлҗаһад, министр А. Учурова Сойлын җилиг ончрулх нань чигн керг-үүлдврмүд таңһчд кегдхин тускар, тер үүлдвр күцәҗәх улсин өргмҗтә шунлтыг темдглв.
Галина Хейчиева
А. Зундугинован цоксн зург