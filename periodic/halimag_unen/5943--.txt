Бурхн Багш цуг делкәд туста ном хәәрллә
07-06-2017, 15:40 
Бурхн Багш һурвн ик әрүн үүлдвр күцәсн евәлтә өдр эн җил июнин 9-д ирлцв. Тиигчкәд үр Сарин арвн тавна өдрлә харһҗ ирснь йир сән болҗана. Мана таңһчд эннь Хальмг Таңһчин Толһач Алексей Орловин зәрлгәр амрлһна өдр гиҗ зарлгдв. Тегәд әмтн өрк-
бүләрн хурлд одад, эн өдр Бурхн Багштан
мөргх таалта болв.
Тогтсн сән авъясар өрүн эрт кесг улс хурлд ирҗ, нег өдрә цер авна. Иим кемлә ирлцүлҗ, күн болн әмтә тоотыг алшго, хулха кешго, худл келшго, әрк уушго, тәмк татшго, нань чигн хорта тоот эдлшго, нәр-нааднд орлцшго, нань чигн тиим цер нег өдрәр авдг йовдл үнндән сән авъяс болҗана. Нег үлү эн шиидврнь үр Сарин арвн тавна өдрлә ирлцҗәх төләд иим чик шиидврин тус кесг миңһн холванд икдхмн болҗана. Эн йовдлын учр-утхиг шидр Хальмгт түрүн болҗ ирсн Сопа ринпоче тодлулҗ келсн билә. Дәкәд болхла гүн медрлтә болн ик цолта эн лам үр Сарин үүлдврин чинринь холванд медүлсн хойр лекц умшҗ, әмтнә ухан-седклиг эн шиидвр авхднь белдв. Йириндән Сопа ринпочен өгсн номин цәәлһвр шаҗна халх чигн, эгл җирһлд туста болх тоотыг дәкнәс сәәнәр ухалҗ авхд йир туслв. Цер авлһна тускар ринпоче иигҗ келв: "Энтн амр болн тер кемдән дааврта керг. Бичә зовтн, зуг хөрн дөрвн частан тадн тиим цер авчанат. Бий тустан йир кергтә болн эрүл - мендән батлгч үүлдвр күцәҗәхән медтн. Тер цагт энтн туснь ик болх". Иигәд өрүн нарн һарад уга бәәтл хурлд ирәд әмтн гевш Лобсанг Джампан һардврт ном умшҗ, цер авхмн.
Өрүн йисн часла хурлд байрин ик мөргүл болхмн. Бурхн Багш нарта орчлңгла мендлсн өдрлә мөргүлд орна гисн ик евәлтә. Дәкәд болхла эн өдр Бурхн Багш Гегәрлтин хаалһд орҗ маднд ном хәәрлсмн. һурвдгч алдр үүлдврнь бас эн өдр зуг талдан җилд Бурхн Багш парнирванур залрҗ һарсн болҗана. Тиигәд деедсин ик евәләр Мана Ик Багшин һурвн алдр
үүлдврнь нег өдрлә ирлцҗ темдглгднә. Эн җил болхла шар шаҗнд шүтдг цуг улст эн байрта өдр үр Сарин арвн тавна өдрлә ирлцәд бәәв.
Мөргүлин хөөн Цутхлң хурлын талвңд ирсн цуг улсиг цәәһәр болн боорцгар тоохмн. Седкл бәәхлә, әмтн конференц залд орад, Бурхн Багшин туск фильм хәләҗ чадҗана.
үдин хөөн шаҗнд шүтдг улс хурлын гелңгүдин һардврт Бурхн Багшин ик көшәг әрүслҗ ном умшлһнд орад, тер ик шүтәг өргәд, хурл эргәд, ном умшҗ йовхмн.
Бурхн Багшин гегән эн орчлңд төрҗ ирсн өдриг темдгллһн өвкнрин бәрҗ йовсн шаҗнд дәкн нег шүтҗ, амулң-менд җирһлин төлә ном умшх таал учрҗана.

УШКАНА Сувсн