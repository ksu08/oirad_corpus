Ик чинртә болн баһчудт туста зәрлг
16-09-2014, 17:59 | Таңһчин зәңгс
Евдокия ХАБУНОВА,
КалмГУ-н хальмг филологин болн дорд үзгин ном шинҗллһнә институтын директор, филолог номин доктор:
- Мана институтын багшнр, оютнр, көдләчнр «Хальмг үннд» барлгдсн Хальмг Таңһчин Толһач Алексей Маратович Орловин «Хальмг кел әрүнәр хадһллһна болн делгрүллһнә халхар государственн дөңнлһнә керг-үүлдврмүдин тускар» гидг зәрлг умшад, икәр байрлвидн. Хальмг келнә төриг мел сергәһәд, чинринь өөдлүләд бәәхлә, энтн кезәдчн мартгдшго гиҗ санҗанав.
Хальмг кел дасчах сурһульчнр төр-йос һардҗах улсас, ах үйнрәс сән үлгүр авад, төрскн келән улм сәәнәр медхин төлә мана институтд ирәд, эн эрдмәр сәәнәр сурад, дөрвн җилин туршарт сар болһн 5000 арслңга дем авхла, энтн эднд урмд немхнь лавта гиҗ санҗанав.
Институт төгсәһәд, школд көдлҗ, бичкдүдт хальмг кел зааҗ йовх мана баһ наста багшнриг эн сән зәрлг бас байрлулх, эдн хальмг келән цааранднь делгрүлхәр зүткх гиҗ нәәлҗәнәв.
Жанна ЭРДНЕЕВА,
Элстин техническ лицейин хальмг келнә багш:
Эн җил би хальмг филологин болн дорд үзгин ном шинҗллһнә институт төгсәһәд, Элстин техническ лицейд багшлҗанав. Институтд тавн җилин эргцд хальмг келнә болн литературин халхар авсн медрлән сурһульчнрт шиңгәхәр зүткҗәнәв. Хальмг Таңһчин Толһач Алексей Маратович Орловин һарһсн шишлң зәрлг ик чинртә болн хальмг келнә баахн багшнрт ик туста гиҗ тоолҗанав. Тегәд таңһчин һардачд ик ханлтан өргҗәнәв, кеҗ-күцәҗәх үүлдврнь даңгин күцәмҗтә болтха!
Ах сурһульд орсн саамд би төрскн келән сәәнәр меддго биләв. Байн дамшлтта, өөдән мергҗлттә, цаһан седклтә багшнрин дөңгәр би хальмг келән сәәнәр дасч авув. Мана институтд сәәнәр сурдг, олна кергт шунҗ орлцдг оютнриг даңгин дөңнәд, өөдән стипендь өгнә, мөрәһәр ачлна. Тегәд чигн оютнр сурһулян улм сәәнәр сурхар седнә. Оютнр һазадын орн-нутгудт (Моңһлд, Китдт) келнә халхар дамшлт авна.
Мана институтын оютнр йир ниитә бәәнә. Багшнр эднд ик килмҗән өгнә. Би ода чигн институтын һардврт, багшнрт ик ханлтта бәәнәв. Баһчуд, институтд ирҗ төрскн келән дастн! Таңһчин һардвр тадниг дөңнҗәнә.