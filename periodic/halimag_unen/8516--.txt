Ни-негн бәәнәвидн
22-08-2018, 10:11 
Хальмг Таңһчин сойлын болн туризмин министрин дарук Николай Санджиев харһлтыг секәд, келн-улсин хоорндк хәрлцәнә бәәдлин тускар тодрха цәәлһвр өгв. Эн өдр мусульман улсин Курбан Байрам гиһәд байр болҗахас иштә тедниг цуглрсн улс йөрәв.
90 һар келн улс бәәх, һурвн бурхн-шаҗнд шүтдг улс бәәх Хальмгин һазр үнндән эвин болн кен-негән дөңнҗ бәәх һазр болҗана. ЮФО-н кемҗәнд болсн ик семинарт тернь йир сәәнәр үзгдснә тускар харһлтын йовудт келгдв. Келн-улсин хоорндк хәрлцәнд харһдг йовдлмудын тускар, өсч йовх үйнртән чик кевәр, ни-эвәр бәәдг сурһмҗ өгч, өөрән дахулҗ дасххин тускар күүндвр болв. Сойлын министерств ИКЕАТ институтла хамдан олн келн улс хоорнд сурвр кеһәд, әмтнә ик зунь таңһчд цугтан ни-эвәр бәәхинь заасиг йилһв. Баһчуд нурһлҗ тогтсн бәәдлиг таасҗахин тер сурвр медүлв. Хамгин олар Хальмгт бәәх улснь дагестанцнр, чеченцнр, хасгуд болн тург-месхетинцнр болҗ һарв. Дагестанцнр 12 миңһн күн бәәнә. Тавн миңһ хасгуд олн җил хальмгудла ни-негн бәәнә. Чеченцнрин то 3,5 миңһн болҗана. Яшалтан, Городовиковск райодар тург-месхетинцнр 3600 күн бәәнә. Талдан келн улс тооһарн дала ик биш. Таңһчд бәәх келн улс болһн конституционн әдл зөв эдлнә, хоша бәәх улслаһан ни-эвәр бәәнә. Келн-улсин байрмудыг цугтан хамдан кедг сән авъяс Хальмгт бәәнә.
Шаҗна үүлдәчнр - Йонтен гелң, Анатолий гелң, Солтанахмед Каралаев цуглрсн улст ни-эвин бәәхд, кен-негндән дөң болҗ бәәхд туслдг үүлдврмүдин чинриг өөдән үнлв. Өсч йовх баһчудт оюни болн шагшавдын сурһмҗ өглһнд шаҗна үүлдәчнр орлцҗахин тускар, сурһулин заведеньсәр харһлт кехдән даңгин белн бәәхән тедн медүлв.
Ямаран чигн өрк-бүлд цүүгән һарлго бәәхш. Тегәд таңһчд тиим бәәдлтә йовдл һархла, тернь ик зуудан талдан учрар һарна. Келн-улсин хоорндк цүүгән биш, йириндән әмтн дунд болдг цүүгәтә йовдлмуд болҗана. Ни-эвәр бәәлһнә кергт цуг келн улсин элчнр тәвцән орулна. Тер сән кергүдин тускар келн-улсин цутхлңгудын элчнр, олна организацсин һардачнр келв.
әмтиг негдүлдг, эвәр бәәдг авъясиг бичкн настаһас авн сурһх кергтән тускар Виктория Очирова келв. "Молодая Гвардия" КРО-н элч райодар бәәдг баһчудыг болн бичкдүдиг ниицүлҗ хамцулдг керг-үүлдврмүд бүрдәҗ, ах үйин улсиг дахулҗ, олна үүлдврт орлцулхин тускар тоолвран медүлв.
"Ниилвр" гидг баһ наста өрк-бүлмүдин клубин элч Надежда Бадмаевна Чужаева өрк-бүлин болн школын хоорндк залһлдаг батлҗ, өрк болһнд өггдҗәх сурһмҗиг цааранднь школын сурһулин йовудт батлҗ, баһчудын заң-авцднь орулҗ дасхх кергтән тускар ухан-тоолвран медүлв. Элст балһсна 2-ч тойгта дундын школд тиим сурһмҗ өглһнә дамшлт хоршҗахиг зааҗ келв.
Сурһульчнрин әрәсән Ниицәнә Хальмг региональн организацин һардач Кайрбек Рахимовин келсәр, таңһчин кесг школмуд Цугәрәсән акцд орлцҗ, патриотическ сурһмҗ авч, орн-нутгт эн халхар кегдҗәх көдлмшлә өөрхн таньлдна. "Сар Герел" организацин һардач Наталья Аккай "Маяки России" гидг ик төсвд орлцснаннь тускар келҗ өгв.
Иргчдән болх ик өөнд - Хальмгин автономин 100 җилин өөнд белдвр кеһәд, күцәх көдлмшин тускар чигн үг һарв. Хальмг Таңһчин күндтә иргн Иван Басанговин келсәр, эн өөнд белдәд, цугиг хамцулгч ик көдлмш кех кергтә. "Маднд әрәсә гисн хам-хоша бәәх краймуд болн областин келн-улс - гиҗ Иван Нимгирович келв. Əәдрхнә, Волгоградск, Ростовск областьсла хамцу керг-үүлдврмүд кесн болхла, иньгллтиг батллһнд йир туста болхмн. Əәдрхнә областьд Хошуда хурлын 200 җилин өөн кеснлә әдл байр кех кергтә".
Авъяс болсн иим харһлтд баһчудын олн организацс орлцснь йир сән болв. Ах үйин улсла хамдан цугтаг үүмүлҗәх төрәр күүндсн йовдлын сурһмҗин чинрнь йир ик болҗахин тускар таңһчин спортын болн баһчудын политикин министр Дорджи Шикеев темдглв.
Дарани харһлтд школмудын элчнриг орлцулх болҗ цугтан шиидв. Ямаран чигн кергт хамцу орлцдган келн-улсин сойлын цутхлңгудын, олна болн баһчудын организацсин элчнр иткүлҗ келв.
Галина ХЕЙЧИЕВА