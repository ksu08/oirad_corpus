Келн - улсин иньгллтиг батрулҗ
06-06-2017, 17:48 
Июнь сарин 7-д, Элстд, барин Герт әрәсән Өдрлә келн-улсин иньгллтин парад белдлһнд нерәдсн пресс-конференц болв. "Калмыкия" РИА-н, ВГТРК-н болн талдан газетмүдин журналистнр сурвран өгч тодрха хәрү авв.
Күүндврт таңһчин Олна палатын ахлач Бальджир Барыкова, Элст балһсна администрацин толһачин дарук Галина Васькина, сойлын әңгин һардач Данзан Эрдниев, таңһчин Улсин Хуралын (Парламентин) депутат Константин Кирпилев болн сойлын министерствин элч Герл Нурова, чеченск диаспорин "Зөвшәл" ("Согласие") гидг олна организацин ахлач Умар Эльжуркаев орлцв.
Урднь мана газет бичсәр, эн цуг орн-нутгт күцәгдҗәх төсвиг 30 һар регион дөңнв, тер тоод Хальмг Таңһч, Ар үзгин Кавказин республикүд, Татарстан, Тыва, Крым, Саха-Якуть, Коми, Чуваш, Алтай республикүд, Москва, Саратовск, Кемеровск областьс болн кесг нань чигн регионмуд келн-улсин парадан кехмн.
әрәсән өдр угтҗ Элстд июнин 9-д Бурхн Багшин өдр темдглх, бас эн өдрлә "Родина" сойлын цутхлңд "Зултрһн" ансамблин өөнин концерт болхмн, тернь хальмг сойлын тууҗин ончта нег йовдлнь болхнь лавта, медәтә болн баһ наста артистнр хальмг ду дуулҗ, би биилҗ мана өвкнрин билг-эрдмиг болн авъясиг тодлулх.
Бас эн өдр ГСВГ-д церглсн хальмгин салдсмуд Мөңк һалын мемориалд 10 часла гүрмр цецгүдән тәвҗ, ГСВГ-н өдрт нерәдсн байрин керг-үүлдврән эклх.Тер мет авъяст тохрсар "Долан хонгин күрән" ("Пагода семи дней") өөр "Аю" гидг нертә марһан болхмн, терүнд хамгин чаңһ-чиирг, чидлтә залу улс орлцх. Краснодарск крайин, Ростовск, Волгоградск, Əәдрхнә областьсин спортсменмүд эн ата-марһанд орлцх седклән медүлв.
Тер мет әрәсән Өдрлә - июнин 12-т "Долан хонгин күрән" талвңд 10 часас авн автомобильмүдин тест-драйв болхмн, онц кец-янзта, тамһта 11 маши энд йовулҗ болхмн. Бас эн өдр Пушкинә нертә скверт 12 часас авн 14 күртл ретро-дискотек болхмн. Арбатд 12 часас авн
18 күртл "Урбан-сойлын" марһан болхмн, энд баһчуд "брейк" болн нань чигн өдгә цага би бииләд хоорндан дөрлдх, тер мет йога эв-арһиг даслһна кичәл энд болхмн.
әрәсән өдрин байрин кемҗәнд "Долан хонгин күрән" талвңд 13 часас авн рок-концерт болхмн, дәкәд 15 часас авн Келн-улсин оркестр наадхмн.16 часла Диилврин талвңд спортын керг-үүлдвр болхмн - роллермүд, скейтбордистнр марһаһан кех. Бичкдүдин төлә "Нәәртә стартмуд" ("Веселые старты") марһан болхмн, "Родина" цутхлңд бичкдүдин төлә кинофильмс үзүлгдх.
Келн-улсин парад "Алтн босхаһас" экләд "Долан хонгин күрән" талвң күртл болхмн, цааранднь парадт орлцачнриг таңһчин һардачнр әрәсән Өдрлә йөрәх, дарунь концерт болх. Эн кемд келн-улсин һәәхүлмүд көдлх, эднә зүсн-зүүл хот-хол амсҗ, кезәңк хальмг гермүдт орҗ цә-боорцгар тоогдҗ болхмн.
Парадт орлцачнр цугтан келн-улсин хувц-хунран өмсҗ, билг-эрдмән үзүлх. Хасг улсин "Жерлестер"ниицәнә үрврәр Əәдрхнә областяс ансамбль ирҗ хасг улсин ду дуулҗ, би биилх. Җил ирвәс орлцҗах әмтнә то келн-улсин иньгллтин парадт икдәд йовна. Эн җил чигн олн әмтн эврә сән дурар ирҗ, мана таңһчд цуг келн-улс ни-негн, сән-сәәхн бәәдгинь иткүлҗ
үзүлх. Тиим кевәр мана таңһчин келн улс баһчудтан сән үлгүр үзүлҗәнә. Төрскн сойлан, келән, тууҗан яһҗ хадһлдгинь эдн медүлҗәнә, тиим төрскнч сәәхн седклиг батрулҗ делгрүлх кергтә гиҗ күүндврт орлцачнр темдглв.
Цуг райодар чигн келн-улсин иньгллтин парад болхмн, өрк-бүлтәһән, элгн-садтаһан әмтн ирҗ нег-негән медлһнә, дөңнлһнә ик байр кехмн. Мана таңһчд тогтурта сәәхн бәәдл хадһллһнд иньгллтин парад нилчән күргәд йовтха!

ТүРВәН һуна