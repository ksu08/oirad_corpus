һооҗад бәәдг булгта һооҗур
27-09-2018, 12:06 
Селәнә тууҗас
Көтчнрә района һооҗур селән цегән уста булгта Ергенинск өөдм һазрт бәәршлнә. Селән байн тууҗта, эн һазрас кесг нертә улс һарсмн. Кезә эн бүрдснь медгдҗәхш, болв 1909 җилин хальмг теегин картд эн һазрт цөөкн гер, боодг, хойр сад болн тәмкин тәрән бәәснь тодлгдсмн. Хальмг улс нүүдлин бәәдл-җирһләр бәәдгән уурад эн һазрт бәәршлснә хөөн давсн зун җилин 20-30-ч җилмүдт энд колхоз тогтагдсмн. Түрүләд эн А.Чапчаевин нер зүүдг билә, болв цааҗла харһулсна хөөн колхоз Ленинә нер зүүдг болв. Цагтан эн олзта-орутаһар үүлддг, колхоз-миллионер бәәсмн гиҗ селәнә медәтнр келнә.
Дәәнә өмн колхоз тәрә тәрәд, байн урһц хураҗ, олн зүсн тәрә-темс урһадг билә. Булгин уста һазрт урһсн зер-земшин садын тускар кесг әмтн соңсҗ-медҗ йовсмн. Колхозд үснә, һаха өскдг, тос цокдг фермс, салькна теерм бәәсмн, көдләчнрнь махар, тосар, эд-таврар теткгддг билә. Эн эдл-ахуд 2 миңһн бод мал, 10 миңһн хөн, 300 мөрн болн 100 шаху темән асрдгдҗ, нер туурҗ йовла. 1940 җилд колхозин саальч Урубджур Босхомджиева Москва балһснд болсн Цугсоюзн селәнә эдл-ахун һәәхүлд цаһан мөңгн медаляр ачлгдсмн.
һооҗур селәнд өсәд-боссн улс дунд тоомсрта, нертә, отг-әәмгтән күндтә улс олн. Нертә бөк Балтг Инджиев, һәря (һәрә лам) болн Күүкә Ковынкаевихн, әмтиг олн зүсн гемәс эдгәҗ йовсн Модла болн Балтык Цаганкаевихн, Хальмг улсин бичәч Инҗин Лиҗ, һазадын орн-нутгт билг-эрдмәрн нер һарсн шүлгч һәрә Мушаев болн нань чигн кесг улс эн һазриг туурулсмн. Төрскән харсгч Алдр дән эклхлә, эн һазрас 180 залу олна зергләнд зогсҗ, хортнла залу-зөрмг кевәр дәәлдсмн. һундл төрхд, эднәс зуг 30 күн герүрн хәрҗ ирсмн, наадкснь зәңг-зә уга геедрв, ааһ цусан асхҗ, төрскн һазр-усан хортнас сулдххин төлә әмән өгв. һооҗур селәнд һарсн Михаил Сельгиков Советск Союзин Герой болв, Лиджи Инджиев Моздок, Ростов, Краснодар, Сталинград балһсдыг хортнас сулдхсмн, "За Отечество" гидг газетин зәңгч билә. Менкеновихнә өрк-бүләс һурвн ах һәрә, Зула болн Ани дәәнә һалд тусад, әмд-менд хәрҗ ирв. һәрә Гакович Менкенов үнн-чик седклтәһәр көдлҗ, таңһчин селәнә эдл-ахун делгрлтд ик тусан күргсн төләдән Социалистическ Күч-көлснә Герой болсмн. Гражданск болн Төрскән харсгч Алдр дәәнд Константин Долгин орлцсмн. Дәәнә өмн эн таңһчин цергә комиссар билә, шишлң әңгин отрядыг (ЧОН) һардҗ йовсмн. Мута Манджиев, һәрә болн Николай Батыревихн, һәрә Леджинов, Ляля, Беевә болн Очир Санджиевихн, Муутл Зулаев, Дорҗ Овкаджиев, Булукта Эрмялиев, Санҗ Эрдниев, Булг Годжуров, Дорҗ болн Баатр Сосаевихн, Дорҗ Эрендженов, Николай Очиров, Алексей Яшлаев, Нимә Эрдниев, Ноха Очиров болн нань чигн улс төрскн һазр-усан хортнас сулдхҗ, залу-зөрмг йовдлмуд үзүлҗ, кесг ачлврар ачлгдсмн. Эднә нердиг һооҗур селәнә әмтн әрүнәр хадһлҗ йовна.
Мал асрхла,
амн тоста
Эндр селәнд һуч шаху өрк бәәнә. Харм төрхд, селәнд школ, бичкдүдин сад, ФАП, лавк, пошт, сойлын гер уга, тегәд нурһлҗ энд медәтә улс үлдв. Баһчуд күүкдән дахулад, школд орулхин төлә эндәс нүүҗ һарв. Хәрнь, селәнд 1973 җиләс авн усн бәәнә, тегәд әмтн гер дотран ус орулад, балһсна әмтнәс дор биш таалта бәәнә. Тавн җил хооран газ орв, тегәд гермүдтнь үвлд дулан.
Ода селәнд бәәх улс гер деерән малан бәрҗ, терүгәрн теҗәл кеҗ, күүкдтән болн ачнр-зеенртән нөкд болна. әмтн бийснь малдан хот, өвс белдҗ авна. Нег рулон өвсн 1300 арслң күрнә. Хөрн бод мал бүрн-бүтн үвлзәд һархин төлә 30-40 рулон өвсн кергтә болна гиҗ бәәрн улс хувалцв. Бидн Садко Эренценовла һаза таньлдад, бәәдл-җирһләрнь соньмсвидн. Залу күүнә келсәр, эн авальтаһан энд бәәнә, хойр көвүнь өсәд-босад, эрдмәрн балһснд көдлҗәнә. Дюгрмя Зулаевна һуч шаху җилдән селәнә лавкд көдлҗ йовла, бийнь эн тракторист болн бригадир билә, күч-көлснә ветеран болна. Эдн гертән мал асрад, терүгәрн бәәнә, көвүдтән болн хойр ачдан нөкд болна. Эн үвлд 150 рулон өвс белдв. Эдн ода һурвн үкр сааҗана, тегәд җилин дөрвн цагт үстә, тоста, махта, ээзгәтә.
Селәнд бәәх улс нурһлҗ җир һарсн улс болна. Көгшдәс ода Манҗ Кекеевич болн әңгр Яшкаевна Сумьяновихн бәәнә. Август сард медәтнр өрк-бүлән өндәлһәд хамдан бәәх 63 җилә өөн темдглв. Аав-ээҗ хойр отхн Зула көвүтәһән болн Елена бертәһән бәәнә. Нәәмн үрнәснь ода дөрвнь үлдв, арвн негн ач-зень, 10 җичнь аав-ээҗ хойртан хаврин нарн мет болна. Манҗ Кекеевич насн-җирһлиннь туршарт малд көдлҗ йовла, әңгр Яшкаевна шалдач, селәнә больницин санитарк билә. Медәтнрин тодлсар, дәәнә өмн эн һазрт бәәх һолын усн шуугад - ниргәд бәәдг бәәсмн. "һооҗад бәәдг булгта һооҗур һол" гиҗ келдг бәәсмн. Эн һолд бульглад бәәдг усн йир әмтәхн.
Өвкнриннь санл
тевчдг асмудахн
һооҗур селәнә әмтн төрскн һазр-усндан эңкр улс. Эдн Шорвин кецин дөрвд тавн авһнра асмуд болна. Өвкнриннь санл тевчҗ, һазриннь заян-сәкүснд мөргҗ, чикәр бәәхәр зүткнә. Келхд, бәәрн улсин темдглсәр, эдн Зулын өдрлә әрк-чаһр уухш, эн өдр эдн зулан өргәд, насан авна. Зуг маңһдуртнь эдн нәәрлнә. Иим авъяс ик кезәнәс авн энд батрв. Асмуда арһта залу Алик Долгина седвәрәр болн дөңгәр селәнд бодь суврһн босхгдв болн мөргүлин гер тосхгдв. Эн нааран ламнриг авч ирҗ, бәәрн улсин төлә мөргүл давулхд туслна. Мөргүлин гериг бәәрн күн Виктор Ковынкаев хәләнә, селәнә күүкд улс һазань цецгүд урһана. Эцкнь Күүкн Тюлюмджиевич хальмг улсин амн-үгин зөөр сәәнәр меддг, авъяс-заңшал хадһлдг күн бәәсмн. 1992 җилд Дала ламин гегән мана таңһчур баралхҗ ирсн кемд Көтчнрт мөргүл давулхднь эцкнь ик цолта гиичд цаһан хадг татсмн. Авһнь һәрә Ковынкаев дәәнә өмн лам бәәсмн. Тегәд Виктор Кюкинович мөргүлин гериг хәләҗәхнь хара биш гиҗ сангдна.
Эн селәнд өсәд-боссн улс төрскнч седклтә болҗахиг, эднә кергүд ил үзүлнә. Альд йовв чигн эдн төрскн селәндән нөкд болна. Алик Долгин, Николай Босхомджиев, Нимгир Дорджиев, Виктор Леджинов, Михаил Яшлаев, Александр Овкаджиев, Владимир болн Бадм Балтыковихн, Цедя болн Нимя Санджиевихн, Владимир Эренценов болн нань чигн улс олн зүсн керг-үүлдвр давуллһнд демән күргнә. һооҗур селәнд өссн улс дунд отг-әәмгтән тоомсрта, билг-эрдмәрн нер һарч йовх, җирһлин хаалһд күцәмҗ бәрсн улс бас бәәнә. Эдн дунд эмчнр, багшнр, архитектор, журналистнр болн нань чигн эрдмтә улс селәнә нериг туурулҗ йовна. Тедн дунд Элст балһсна ах архитекторар олн җилдән көдлҗ йовсн Николай Бараев, эмчнр Виктор Очиров, Виктор Харкибенов, Надежда Ковынкаева болн Тамара Сумьянова, Келн-улсин банкиг һардҗ йовсн Сергей Балтыков, нертә журналист болн Хальмг дегтр һарһачиг (издательств) һардҗ йовсн Василий Кирюхаев, Хальмг телеүзлин оператор Элвг Сумьянов болн нань кесг улс.
Наталья ДАВАЕВА
И.Музраеван цоксн зургуд