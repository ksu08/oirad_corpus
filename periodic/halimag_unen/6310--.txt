Зер-земш, темсн дегд үнтә
12-09-2017, 16:31 
Нарта, халун зун медмҗән угаһар төгсв. Намр эклсн бәәнә. Зер-земш, тәрә-темсн болвсрад элвг болна. Йириндән зуни чилгчәр - намрин эклцәр темсн дала болсн учрар кимдәр хулдгддг билә. Болв өдгә цагт базрин үниг шинҗлхлә, тиигҗ келҗ болшго.
әмтн нурһлҗдан халун баһрад, невчкн серүн татсн кемд, зуни чилгчәр болн намрар, зер-земш, темс хулдҗ авад, үвлдән идх хот белднә. Компот, варень, аджик, олн зүсн салатмуд банкст хааһад авна. Болв кирцхнь, хаяриг зуни дундурар кимдәр хулдҗасмн. Зуни чилгчәр, намрар энүнә үннь дәкнәс өөдлнә. Тегәд зуни кемд, һаң ик халунд үвлин хотан белдҗ авсн әмтнд эннь олзта болв. Юңгад гихлә даруһас зәрм темсн үнтәрәд одна. Келхд, ода хаярин нег киилнь
40-45 арслң күрчәнә.
Зунар болвсрдг әмтәхн тарвст әмтн йир дурта. Экн авгтан энүг дундлад 18 арслңгар хулдҗасмн. Август сарин дундурар тарвс кимдрәд, нег килограммнь 13 арслң күрв. Ода болхла эн әмтәхн бөөлҗрһн хулдгдад цөөкрәд ирсн учрар энүнә үннь өөдләд, Элст балһсна 1-ч микрорайонд, гүртм хулддг базрт киилнь 17 арслңгар, балһсна цутхлңд 20 арслңгар хулдҗана.
Зер-земш болн темсн бас йир үнтә болҗана. Келхд боднцг, мәңгрсн, хавстн: нег киилнь
25 арслң күрнә. Шар луувң - 30 арслң, әмтәхн бурш - 45 арслң, баклажан - 35-40 арслң, кабачки - 40 арслң, адамч - 30-40 арслң, хаяр - 40-50 арслң, һу - 40 арслң, альмн - 60-75 арслң, хар өрг - 60 арслң күрнә. Шинҗлхлә, балһсна цутхлңгас дорхнь нам микрорайодт темсиг әрвҗго килврәр хулдна. Намрин эклцәр альмн тиим үнтә болҗахла, үвлднь кедүһәр хулдх гиҗ санув. Баһ тетквртә әмтн күүкдтән зер-земш авхд күчр болх. Тиигәд бәәхнь бичкдүд альм амсҗ чадшго, альмна амтынь мартх бәәдлтә.
Йириндән Элстин 1-ч микрорайонд гүртмәр хулддг базрт темсн кимдәр хулдгдна. Тиигәд ухалҗасн би эндүрҗәсн бәәҗв. Өцклдүр бидн тиигәрән одлавидн, темснә өөдән үнинь медҗ авхларн, ик гидгәр алң болув. Энд боднцг - киилнь 20 арслң күрнә, болв икәр авхла,
16 арслңгар авч болхмн. Мәңгрсн (1 киилнь) 20 арслңгар, адамч - 25 арслңгар, баклажан
25 арслңгар, кабачки - 35 арслңгар, әмтәхн бурш 40 арслңгар, альмн - 55 арслңгар хулдгдҗана. Болв гүртмәр темс хулдҗ авхла, хулдачнр үнинь 5-10 арслңд баһрулна. Зәрмдән арцлдад, хулдачла сәәнәр үгцәд ирхлә, үнинь дәкәд чигн дор унһаҗ болхмн.
Базрт темс хулдҗасн Валентина күүкд күүнлә күүндвидн. Энүнә келсәр, эн җил урһа модд цецгәлҗәсн кемд хур икәр орад, салькн икәр көдләд бәәсн учрар урһц мууһар һарч. Дәкәд болхла таңһчд царцаха икәр түгәд, тәрә-темснд харшлҗ. Тегәд эн җил байн урһц эс хураҗ чадсн учрар зер-земш, темсн үнтә болҗахнь тер. Тиигсн бийнь әмтн темсиг баһ-саһар авад, үвлин хотан белдҗәнә.

Маргарита АРЗАЕВА