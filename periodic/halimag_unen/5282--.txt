Балһсна хаалһс ясгдхмн
13-03-2017, 18:01 
Одахн "Калмыкия" олнд зәңгллһнә таңһчин агентствд Хальмг Таңһчин правительствин Ахлачин дарук Боова Бадмаевин болн Элст балһсна толһач Окон Нохашкиевин пресс-конференц болв. Эдн шидр Москвад давсн балһсдын-муниципальн бүрдәцсин Цугәрәсән Конгрессин РФ-н субъектсин цутхлң балһсдын Хүүвин түрүн сүүрт орлцсна тускар келҗ өгв. Энүнд орн-нутгин цуг регионмудын цутхлң балһсдын толһачнр орлцад, олн зүсн төрмүдәр күүндҗ, хоршасн дамшлтарн хувалцсмн.
Түрүләд Боова Бадмаев үг келв. әрәсән болн таңһчин һардврин үүлдврин һол зөрүллтнь - балһсна болн селәнә әмтнә төлә таалмҗта бәәдл тогталһн. Тегәд чигн эн керг күцәлһнә туст хамгин түрүнд муниципальн бүрдәцсин һардачнр дааврта болҗана. Балһсдын болн селәдин кец-таалынь, энд бәәдг әмтнә бәәдл-җирһлин таалынь ясруллһна төләд олн зусн төсвст орлцлһна үүлдвриг, муниципальн
бүрдәцсин көдлмшиг шунмһадулх кергтә. Бәәрн йос залдг органмудын элчнр олн әмтнлә залһлда бәрҗ, нөкцҗ үүлдх зөвтә. әмтнә сурвринь, неквринь учртан авч төрмүд хаһлхла, ашнь сән болхмн.
Мана таңһчд бичкдүдин садмуд ясҗ шинрүлгдәд болн шинәс тосхгдад, олн ормс бүрдәгдәд чеерүд уурулгдв. Җил ирвәс бичкдүд өсәд, школд орҗах учрар хотл балһсна школмудт сурһульчнр олн болҗана. Болв эн төр хаһлгдхмн. Элстд миңһн зәәтә школ тосхгдҗана, темдглсн болзгт эдлврт орулх саната. Тер мет селәдиг делгрүллһнә керг таңһчд күцәгдҗәнә. Садовое селәнд сойлын Герт ясврин көдлмш күцәгдв. Воробьевка селәнә сойлын Герт дулаллһна системин ясвр кесмн. Эн җил ораһинь болн электрокүчәр тетклһнә системинь ясҗ шинрүлхмн. Эн җил дәкәд чигн кесг райодын, селәдин сойлын Гермүдиг ясҗ шинрүллһнә
көдлмш кехмн, тер тоод Баһ Дөрвдә, Көтчнрә, Целинн, Хар һазра райодын селәдт болн нань чигн.
Инвестиционн үүлдвриг шунмһадулҗ, шин көдлмшч ормс бүрдәх кергтә. Селән һазрт дөңцл эдл-аху цааранднь делгрүлхлә, КФХ-н тонь өсхмн. Селәнә эдл-ахун алвиг икәр цуглулҗ, бәәрн бюджетин оруһинь икдүлхлә сән болхмн. Бюджетн халхд көдлҗәх әмтнәс цуглулсн алвн селәнә эдл-ахун алвнас өөдән болҗана. Эннь хаҗһр. Селәнә эдл-ахун алвн бәәрн бюджетин һол орунь болх зөвтә.
Олн зүсн төсвсин марһаст орлцҗ, муниципальн бүрдәцсиг делгрүлҗ болхмн. Дөңцл мөңг авч, балһсна эс гиҗ селәнә кец-таалынь ясрулҗ болхмн. Эн җил таңһчд эн кергт кесг миңһн арслң йилһгдхмн. Ода деерән төсвин үүлдвр күцәлһнә туст 25 бооца белн бәәнә.
Окон Нохашкиев Москвад болсн регионмудын цутхлң балһсдын Хүүвин сүүрт орлцсна тускар ухан-тоолврарн бас хувалцв. Энүнә келсәр, балһсд олн зүсн болвчн, тер бийнь эднә төрмүднь әдл, юңгад гихлә эдн нег орн-нутгт бәәнә, әдл закадар үүлдврән күцәнә. Болвчн Элстин баахн һардач туста дамшлт авч, көдлмштән олзлхар зуралҗана. Келхд, ямаран чигн нәрн
төрмүд хаһлхас урд бәәрн әмтнә хәләцинь, тоолвринь медҗ, учртан авхмн. Юңгад гихлә эндү чигн һарад бәәх. үлгүрлхд, Элстин цутхлңд, барин Герин туст көлгн-күч зогсадг бәәр кехәр белдврин көдлмш кеҗәсмн. Болв әмтн эн йовдлыг бурушаһад, эн кергиг зогсав. Машид олн болад, зогсал кергтә болҗахнь кенд чигн медгдҗәнә. Ода Интернет бәәх цагт зәрмдән
көдлмшч хораһас һарлго, балһсна нег захд ямр нег бачм йовдл учрсна тускар медҗ, тер дарунь цаган үрәлго специалистнрт эн төриг хаһлх даалһвр өггднә гив.
Таңһчд муниципальн бүрдәцсин кец-таалынь ясруллһна кергт 56 сай арслң йилһгдхмн. Тер мөңгнә хүвнь хотл балһснд чигн күртх. Тегәд балһсна микрорайодын олн давхр гермүдт бәәх әмтн яһҗ хаша-хаацан ясрулхар бәәхин тускар селвлцҗ шиидвр авх зөвтә. Бичкдүдин талвң тосхх, эс гиҗ машид зогсадг бәәриг икдүлх, аль нань чигн төр хаһлхин туст үгцх зөвтә.
Харһлтын йовудт хаалһ яслһна төрәр күүндвр һарв. Окон Нохашкиевин темдглсәр, ниднәһә экләд эс төгсәсн хаалһсин ясврин көдлмшиг цааранднь күцәх. 63 сай һар арслң һарһад, Буденна, Губаревичин, Сельгиковин, Номто Очировин, С.Радонежскийин уульнцст хаалһсин ясвр цааранднь кегдх. Ленинә, Клыковин, Кировин болн Бимбаевин уульнцст хаалһсин капитальн ясвр келһнә төсвин-сметн цаас бел кеҗәнә. Ода хаалһст һарсн нүкдин ясвр кеҗәнә гив.

Маргарита АРЗАЕВА