Троицк гимназин багш диилвр бәрв
24-04-2017, 11:22 
Багш күүг цугтан күндлнә, җирһлин туршарт тодлна. Ямаран чигн цагт эднә чинрнь өсәд йовна. Апрелин 20-д Элстд, правительствин Герт, "Җилин багш - 2017" марһана аш дигллһнд нерәдсн байрин сүүр болв.
Марһан кесг номинацар болв, энүнд хамгин
түрүнд билгтә багшнр, "Педагогическ дебютд" орлцачнр, бичкдүдин сурһмҗлачнр, немр сурһулин педагогуд орлцҗ дамшлтан, олзлдг эв-арһан, мергҗлтән, седвәрән, шунлтан
үзүлв. Цуг райодын, Элстин кесг школмудын, бичкдүдин садын болн немр сурһулин заведеньсин элчнр энүнд орлцҗ апрелин
18-с авн 20 күртл дөрлдв.
Тиигчкәд багшнр түрүн болҗ Целинн района Троицк селәнд болн марһанд түрүн болҗ орлцҗах баһ наста багшнр Ик Буурл селәнд
дөрлдҗәсмн. Марһана йовуднь ик чинвртә болв, лидермүднь дару-дарунь сольгдад бәәв, аштнь хамгин билгтәнь, эрдмдән цань уга дуртань диилвр бәрҗ, призермудын тоод орв.
Байрин сүүриг нүр үгәр правительствин Ахлач Игорь Зотов секәд, цуг орлцачнриг йөрәҗ, эднд күцәмҗ дурдв. Тадн үүдәгч күч-көлсәрн багшин эрдмиг өөдән кемҗәнд күргдг улст. Таңһчин "Педагогическ дебют" номинацд диилвр бәрсн Элстин классическ гимназин багш Евгений Босхаев әрәсән марһанд 15 лидерин тоод орв. Тиим кевәр мана таңһчин багшнрин мергҗлтнь җил ирвәс өсәд йовна гиҗ правительствин Ахлач темдглв.
Дәкәд Игорь Александрович марһана дииләчнриг йөрәҗ, теднд путевк, мөңгнә мөрә болн цецгүд бәрүлҗ өгв. Иигәд "Педагогическ дебют" гидг номинацд Элстин 3-ч тойгта школын эсвин багш Надежда Короваева диилвр бәрв, "ДОУ-н сурһмҗлач" әңгд Элстин 22-ч ДОУ-н элч Екатерина Мучкаева, "Немр сурһулин педагог" номинацд Элстин 17-ч тойгта школын багш Светлана Бадмаева, хамгин һоллгч "Багш" әңгд болхла диилвриг Целинн района Троицк гимназин географин багш Лариса Нахаева бәрв.
Дәкәд "Сар - Герл" ансамблин биичнр билг-эрдмәрн марһана дииләчнриг болн ашлгч сүүрт орлцачнриг байрлулв.
- Цаг сольгдв чигн, багш күн кезә чигн кергтә болна. Бидн күүкдт бат медрл өгч, теднә билг-эрдминь делгрүлх зөвтәвидн. Эн марһана йовудт бидн дамшлтан байҗулувидн, талдан райодын, школмудын элчнрәс кесг тоот дасч аввидн. Таңһчин һардврт, сурһуль-эрдмин министерствд, КРИПКРО-д ханлтан өргҗәнәвидн, марһанд сән аш үзүлдг Целинн района багшнрин авъясиг цааранднь батрулсндан би ик байрта бәәнәв,- гиҗ марһанд орлцачнрин нерн деерәс "Багш" гидг номинацд диилвр бәрсн Троицк гимназин элч Лариса Нахаева келв.
Тер мет цуг орлцачнриг таңһчин Улсин Хуралын (Парламентин) Ахлач Анатолий Козачко
йөрәҗ, кесг үйин элгн-садн улс багшар көдлнә, эндр диилвр бәрсн теднә негнь. Багшнр дамшлтарн хувалцҗ, сән специалистнриг сурһмҗлна, тегәд династьмудыг делгрүллһнд болн хадһллһнд бидн оньган өгх зөвтәвидн гиҗ Анатолий Васильевич темдглв. Цааранднь Парламентин Ахлач "Педагогическ династь" гидг номинацд йилһрсн Михаил Мендяевд, Надежда Савченкод, Баатр Катаевд мөрәсинь болн белгүдинь бәрүлҗ өгв.
Тер мет ЮФО-д РФ-н Президентин күцц зөвтә элчин аппаратын ах федеральн инспектор Александр Беляев багшнрт болн сурһмҗлачнрт күцәмҗ дурдҗ, эдн сурһмҗин ик көдлмш кенә, эднә ач-тусинь сурһульчнрнь җирһлиннь туршарт тодлна гиҗ заав. Дәкәд династьмудын һурвн элчд белгүд бәрүлҗ өгв.
Хойрдгч орм эзлсн орлцачнриг багшнрин таңһчин профсоюзин ахлач Антонина Коокуева
йөрәҗ хальмг багшнр сән чинртә сурһуль-эрдм, гүн медрл өгнә гиҗ темдглв. Баһ наста кесг багшнр марһанд орлцҗана, тер тоод Хар һазра района элч, Комсомольск гимназин тууҗин багш Лиджи Дармаев иргч марһаст эрк биш йилһрх гиҗ темдгләд, призермүдт мөрәсинь бәрүлҗ өгв. Тер тоод "Багш" номинацд хойрдгч орм Элстин 20-ч тойгта школын эсвин багш Ирина Дочиева, "педагогическ дебютд" Надежда Савченко, "ДОУ-н сурһмҗлач" номинацд Людмила Болдаева, немр сурһулин педагогуд дунд Садовск школын багш Вера Елынко йилһрв.
Талдан чигн номинацар орлцачнриг ачлв. Таңһчин сурһуль-эрдмин министр Николай Манцаев марһа бүрдәлһнд орлцсн Целинн района толһач Сергей Эренженовиг, Ик Буурла района толһач Виктор Санджиевиг, Элст балһсна администрацин толһачин дарук Галина Васькинаг, "Страж" ООН директор Александр Болтыровиг темдглҗ, эднд Күндллһнә һашгуд бәрүлҗ өгв.
Җил болһн "Җилин багш" гидг марһана чинрнь өсәд йовна, әрәсән марһаст мана багшнр йилһрнә гиҗ министр темдглв. Байрин хургин йовудт "Веснушки", "Сар-Герл" ансамбльмудын биичнр билг-эрдмәрн ирсн әмтиг байрлулв.

ТүРВәН һуна