Ончта өдрин лит
07-02-2018, 11:01 
"Теегин айс"
марһан эклҗәнә
Хальмг телеүзл бүрдәдг "Теегин айс" дууна марһан олн дунд, нег үлү бичкн билгтнрин дунд ик тааслт олсн марһан болҗана. "Эн җил марһан доладгч кемдән кегдҗәнә, - гиҗ эн марһана зүүцүләч, тематическ соңсхврмудын шеф-редактор Тамара Надбитова келнә. - Эн җил марһанд немр номинац орулгдҗана. Дууна болн көгҗм татлһна эрдмән күүкд-көвүд үзүлдг бәәсн болхла, эн кемд сценическ эрдмән үзүлдг сурһульчнриг марһанд орлцулхвидн".
Марһанд орлцх саната бичкдүдин эрлһиг болн теднә дун, эс гиҗ көгҗм татснь, бичкн наад үзүлсн кемнь тодлгдсн ауди болн видеоматериалыг телеүзлин хайгар орулҗ авчана. Цааранднь марһана жюри райодар йовад, билгтә бичкдүдиг шүүҗ хәләһәд, марһана сүл девсңд орлцхинь шүүҗ авхмн. Марһана жюриг Хальмг Таңһчин искусствин ачта үүлдәч, Хальмг камерн оркестрин ах дирижер Савр Катаев һардҗана.
Җирһлин Кермн