Нег һазра баһчудла дамшлтарн хувалцхар
23-08-2017, 18:09 
"Калмыкия" РИА-д дарани пресс-конференц болв. Терүнд хальмг кинорежиссер Элла Манжеева болн артист Евгений Сангаджиев орлцв. Хальмгт зунын эн өдрмүдт эдн актерск эрдмин школ секснә тускар келҗ өгв.
үннднь келхлә, тернь тавн хонга лабораторь болҗана. Тавн хонгин дунд цуглрсн улст актерск эрдмин туск эклц медрл заах күсл өмнән эдн тәвсмн. Ода эн лабораторин
үүлдврт хөрн күн ирҗ орлцҗана. Арвн тавнас авн ах наста олн зүсн эрдмин болн әдл биш соньмслтта улс цуглрснь йир соньн. Августын 21-д түрүн өдр орлцачнр нег-негнләрн таньлдҗ, эклц заавр авч, олн зүсн тренингд ик дуртаһар орлцв. Түрүн занять йир соньн болсна тускар Евгений журналистнрт келҗ өгв.
Келхәс, эдн профессиональн артистнр биш, илвтә болн соньн эрдм ямаран болдгинь дотраснь медҗ авхар зөрсн улс цуглрснь ик байрта, гиҗ Элла Манжеева келнә. Эн бийнь бас түрүн тер занятьд орлцҗ, әмтнә заң-авциг, күн болһна зөрүллтиг, юуһар соньмсдгинь медҗ авв.
Евгений Сангаджиевин һардврт әдл биш кесг зүсн үүлдвр күцәһәд, ирсн әмтн бийән тас талданар үзҗ, бийән яһҗ бәрхән, цогцан ямаран кевәр залхан, ямаран кевәр көндрхлә сән болхиг медҗ авв. Дүрмүд бүрдәлһнд белн болхин төлә артист даңгин бийән бедрәд, цогцан чаңһаһад, ухаһан батлад, өөрк тоотыг шинҗләд, тодлад бәәх зөвтәг медснь туста. Тәәз деер наадҗ үзүлсн дүр белдлһнд ямаран күчллт, седклин залмҗ кергтәһинь үнндән, илднь лабораторин орлцачнр медҗ авв.
Евгений Сангаджиев нертә киноартист, кесг фильмд артист орлцҗ, соньн дүрмүд бүрдәв. Сүл нег тиим фильмнь Ф. Бондарчукин "Притяжение" фильмд наадсинь умшачнртан тодлулхмн. Москван театрмудт Евгений наадна. үүдәгч хаалһнь йир соньн, үүдәҗәх дүрмүднь чигн олн. Эн халхар үүлдәд хоршаҗах дамшлтасн хувалцад, билгтә актер шин экләд, эн хаалһд орҗах баһчуд дунд актерск эрдмин классмуд бүрдәнә. Энүнд эврә оютнр бәәнә. Хойр җилдән баһ наста актермудт дамшлтасн эн дасхҗана.
Хальмгт актерск эрдмин лабораторь кех седкл бәәсинь, ода эн зунар терүг күцәх таал учрсна тускар Евгений келв. Профессиональн актермудт иим дамшлт туста болх билә. Болв лабораторьт орхар ирсн улс чигн чик зөрүлттә ирсн сән. Делкәд әдл улс уга, күн болһн эврәһәрн соньн болна. Зуг тер соньн тоотан бидн күцц үзүлҗ чадхшвидн, гисн тоолврарн Элла Манжеева хувалцв.
Хальмгуд заң-авцарн, тууҗарн, ухани зөрүллтәрн, бәәцин тогтсн бәәдләрн, өвкнрәс шиңгрҗ, цусн- махнднь орсн тоотарн талдан улсас йилһрдгнь ил юмн. Тегәд тер онциг ямаран чигн белдврт болн медрл авлһнд олзлҗ, сән тоотынь өргҗ олзлх кергтә. Билг-эрдмин туст чигн эннь бас медгднә. Орн-нутгт тогтсн йирин белдврин системас талдан келн-улсин авцд ирлцңгү эв-арһ болн янз олзлсн цагт ямаран күчтә дүрмүд төрнә! Терүн деернь немҗ келн-улсин заңд ивтрсн тоотыг эвинь олҗ олзлхла, үүдәгч ямаран ик өөдм авгдна!
Станиславскийин, орс классическ театрин, делкән театрин школмудын сән тоотыг дасҗ авад, тер янзар наадад, дүр бүрдәлһнә авцд иҗлдчкәд, эврә уң-сүүрән, өвәрц ончлтан олзлдгиг дасх кергтә гисн тоолвран Евгений Сангаджиев медүлв. Дамшлтын болн көдлмшин ашлврар хальмг билгтнр белдлһнә эврә школ бүрдәх, эврә янз олзлх цаг ирҗәхин тускар Евгений Элла Манжеевала хувалцснд, тоолврнь терүнә тааслт олв. Тиигәд эн лабораторь үүдсн болҗана.
Эрдмән даслһнд хальмг киноактер зөвәр икәр төлҗсинь бидн наачах дүрмүдинь шинҗләд үзнәвидн. Эн саамд болхла күцәмҗүр авч ирдг дамшлтасн артист хар угаһар хувалцхар, таңһчд олн билгтнр өстхә гисн ухан-тоолврта ирснь ик байрта гих кергтә. Өсҗ-боссн һазртан
көлсән өгхәр, асрҗ өсксн улсин ачинь хәрүлхәр Евгений эн үүлдврән күцәҗәнә.
Лабораторин йовудт хальмг бичәчнрин үүдәврмүдәр ахр наадд белдгдхмн. Дүрмүд бүрдәҗ чадх билгтә, кинод орлцулҗ болх улсин зургудын болн теднә туск ахр зәңгтә көрң тогтагдхмн. Кинон үүлдврт цааранднь дөң болх архив тиигҗ бүрдәгдхмн. Эврә цаган, төрсн һазран үзүлҗ чадх улсин туск то-дигтә көрң иигәд экләд бүрдәгдхмн.
Хальмгт киноиндустрий делгрүллһнд туслх ишкдлмүд дунд актерск эрдмин лабораторь Элла Манжееван седвәрәр үүлдснь ик чинртә керг болҗана.

УШКАНА Сувсн