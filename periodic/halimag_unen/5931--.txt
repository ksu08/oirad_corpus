Немш кел даслһна лагерь секгдв
06-06-2017, 17:18 
Июнь сарин 5-д Элстд, Хальмг госуниверситетин медлд, сурһульчнрин төлә немш кел даслһна өдрин лагерь "Deutsch mit Vergnuegen" секгдв. Энүг Хальмг ГУ-н һардврин, гуманитарн факультетин, немш келнә көрңгин цутхлңгин болн әрәсәд Германя элчлтин медлд бәәдг Г\xb8те - институтын, Хальмг Таңһчин немш келнә багшнрин ниицәнә дөңгәр бүрдәв.
Лагерьт Элст балһсна школмудын бичкдүд немш кел дасхмн, ут-турштан 30 күн.
- Хальмг госуниверситет Г\xb8те - институтла бооца батлсна ашт мана таңһчин ах сурһулин медлд немш келнә көрңгин цутхлң секгдв,- гиҗ лагерь секлһнә керг-үүлдвриг эклҗәһәд, бүрдәмҗин комитетин ахлач, Хальмг ГУ-н доцент Татьяна Бураева келв. Эн
нөкцлтиг өргҗүлснә ашт лагерь секх седвәр татгдв. Энүнд Элстин 17-ч, 10-ч, 4-ч, олн профильтә гимназин сурһульчнр орлцх. 17-ч тойгта дундын школд кесг арвад җилин туршарт немш кел дасхна.
Лагерьт бичкдүд Германя авъясла, бәәдл-җирһллә, тууҗла таньлдх. Немш кел чигн оньган өгч дасх, эднд университетин доцентнр, магистрантнр кичәлмүд өгх. Тер мет, көгҗмин театрин, наадлһна, туульсин станцс лагерьт бүрдәгдх, сурһульчнр дурта эрдмән шүүҗ авад, немш келнә медрлән өргҗүлх.
Өрүн 9.00 часас авн 14.00 час күртл лагерь үүлдх, завсртнь бичкдүд кофе, цә уух. Дәкәд магистрант Лана Цителаури сурһульчнрт болн багшнрт немш ду дуулҗ өгв. "Немецкий язык - первый второй" гидг төсвд чигн Хальмг Таңһчин багшнр сән аш бәрҗ орлцҗана. Энүг Г\xb8те институт бүрдәсмн. әрәсән сурһуль-эрдмин болн номин министерствин зәрлгәр ода школд һазадын хойр кел дасхмн, тегәд хамгин түрүнд немш кел сурһульчнр дастха гиһәд эн төсв
күцәгдҗәнә.
Кесг багшнр чигн эн җилин эргцд мергҗлтән өөдлүлҗ чадв, эдн школмудтан кичәлмүд өгв. Г\xb8те институтын өгсн даалһвриг 24 багш күцәв, эдн шин методикәр занять кев, хоорндан дамшлтарн хувалцв.
Эн төсв күцәлһнд Элстин 12 болн райодын нәәмн школ орлцх, энд немш келн предмет болҗ заагдх. Эднд Гете-институтас немш келнә учебникүд болн методическ дегтрмүд өггдх. Троицк гимназь, Яшкулин олн профильтә гимназь, Садовое селәнә 1-ч тойгта школ, Лаганя олн профильтә гимназь, Сарпан района Шарнута дундын школ, Городовиковск балһсна 3-ч тойгта школ, Цаһан Амна гимназь, Комсомольск школ эн төсвд орлцх. Тер мет Элстин Келн-улсин гимназь, олн профильтә гимназь, 20-ч, 21-ч, 23-ч, 10-ч, 12-ч, 3-ч, 18-ч, 17-ч школмуд орлцх.
Дарук җилд әрәсәд футболын делкән чемпионат болх. Эн ик керг-үүлдврин өмн "Футбол саяд улсиг негдүлнә" гидг нертә Цугәрәсән марһан болв. Эн марһа бүрдәлһнд әрәсәд Германя посольствин элчнр бас орлцад, шунлтта багшнриг болн теднә сурһульчнриг йөрәв, эдн немш келәр кесг даалһвр күцәв. Эднд сойлын халхар бәәдг посольствин пресс-атташе Ханлтын бичгүдән цуг орлцачнрт илгәв, тер мет хальмгин багшнр эн ачлвриг авв. Тер тоод марһанд нүүрлгч орм эзлсн Троицк гимназин англь болн немш келнә багш Любовь Ивановна Манджиева Германь болн Дания орн-нутгуд одх путевкар ачлгдв.
- Эн марһанд тер мет мини 8-ч "б" классин сурһульч Данзан Кюкенов орлцв, терүнә төсв хойрдгч орм эзлв. Мана гимназьд немш кел 5-ч классас авн сүл тавн җилин эргцд сурһульчнр дасчана, англь кел болхла 2-ч классас авн дасна. Тегәд Германь болн Дания саам учрснд би ик байрта бәәнәв. Хальмг ГУ-н доцент Татьяна Бураева эн кергт ик нилчән күргҗәнә, багшнриг болн сурһульчнриг олн зүсн марһанд орлцулҗ немш кел таңһчд тархалһнд ик тәвцән орулҗана. әрәсәһәс 13 багш Германюр һарч йовх, тиим кевәр әрәсә, Дания, Польш болн Германь орн-нутгудын багшнр цуглрҗ дамшлтарн хувалцх, кичәлән өгх. Цуг һаруг Германя посольств дааҗана, тегәд эн йовлһн маднд сән белг болҗана. Немш келнә багшнрин ниицәнд болн Хальмг ГУ-д ик ханлтан өргҗәнәв, -гиҗ Любовь Ивановна тоолвран келв.
Тиим кевәр немш кел даслһн таңһчин школмудт өргҗәд йовна, тернь эднд ик туста болхнь лавта. Яһад гихлә Германя элчллт эн кергт ик дөңгән күргҗәнә. Немш келнә медрл авад Германьд, Европин талдан чигн орн-нутгудт одад, медрлән сөрҗ болҗана.

ТүРВәН һуна