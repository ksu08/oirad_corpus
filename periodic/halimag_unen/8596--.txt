Хаалһтн цаһан болтха!
03-09-2018, 10:32 
Авъяст тохрсар, сентябрь сарин 1 шинд бидн цугтан Медрлин өдр темдглнәвидн. Эн сән өдрлә олн әмтиг таңһчин Толһач Алексей Орлов йөрәв. "Күндтә багшнр, сурһульчнр, оютнр, эк-эцкнр болн сурһуль-эрдмин халхин ветеранмуд! Сентябрин нег шин энтн һанцхн Медрлин өдр биш, школын герин эрк түрүн болҗ алхҗ орҗах бичкдүдин, негдгч классин мана сурһульчнрин төлә эднә җирһлин чинртә девсңнь болҗана.
Медрлин делкәд орулҗах өргн болн дала соньн тоотар эднә седклинь авлсн хаалһ эднә өмн секгдҗәнә. Эн өдр теднд соньн болн сән темдгтә сурһулин ончта эклцнь болтха! Ах классин сурһульчнрин, удл уга школан чиләх арвтнрин төлә энтн бас ик чинртә өдр болҗана, эдн өөрхн иргчдән эрдмән шүүҗ авч оютнрин җирһлин хаалһд орх.
Байрин эн өдрлә мана таңһчин багшнрт зүркни ханлтан өргҗәнәв, эднә дааврта, үүдәгч күч-көлснә ашт бичкдүд бат медрл авна, шагшавдын, үүдәгч көдлмшин, эрүл-менд авг-бәрцин сурһмҗ авна", - гиҗ Йөрәлин бичгт келгдҗәнә.
Тер мет Медрлин өдрлә багшнриг, сурһульчнриг болн теднә эк-эцкнриг, оютнриг таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов, әрәсәд Орн-нутгин Хүүвин депутатнр Марина Мукабенова болн Батор Адучиев йөрәҗ, эднд бат-эрүл-менд, маңна тиньгр җирһл эдлҗ бәәтн гиҗ йөрәв.
***
Август сарин 31-д мана таңһчд болн орн-нутгт әрәсән ветеринарн көдләчин Өдр темдглнә. Эн сән өдрлә салврин көдләчнриг болн ветеранмудыг таңһчин Толһач Алексей Орлов йөрәв. "Тадн өр-өвч цаһан седклин эрдм шүүҗ аввт, таңһчд ветеринарн болн малын гемәс саглуллһна кергт тадн ик тәвцән орулҗанат.
Мана таңһчд мал өсклһн селәнә эдл-ахун хамгин чинртә салврнь болҗана, тана өдр болһна дигтә-дарата көдлмшлә олн әмтнә эрүл- менд, эдл-уушин цевр-цер, әәмшг уга бәәдл ирлцнә, мал өсклһнә кесг күцәмҗиг тадн теткнәт.
Байрин эн өдрлә эрдмдән итклтә күч-көлснә төлә, таднд сән сурһмҗ өгчәх салврин ветеранмудт ик ханлтан өргҗәнәв. Эврә амр биш күч-көлсәрн тадн таңһчин социальн-экономическ делгрлтд ик тәвцән орулҗанат",- гиҗ Йөрәлин бичгт келгдҗәнә.
Хальмг Таңһчин нефтин, газин болн түләнә промышленностин көдләчнриг болн эн салврин ветеранмудыг Таңһчин Толһач Алексей Орлов йөрәв. Эндр бидн зөргтә болн амр биш эрдмтә улсиг тевчҗ йөрәҗәнәвидн. Эдн олн әмтнә сән таалта бәәдл-җирһл теткҗ, таңһчиннь делгрлтд, әрәсән экономическ ул-сүүриг батруллһнд зөвтә тәвцән орулнат, -гиҗ Йөрәлин бичгт келгдҗәнә.
Тер мет әрәсән ветеринарн көдләчнриг болн нефтин, газин промышленностин көдләчнриг, эн халхсин специалистнриг болн ветеранмудыг таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов йөрәҗ, эднд бат-эрүл-менд эдлҗ болн улм өөдән күцәмҗ бәрхиг дурдв.
Мана зәңгч