Шагшавдын сурһмҗ өгхәр
20-08-2014, 14:30 | Таңһчин зәңгс
Күүкд-көвүд бичкнәсн авн әмтнлә ниитәһәр бәәдг дасх зөвтә. Тегәд бичкдүдин садын программ тогтахларн бидн шагшавдын сурһмҗин төрт һол оньган өгләвидн. Мана садт ордг күүкд-көвүд төрскнч седклтә, цаһан саната, әмтнлә ээлтә, һольшг болҗ өсчәнә. Эдн нег-негндән дөң болна.
Бичкдүд эврә һазр-усндан, сойлдан, келндән дурта болтха гиһәд олн зүсн керг-үүлдврмүд бүрдәнәвидн. Хальмг шүлгүд, үлгүрмүд олзлад, күүкд-көвүд төрскн һазртан, өрк-бүлдән сән кергәрн тусан күргтн гиҗ келнәвидн. әмтнд бүлән үгән келҗ, эднд арһ-чидләрн нөкд болтн гинәвидн.
Нертә хальмг шүлгчнрин үүдәврмүд эн нәрн төрмүдәр күүндвр кехд туслна. Вера Киргуевна Шуграеван, Владимир Дорджиевич Нуровин болн нань чигн билгтнрин үүдәврмүдиг күүкд-көвүд таасна. Хальмг нәр, марһан болхла, бичкдүд эднә шүлгүдиг сәәхн айслулҗ умшна.
Бидн бичкдүд дунд чинртә көдлмш кенәвидн. Сурһмҗлачнр болн багшнр чидлән нөөлго көдлҗәнә. Келхд, дамшлтта сурһмҗлач Александра Батырова бичкдүдт ик килмҗән өгнә. Эн хальмг туульсар ул кеҗ, соньн театрализованн нәр-наадд бүрдәнә. Бичкдүд терүнд орлцҗ, хальмг улсин бәәдл-җирһлин тускар медҗ авна.
Зурлһна багш Вера Очирова болхла бичкдүд дунд соньн һәәхүлмүд, марһа бүрдәнә. җил болһн эдн таңһчд, Элстд нерәдгдсн зургудын һәәхүлмүдт орлцна. Күүкд-көвүд таңһчин нертә зурачнрин тускар соньн юм медҗ авна. үүдәгч кевәр көдлдг багш бичкдүдин төлә «Хальмг улсин зеегин тускар» гидг көдлмшч девтр белдәд һарһв.
Мана бичкдүдин садт домбр цокдг, сәәнәр дуулдг сурһмҗлач Светлана Каруева көдлнә. Сән медрлтә Светлана Васильевна балһсна болн таңһчин марһаст орлцна. Эн җил йилһән сән сурһмҗлач Хальмг Таңһчин Толһачин мөрәһәр ачлгдла.
Садт бас сәәнәр көдлҗәх сурһмҗлач Кеемә Эрджеева хальмг авъяс-заңшалмуд һол оньгтан авад, соньн ил занятьс кенә. Терүнд бичкдүдин эк-эцкнр бас орлцна. Мана садт Эльза Эрдниева, Саглр Хаваева, Саглр Фазылова болн нань чигн сурһмҗлачнр бас седклән тәвҗ бичкдүдлә көдлнә.
Эн җилин туршарт мана бичкдүдин садын багшнр болн сурһмҗлачнр «Медрлин көнҗл» гидг төсв бәәдл-җирһлд тохраҗана. Эдн занятьстан болн хөөннь күцәдг онц көдлмштән өдгә цагин эв-арһс олзлад, сурһулин төрмүд хаһлҗ, бичкдүдин медрлинь өөдлүлҗәнә.
Күүкд-көвүд хальмг кел сәәнәр дасҗ авлһнд бидн һол оньган өгнәвидн. Мана садт «Төрскн келндән тусан күргий!» гидг ик керг-үүлдвр болв. Эн чинртә керг-үүлдврин халхд «Йоста эцкнр» гидг соньн марһан бүрдәгдв. Терүнд бичкдүдин эцкнр орлцҗ дөрлдв. Эдн шүлгүд келәд, хальмгаһар дуулад-бииләд, олн әмтиг байрлулв. Марһана йовудт эдн бөк бәрлдәд, эв-дован, чаңһ-чииргән үзүлв. үрднь эднәс сән үлгүр авхнь лавта. Тегәд товчлад келхлә, бичкдүдт сән сурһмҗ өгхәр бидн олн зүсн эв-арһ олзлҗ көдлҗәнәвидн.