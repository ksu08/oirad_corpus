Өөнин сезон күцәмҗтә болв
02-05-2017, 17:54 
Басңга Баатрин нертә Келн-улсин драматическ театр апрелин 29-д өөнин җилә сезонан хаав. Эн өдр театрин артистнр шогта соньн наадыг олн хәләһәчнртән белдв. Театрин залыг кеерүлсн улан олн транспарантмуд, терүнд бичәтә дуудврмуд цуглрсн улст май сарин нег шин өөрдсинь,
күч-көлснә болн эвин байрин өдр маңһдур болхинь тодлулв.
Өөнин җилә сезон ик күцәмҗтә болсна тускар театрин генеральн директор Галина Шураева тодлулв. Эн үүмәтә кемлә һарсн өдрнь ирлцсн артистк Тамара Палтыноваг цугтаннь нерн деерәс эн йөрәв. Артистнр Бүүрчә Оргадыков, Саша Кулишов, Очр Такаев, Марина Кикеева, тәәз деер герл өгч, наадна йовудыг дөңндг көдләч С. Бембеев генеральн директорин мөрә авв.
Сүл тавн җил театрин үүлдврт көдлмшәрн болн күцәмҗәрн ик темдгтә болсиг театрин художественн һардач Борис Манджиев келв. Шин хөрн зурһан наадн белдҗ тәвгдв. Сезон болһн театр олн хәләһәчнртән тавн-зурһан наад шинәс үзүлснь басл ик көдлмш. Тер мет театр хөрн дөрвн фестивальд орлцв. Хальмгин билг-эрдмиг кесг һазрт үзүлв, театрин нериг олнд медүлв.
Театрт җил болһн Мария Мучиряеван санлд нерәдсн хальмг келәрн йилһән сәәнәр нааддг артистнр дунд марһан болна. Терүнд нүр ормд һарсн артистнр Мучиряевихнә өрк-бүлин
мөрә авна. Эн җил мөрәг артистк Нина Найминова шүүҗ авв. Нертә артист Сергей Мучиряев шишлң диплом, медаль болн мөңгнә мөрә артисткд бәрүлҗ өгв.
Күцәмҗтә сезона илвтә сәәхн ашнь болсн наадна тускар цааранднь келхм. Сәәхн иргчиг тосхҗах ик күслтәһәр колхозмуд, совхозмуд бүрдәҗ үүлдҗәсн цага хувцта улс энд-тенд йовсинь үзсн баһчуд тууҗин цагла харһсн болв. Эннь мана тууҗ, театрин тәәз деер делгрсн йовдлмуд дүрклсн цагин бәәдлиг тодлулв. Тәрәнә теегтән урһц урһаҗасн, малан теегт идшлүлҗәсн, зун үкр болһнас дала үс сааҗ авхар гүҗрҗәсн саальчнр, хөөчнр, комбайнермуд йирин җирһләрн бәәсн кемд май сарин нег шинин өмн Москваһас тедниг бүрткх күн ирнә. Эн өдр "Красные курдюки" гидг колхозд ирҗ билгән үзүлх бәәсн үүдәгч коллектив төөрәд, талдан һазр орҗ одсн болна. Деерәс ирсн заквриг эрк биш күцәхәр зүткдг ахлач Пүрвә Гахаевич яахм гиҗәһәд, эврә чидләрн коллектив кех шиидвр авна. Терүнәс иштә комбайнермуд дуулх, саальчнр биилх болҗ һарна. Концерт һардх кү йилһҗ авна, ду дуулх улсан чигн эдн заана. Басл акад болн шахм цагт белдвр болснь нег үлү инәдтә олн йовдл һарһна. Ирсн күүг үктлнь тооһад, колхозан үзүләд, заагурнь концертд орлцулад, Пүрвә Гахаевич нөкдтәһән, МГУ
төгсәсн специалистта хоюрн бәәсән һарһад чирмәв. Аштнь мал хәрүлдг, үкр саадг, комбайн залдг, селәнә нань чигн көдлмш кедг улс цугтан колхозин нериг муурулшгоһар артистнр болҗ. Цирк күртлән ирсн гиичд үзүлнә. Эврән нерсн әркиг икәр дурлсн, деерәс ирсн күн хәрәд йовҗ одчкад, колхозин коллективиг Москваһур, тер әвртә сән әрктәһинь дуудулна. Тиигәд тууҗин нег йовудыг дууна, бииһин, олмһа үгин, циркин дөңгәр Хальмг театрин артистнр ик билгтәһәр, шогтаһар үзүлв. Цагин йовудыг, олн улсин җирһлиг сольсн ик хүвлһнә - Алдр Октябрьск социалистическ революцин зун җилин өөн болҗах җилд театрин артистнр тер цагиг тиигҗ үзүлв. Театр чигн олна җирһлин нүр үздгнь болҗ үүлдҗ йовсинь, найн җилин туршарт олн әмтнләрн нег җирһләр бәәсинь эн шогта наадна дөңгәр артистнр медүлв. Теегтән шин җирһл тосххар колхозмуд бүрдәҗ, малан өскҗ, орн-нутган торһн ноосар теткҗ йовсн, космост кү нискҗ, номин болн техникин нүүрт һарсн, БАМ болн нань чигн ик тосхлт кеҗ, балетарн делкәд нер һарсн болн үзмҗтә нань чигн тоотарн делкәд темдгтә болсн СССР-т төрсн цагин туск дун үзүлгдсн тоотыг ашлв.
Найдгч өөнин җилә сезон олн тоотарн тодлгдв. үүдәгч хәәврәрн болн нань чигн ик үүлдврәрн темдгтә болсн, Москвад һурвн хонгтан нааддан үзүлҗ, Хальмгт билгтә театр бәәхиг медүлсн сезон төгсхдән өөрдв. Кесн тоотан медҗ, иргчд кехән ухалҗ, чик седклин бәәдлд, тууҗан мартлго, уралан ишкҗ зүтксн иткмҗтәһәр Хальмг театр көшгән хаав.
Болв көдлмш цаарандан делгрлт авчана. Шин сезонд тәвгдх Шекспирин наадыг артистнр экләд белдҗәнә. Июнь сард артистнр Керчьд болх театральн фестивальд "Өөрднр, мини өөрднр" гидг наадан үзүлхмн. Талдан чигн ик көдлмш театрин коллективин өмн бәәнә.

Галина ХЕЙЧИЕВА