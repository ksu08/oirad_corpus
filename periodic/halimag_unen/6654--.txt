"Хальмг үннә" өөнд нерәдгдв
11-11-2017, 12:08 
Шидр, ноябрь сарин 8-д, "Хальмг үнн" газетин 100 җилин өөнд нерәдгдсн автопробег болв. Шүлгчнр Василий Чонгонов, Григорий Кукарека болн Григорий Авджаев, сойлын ачта көдләч, давсн зун җилин найдгч-йирдгч җилмүдт газетиг толһалҗ йовсн Александр Альдаев болн журналистнр олар терүнд орлцв.
Элстәс һарад, эдн түрүләд Баһ-Чонс селәнд ирцхәв. Селәнә школын багшнр болн сурһульчнр күндтә гиичнрән халунар тосв. Яһад Баһ-Чонст одв гихлә, энд 1880 җилд Хальмгин алдр шүлгч, номт, гелң Боован Бадм төрсмн. Селәнә школ лхармбин нер зүүнә. Багшнр, сурһульчнр болн эн һазра әмтн алдр лхармбин санлыг әрүнәр хадһлҗ йовна. Тегәд чигн хальмг барин көдләчнр иим ончта һазрур эрк биш күрх күслтә билә. Хальмг келнә багш Нина Дорджиевна Баляшова гиичнрт экскурсь давулв, дарунь школын багшнрла болн сурһульчнрла харһлт болв. Автопробегд орлцачнр Баһ-Чонса хурлд болн Боован Бадмин төрсн һазрт одв.
үдин хөөн автопробегд орлцачнр Көтчнрт күрв. Энд үкәрт одад, Очра Номтын цогцд цецгүд тәвв. Дарунь района дегтрин саңд харһлт болв. Гиичнр газетин тускар, энүг бүрдәсн Хальмгин хойр алдр үрнә тускар келәд, эднә тәвцинь темдгләд, газетин ончта өөнд нерәдҗ давулсн олн керг-үүлдврин тускар умшачнртан келҗ өгв. Күүндвр йир соньн болв. Көтчнрә келмрч Нәндшә Дорҗ цуглрсн әмтнд "Җаңһрин" тасрхаг дуулҗ өгв, "Байруш" гидг бичкдүдин ансамблин күүкд домбр цокад билг-эрдмән үзүлв.
"Очра Номт Боован Бадм хойр "Өөрдин зәңг" барас һарһхдан баһ наста улс билә. Баһ наста болв чигн эн хойр ик чинртә керг бүтәсмн. Тер күнд цагт эн хойр хальмг келәр газетиг һарһхар шунсн болҗана. Тегәд Боован Бадм Очра Номт хойр күцәсн әрүн кергиг мартхмн биш. Мана цагин баһчуд теднәс үлгүр авч, Хальмг Таңһчдан тусан күргхәр шунх гиҗ нәәлҗәнәв", - гиҗ Александр Альдаев келв.
МАНҖИН Санл