Цаһана боорцг кедг дасв
01-02-2017, 15:53 
Давсн җил таңһчин шунмһа, седвәртә күүкд улс "Иньглән" гидг олна ниицә тогтасмн. Энүг олн җилдән күцәмҗтәһәр арһлач Байрта Тостаева һардҗана. "Иньглән" ниицән хальмг келнд, сойлд дурта, келн-улсиннь авъяс бәрдг, өвкнриннь герәслҗ үлдәсн зөөриг
әрүнәр хадһлх седкл зүүсн күүкд улсиг хамцулҗана.
Төрскн келән дасх, өвкнриннь авъяс-бәрциг сергәһәд, цааранднь делгрүлх күслтәһәр "Иньглән" ниицән олн зүсн керг-үүлдврмүд
бүрдәнә. Байрта Борисовнан келсәр, ниицәнд орлцачнр хальмг кел даслһна кичәлмүд, авъяс-заңшалмуд зааҗ өглһнә
керг-үүлдврмүд давулна. Келхд, кезәңк заңшалмуд меддг ээҗнр хальмг цә яһҗ чандгиг үзүлҗ, цәәһин авъясин тускар баһчудт келҗ өгсмн.
Удлго улан залатнр эврәннь әрүн чинртә нег сән өдрән - Цаһан Сар урһҗах байран темдглх. Тегәд эн ончта байриг угтҗ, "Иньглән" күүкд улсин ниицән Элстд бәәдг "Легенда - Домг" гидг ресторанд хальмг улс эдлдг хотын тускар цәәлһҗ өглһнә керг-үүлдврмүд цааранднь күцәҗ, боорцг келһнә мастер-класс давулв.
Эн керг-үүлдврт РАН-а КИГИ-н номин көдләч Татьяна Шараева, "Хальмгин сәәхлә - 2017" гидг таңһчин марһанд орлцх баахн күүкд - Хальмг Т.Хахлынован нертә медицинск колледжин болн Хальмг университетин оютнр орлцв. Түрүләд ресторана замч Екатерина Манджиева цуглрсн улст үзүлҗәд боорцгин һуйр элдв. Цаһана боорцг кехләрн өндг олзлдмн биш гиҗ Татьяна Шараева келв. Тер мет һуйрин эк олзлдго бәәсмн, болв ода энүг һуйрин амтынь ясрулхар олзлна гив.
Екатерина боорцгин һуйриг элдтл Татьяна Шараева (зургт) Цаһан Сарин тускар келҗ өгв. Кезәнәс нааран энтн хальмгудын хамгин ик, олн әмтнә байрин өдр, нәр-наадн болҗасмн. Олн зун җилин туршарт энүг темдглҗәнә, үвл чиләд хавр ирснә ик олна байр тер болдмн. Тегәд эн өдр әмтн цугтан нег-негнәсн: "үвләс сән һарвта, цугтан эрүл-менд бәәнтә?" - гиҗ сурдг бәәсмн. Байрин түрүн өдрлә хальмгуд цә, мах чанад, боорцган шардг бәәсмн. һаза болн ишкә гериннь өөр дееснд эврәннь хамгин сән хувцан һарһҗ өлгдг бәәсмн. әмтн сән хувцан өмсәд, өрүн эртәс авн эврәннь элгн-садан болн хотна әмтән гиичд дууддг билә.
Күнд-күчрән дааһад үвләс һарсн йовдлла нег-негән йөрәдг бәәсмн. Цаһан Сарла залһлдата олн домг-тууҗс бәәнә. Эн сән өдриг Окн Теңгр маңһсмудыг диилсн йовдлла залһлдулна.
Дарунь Татьяна Цаһана боорцг яһҗ кедгиг зааһад, эднә цәәлһвринь келҗ өгв. Баахн күүкд энүг дахад, һуйрла оралдад, хальмгудын тааста эн хотыг кедг дасв. Цаһанла олн зүсн боорцг болһдмн. Боорцг болһн эврә нертә болн онц чинртә.
Татьяна түрүн кесн боорцган үзүлв. "Целвг" боорцг энтн һол боорцг. Хальмгуд боорцг кехләрн даңгин йорлҗ кедмн. Мана өвкнр нарнд, һазр-уснд зальврдг бәәсмн. Эврәннь һазртан оньдин дөрвн цагт төвкнүн бәәҗ, кишгинь эдлҗ, җирһҗ йовхин тускар эдн ухалҗ йовсмн. Эн боорцгиг ик, төгрг, шар нарна дүрстәһәр, захинь сәәхн кев һарһад кедг. Ишкә герин тал дунд тулһ зогсдг бәәсмн, тегәд терүг дуралһҗ боорцгин дунд һурвн имкә кедг.
Дарук кесн боорцгнь "Җола" гиҗ нерәдгднә. Җола гисн йир бат, ут юмн. Тер төләд күүнә җирһл бат болсн деерән ут болтха гиһәд Цаһана белгин боорцг заагт җола дуралһҗ кесн боорцг бас орулгдна. Күн ут наста, ут хаалһта болтха гиҗ йорлад кеҗәх боорцгиг хәрү эргүләд кедмн.
Хальмгуд өскҗәх дөрвн зүсн малдан дурта болдмн, эднән хәәрләд боорцг кедмн. "Кит" гисн мөрнә эргүлчксн ик гесн, нег әмтәхн гисн хот. Хальмгудт даңгин әмтәхн хот учрад бәәтхә гиһәд эн боорцг кедмн. Дәкәд болхла мөриг тевчҗ бәәх темдг.
"Хуц" ик чинртә мал гиҗ тоолгддг. Хөөдин то икдүлхин төлә хуциг арднь орҗ асрдг бәәсмн. Тегәд хуциг тевчсн санатаһар "хуцин толһа" боорцг кенә.
Темән йир өврмҗтә мал. Болвчн эн хальмг күн асрдг дөрвн зүсн малын тоод ордг. Цаһана хотд "темән" гидг боорцг бас орна.
"Мошкмр" - эн боорцгиг орасн хөөнә нәрн геснә бәәдл һарһад кенә. Нег өлсәд йовсн цагт нәрн гесн хотд бас нег немр болдг. Терүг цеврләд хотд оруллһн ик дашката көдлмш. Тиим болвчн нәрн гесн күүнд теҗәл гиһәд иим боорцг Цаһанла бас кедг.
"Тоһш" - хашан бәәдлтә боорцг. Малан хаша дотр бәрдмн. Тегәд эн хаша дотр бәәдг малын то өстхә, элвҗтхә гиһәд йорлад эн боорцг кедмн.
"Өвртә тоһш" эн боорцгиг үкрин өвриг дуралһҗ кедмн. Цаһан Сарин өдр үсәр кесн хот-хол элвг. үсн, тосн, өрм, ээзгә, цә, чигән, цаһан идән. Эдн нурһлҗдан үкрин үсәр кесн хот.
"Хорха" боорцгин тәәлвринь иим: дорас өсч йовх бичкдүд, үрн-садн, малын төл һазрин хорха мет то-томҗ уга дала болтха гисн ухатаһар кедг.
"Шовун" - шову дуралһҗ кесн боорцг. Хавр ирхлә, шовуд нисҗ ирнә.
Татьяна баахн күүкдлә хамдан боорцг кеҗ дуусхла, терүгинь замч хәәснд шарад һарһв. Дарунь Байрта Борисовна (зургт) зул өргәд, зандрсн цәәһәр, каңкнсн үнртә боорцгар дееҗ бәрв. Цуһар халун цә-боорцгар тоогдҗ, Цаһан Сарин авъясмудын тускар күүндв. Хальмг улс яһҗ цаһалдгинь Татьяна цәәлһҗ өгв. Барун һариннь ханцинь буулһад, тавн хурһарн ханцнаннь зах бәрәд, цаһалһҗах күүнләһән ханцан харһулҗ, нег-негнәннь улан чирә хәләҗ: "үвләс менд һарвта?" гиҗ келәд, мендләд цаһалдмн гив.
Керг-үүлдврт орлцсн күүкд иргчдән хәрд һарад, эврәннь өрк-бүлдән өвкнриннь авъяс чигн бәрх. Тегәд кезәңк авъяс-бәрцлә таньлдснь, шин тоот медҗ авснь эднд соньн, туста болв. Тиигәд үйнрин залһлдан тасршгонь лавта.

Маргарита АРЗАЕВА
А.Зундугинован цоксн зургуд