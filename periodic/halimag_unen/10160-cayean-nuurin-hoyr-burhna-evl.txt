Цаһан Нуурин хойр бурхна евәл
28-01-2020, 10:28 | Таңһчин зәңгс » Бурхн-шаҗна төрәр
Октябрьск района Цаһан Нур селәнд ик байрта йовдл болв. Энд тосхгдсн хурлд талтахна әңгин кезәңк хойр бурхиг залҗ шаҗна цуг йосар орулв. Селәнә цуг әмтн ик-бичкн уга эн өргмҗтә йовдлд орлцв.
«Талтахна әңгд ик байрта йовдл болҗана, - гиҗ гевш Муутл үүлдврин чинриг үнлв. - Кезәнә бәәсн «Таши Гоманг» хурлын хойр бурхн мана шин хурлд залрҗ орҗ ирв. Кесг цагтан шаҗндан шүтдг арһ уга бәәсн әмтнд эннь тууҗлгч йовдл. Бурхн-шаҗиг уурулҗ, йосн биш үүл татсн, тер хаҗһр йовдл һарһҗасиг үзҗ, терүг эс зогсасн, хажуднь хара бәәсн улсин килнц иигәд номин евәләр тәвгдх. Шин хурл тосхад, оюни ик үүлдвр күцәҗәх улст эннь ик буйн болҗана. Тасрсн залһлдан шинәс батрад, оюни герл цугтаг герлткв. әмтнд ик туста үүлдвр».
Дәәнә өмн 30-ч җилмүдт цуг орн-нутгар шаҗиг уга кехәр хурлмудыг хамхлҗ, гелңгүдиг түүрмд суулһҗ, кесгинь хаҗ алсн цагт Цаһан Нуурин «Таши гоманг» хурлыг чигн уга кесмн. Тер ик хурлд бәәсн тоотыг бузрдад, шаҗна әрүн шүтәг хамхлад, кесгинь зөөһәд авад һарсн бәәҗ. Номта цаасдыг һарһҗ хайсмн, тег олн цааснас цаһан болҗ әмтнә нүднд үзгдсмн. Тиигхд школд орҗасн көгшдин тодлврас бидн терүгинь меднәвидн. Зууһад җилмүдин туршарт иткҗ йовсн әрүн тоотыг бацад уга кеҗәх йовдл әмтнд ик әәмшг үүдәсмн. Болв кесгнь ухаһан геелго тер бурхдыг хадһлҗ чадсмн. Ах үйин улс тодлҗ келҗ йовснас хурлд беш түлҗ, нань чигн көдлмш кеҗ йовсн өвгн хойр бурхиг нуувчинәр һарһад, үмснд бултулҗ. Дарунь терүгән Буурл ээҗд өгсн бәәҗ. Зул өргәд, бурхиг орулҗ авад Буурл ээҗ хадһлҗ йовҗ. Тиигәд бурхдыг хадһлҗ авсн күн болҗ Буурл ээҗ Цаһан Нуура әмтнә тодлврт ода күртл күндлгднә, энүнә тускар келгднә.
Болв хальмгудын зовлң терүгәрн төгссн уга. Дән эклв, хальмгудыг цааҗла харһулад, киитн Сиврүр туув. Генткн өрүн өрлә ирсн салдсмуд, хотна улсиг машидт ачв. Буурл ээҗ хамгин түрүнд хойр бичкн чемоданд бурхдан ораһад тәвв. Болв, хату үүл гидг тер, кишго салдсмуд тер чемодаһинь авад хайчкв. Яахм гиҗәһәд, ээҗ бәәсн чидлән агсад бууһад, тер бурхдан чемоданас авад, өвртән дүрәд авад һарч йовсмн. Тиигәд Сивр эргәд, әмтнә зөвүр-зовлңднь орлцад, хату-мөтү цагтнь түшг болад, бурхн хәрү таңһчурн, төрскн һазрурн ирсмн. Болв шаҗиг босхх цаг болад уга бәәсмн. әмтн нуувчинар ирәд, бурхнд мөргдг бәәсмн.
Цаг селгәтә гиҗ көгшә келдгәр, бурхн-шаҗан босхҗ авх цаг ирв. Цаһан Нуурт суврһс босхгдв, мандл тосхгдла. Давсн җилд хурл тосхгдҗ, әмтнә җирһлд шаҗна номин, өвкнрин ик иткмҗин буйнд мартгдлго, хөөт үйнртнь ирҗ, седкл-ухаһинь төвкнүлв. Урднь ик хурлд бәәсн хойр бурхн – хойр Дәрк хурлдан шаҗна номин йосар орулгдад, хурлын әрүн һазртнь залрад, алтн герләрн цугтад эвәлән күргсн болв. Хотна улс, өөр бәәх селәдәс ирсн әмтн бурхнд мөргәд, зальврад, седкл төвкнүн бәәв.
әмтн байран хувалцсн хургиг буддистнрин Ниицәнә һардач Виктор Анюшев һардв. Гевш Муутл цуглрсн улсиг ончта йовдлла йөрәһәд, олн җил бурхдыг хадһлҗ йовсн Лиджиевихнә өрк - бүлд Бурхн Багшин номта судр белглв. Цуг талтахна әңгин ханлтыг медүлҗәх белг гиҗ гевш Муутл темдглв. өрк-бүлин нерн деерәс Лиджиев Шорва үг келәд, зөвтә ормдан ирҗ залрсн бурхдт әмтнә бәрц мөңгиг хадг деер авч ирҗ залв. Эк-эцкнь хадһлҗ йовсиг үрднь иигәд бурхнла хамднь хурлд орулв. Селәнә ахлач Галина Эняева, Буурл ээҗин бернь Надежда Лиджиева үг келв. Бичәч Николай Хатуев эн хойр бурхна тускар поэм бичсмн. Хотна улсиг йөрәһәд, Николай Сеняевич хойр Дәркин тууҗиг тодлулад, эндрк йовдлын чинринь темдглв. Цаһан Нуура дундын школын сурһульчнр Николай Хатуевин Хойр Дәркин туск поэмас умшҗ өгв.
Товчлгчднь Виктор Анюшев хурлд орҗ ирсн белгүдин тускар келхләрн гелңгүдә арвнахн Бурхн Багшин шүтә, болдуд арвнахн Махакала бурхна шүтә, альмдуд арвнахн Ямандаг бурхна шүтә белглснә тускар зәңглв.
Най һар җил болад, ормдан ирҗ залрсн бурхдын дүриг һәәхәд, һаран намчлҗ зальврад, әмтн мөргүлд орв. Хөрн негн Дәркин ном әмтнд ик урмд өгч, иткл зүүлһв.
Галина ХЕЙЧИЕВА