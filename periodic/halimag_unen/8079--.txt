Дамшлтарн хувалцв
19-05-2018, 09:31 
Хальмг Таңһчин правительствин аппаратын һардач Андрей Шильников цуг гиичнрт Элстүр ирснд ханлтан өргҗ, тиим селвлцән оньдин сән ашта болна гиҗ темдгләд, эднә көдлмшт күцәмҗ дурдв.
Дәкәд әрәсән федеральн архивин агентствин һардачин дарук Андрей Юрасов үг келҗ, селвлцәнд орлцачнрт, тер тоод хойр округин субъектсин архивин һардачнриг, онц кевәр Хальмг Таңһчин Келн-улсин архивин көдләчнриг әрәсән архивин 100 җилин өөнлә йөрәҗ, эднд туста нөкцлт болн сән күцәмҗ дурдв. Мана орн-нутгин архивст кесг сай документ хадһлгдҗана, кесг миңһн күн көдлҗәнә, субъектсин ханьд муниципальн кесг архив үүлдҗәнә. Орн-нутгин субъектст хоршасн дамшлт федеральн кемҗәнд өөдәнәр үнлгдҗәнә.
Номин-методическ советин йовудт дамшлтарн хувалцхин төлә сән таал тогтагдҗана, федеральн архивин агентствин болн субъектсин специалистнр хоорнд нөкцлтин көдлмшиг өргҗүллһнә сән эв-арһ үүдәгдҗәнә. Тиим советин кец-янзиг бидн цааранднь өргҗүлх санатавидн.
Эндр өдр бидн урдк тоотан бүрткҗ өдгә цагин бәәдлиг шинҗлх зөвтәвидн. әрәсән государственностиг делгрүллһнә төсвлә ирлцәтәһәр соньн һәәхүл бүрдәгдлә, терүнә кемҗәнд 11 зун җилин Евангелие, хамгин шин документсин тоод Крым әрәсән ханьд орлһна шиидврмүд олна оньгт тусхагдла. Тиим ховр документс йирин һәәхүлд үзүлгдхш, тегәд нааран ирсн 12 миңһн күн ховр кесг тоотыг үзҗ, терүг өөдәнәр үнлв.
Казаньд болсн нарт - делкән конференц 350 специалистиг болн номтнриг цуглулв, эдн орн-нутгин 55 субъектәс ирв. Энд архивин кергт олзлгдҗах шин технологийс үзүлгдв. Март сарин эклцәр РФ-н субъектсин Цугәрәсән марһан болв. Энд ЮФО-н элчнр бас йилһрв, үлгүрнь, Краснодарск крайин архив 3-ч орм эзлв, муниципальн цергллтс дунд Ставрополин архив йилһрв.
Тер мет одахн архивин фильмсин Цугәрәсән фестиваль болв. Энтн мана үүлдврин шин эв-арһ болҗана. Тиим кевәр бидн бас мана орн-нутгин архивсин зөөриг хадһлҗанавидн, эднә чинр тиим кевәр җил ирвәс өсәд йовна. Энд Элстд номин-методическ селвлцә бүрдәснә төлә Хальмг Таңһчин Толһач Алексей Орловд болн правительствд, терүнә аппаратын һардач Андрей Шильниковд ханлтан өргҗәнәв гиҗ Росархивин һардачин дарук Андрей Юрасов келв.
Цааранднь архивсин цергллтсин государственн бүртклһн яһҗ күцәгдҗәхин тускр Ростовск областин архивин заллтын һардач Виталий Захаров илдкл кев, советин көдлмшин зураһар хәләсн талдан чигн докладмуд кегдв. Дарук өдртнь хойр округин архивин көдләчнрин семинар - селвлцән болв. Иргнмүдт то-диг болн зәңгллһ өглһнә төлә архивин документсиг олзллһна чинртә төрәр энүг бүрдәв. Бас эн өдр номин-методическ советин көдлмшин кемҗәнд \u201cтөгрг ширән\u201d сүүр болхмн. Государственн болн муниципальн архивс әрәсән пенсионн саңла нөкцлтлһнә төрмүд энд хәләгдв.

ТүРВәН һуна