Ээлтә дурн - җирһлин нарн
21-06-2017, 15:16 
Харьковд сурчасн түрүн хальмг күүкн

Школд сурчаһад Тома күүкн сул цагтан олн
зүсн дегтрмүд умшхдан дурта бәәсмн, нег үлү детективмүд соньмсҗ умшдмн. Сиврт тууврт йовсн кемдән Алтайск крайин Троицк района дундын школд экләд сурсн, хөөннь Элстүр
нүүҗ ирәд, балһсна 1-ч тойгта школд сурсн цагтан чигн эн мел дегтрмүдин ард орад, библиотекәс һардмн биш. Мел тер кемд чигн эрк биш юридическ институтд сурһуль сурч,
мөшклһнә көдлмш күцәх шиидвр авв яһв эн. Тер цагт иим институтд орхд зөвәр җаңһрта бәәсмн, күч-көлснә стаж кергтә билә, тегәд Тамара школын хөөн экләд көдлв. Дарунь
шүүврән сәәнәр өгәд, җирдгч җилмүдин дундурар Харьков балһсна юридическ институтд орҗ сурв.
Хальмгудас түрүн болҗ эн институтд орад, түрүн болҗ энүг төгсәснь Тамара болв. Далдгч җилд институтан төгсәсн баахн күүкн Элст балһсна прокурорин нөкд болҗ көдлв. Тиигхд таңһчин прокурорар үүлдҗәсн Т.Самохин күүкиг килмҗлҗ, түрүн даруһан нүдн-амн болсинь Тамара Лиджиевна даңгин бүләнәр тодлна.
- Шиңкән күч-көлсч хаалһан эклҗәх баһчудт кергтә цагтнь дөң-түшг болад, урмд өгәд, сүв-селвгәрн нөкд болснас деер юмн уга, тегәд эврә багшнртан, ах үүрмүдтән ханлтын үгмүд келхдән мартдго биләв. Долан җилин эргцд таңһчин Деед зарһд көдлҗәсн цагтм тиигхд ахлачар үүлдҗәсн В.Сергеев, хөөннь О.Кюнкриков эдн эс медсим зааһад, дамшлтарн хувалцад ик гидгәр намаг дөңнв. Кен медхв, гүн медрлтә зарһчнр Е.Никитина, В.Учуров, А.Мишкина ахта өөр көдләд чигн би эврә җирһлән зарһчин көдлмшлә залһлдулсн болхв, - гиҗ Тамара Уляева ода хамдан көдлҗ йовсн ах үүрмүдиннь тускар бүлән үгмүд келҗ даңгин ханна.

Зарһч күн чик седклтә болх зөвтә

Хөр шаху җилин туршарт Тамара Лиджиевна Элст балһсна зарһд зарһчар көдлв. Эн цагин эргцд цааҗин кедү керг эн хәләсн болх, кедү әмтнә бәәдл-җирһлднь орлцҗ, чик хаалһднь орхд туслсн чигн болх! Энд экләд көдлҗ йовсн цагтнь балһсна зарһин ахлач Л.Надвидова бас баахн зарһчд үлгүр-үзмҗ болҗ, көдлмшин күнд-күчр тоотынь дааҗ һархд нилчән күргсинь чигн Тамара Лиджиевна кезәд чигн мартхш.
- Зарһч күүнә көдлмш ямр гиҗ саннат? Нег талд зөвәр җаңһрта, амр биш болна, талдан халхаснь болхла, өдр болһн гилтә әмтнлә харһҗ, эднә төрт орлцҗ, кен-негнднь тусан күргснь нанд икл юмн болҗ медгддмн. Нег үлү цааҗин керг хәләсн кемд сүл шиидвр батлҗ авхас урд цуг тоотынь сәәнәр шинҗлҗ, на-цаадкинь ухалҗ, цугинь зуг заканла ирлцүлҗ күцәх кергтә болна. Тиигчкәд йос эвдсн күн чикәр, заканла ирлцҗ засгла харһулгдҗахан чигн медх зөвтә. Эн кемд эндүрҗ болшго, - гиҗ зарһч күүкд күн эврә көдлмшин тускар келнә.
Бийнь Тамара Лиджиевна өр-өвч, чик седклтә күн болад чигн цааҗла харһулгдҗаснлань эв-дов олҗ күүндәд, һо хаалһасн хаҗисн күн цаг давад эрк биш чикрх, хүврх йоста гисн седклтәһәр көдлҗ йовсинь энүнә үүрмүднь бас тодлна. Ода бийнь засгла харһад сулдсн әмтн таньдгарн Тамара Лиджиевна тал ирәд, бәәдл-җирһлднь учрсн төрмүдәр сүв-селвгән авцхана. Йос эвдсн саамд эднд иткәд, чик шиидвр авснд эдн энүнд даңгин ханна. Тамара Лиджиевнан келсәр, зәрмнь баһ цагтан аля-азд йовдл учраһад түүрмд суусн болна, зуг ода болхла эдн эврә кергән бүрдәһәд, баһ биш мөңг хоршаһад, арһлачар көдлҗәх әмтн болснд зарһч теңкән уга байрлна.
Тиигчкәд зарһд сүүлңк үгинь даңгин зарһч келнәлм, тиигхлә эн кемд нег үлү тоолвртаһар, үнн-чик седклтәһәр үүлдх кергтә болна. Эн кемд кезәнә учрсн нег йовдл күүкд күүнә седклднь даңгин сергәгдҗ, нег талд нам үүмүләд чигн оркна. Далдгч җилмүдт М.Федичкинә һардврт зарһчар экләд көдлҗәсн Тамара Уляева цааҗин нег керг хәләнә. Улсин эдл-ахун тосхлтд
көдлҗәсн урднь засгла харһсн күн дәкнәс йос эвдәд цааҗла харһна. М.Федичкин зарһд гемшәч болҗ, эн күүг чаңһ засгла харһулхиг сурв. Болв эн саамд зарһч күн эврә ашлгч үгән келх зөвтә бәәсмн. Тамара Лиджиевна болхла дамшлтта ах үүриннь үгд орад, ю-күүһинь
күцц кевәр шинҗллго гемшәчин сурснла зөвшәрв.
Тиигхләнь, зарһ төгсснә хөөн М.Федичкин баахн зарһчиг дуудҗ авад, - эн күүг яһад чаңһ засгла харһулвч, түүрмд суух цагинь невчк хасхмн билә,- гиҗ келхләнь:
- Та эврән бийтн иим шиидвр авхиг сурвт, би болхла танла зөвшәрүв,- гиҗәнә эн.
- Чи зарһд орлцҗах цуг әмтиг соңсх зөвтәч, эннь медгдҗәнә, болв шиидвр авлһна төриг чи бийчнь, эврән хаһлх зөвтәч, - гиҗ М.Федичкин келсиг Тамара Лиджиевна насни турштан мартлго, даңгин ухандан бәрәд йовв.

Хойр иньг ханьцад бат өрк-бүл болв

- Дөрвдгч курстан сурчаһад, таңһчин прокуратурт дамшлтд ирҗәнәв. Таңһчин прокурор Т.Самохин намаг дуудҗ авад, Ик Буурла районур көдлмшт йовулҗана. Би болхла түрүн даруһан селәнүр һаршгоһар седҗәләв, мини бәәдлиг медсн кевтә Тавшка Шоштаевич нан тал хәләчкәд, - бичә ә, чамаг дахулад сән нөкднриг йовулнав, - гиҗәнә. Теднь И.Уляев болн Н.Санджиев хойр болҗ һарв,- гиҗ Тамара Лиджиевна кезәнә учрсн йовдлыг тодлв.
Сән нөкднь Иван Уляев даруһас авальнь болх гиҗ тиигхд кен ухалҗасм. Хоюрн нег-негнәннь седкл медәд, удан боллго ханьцад, өркән өндәлһв. Хойр юрист нег герт яһҗ таарнат гиҗ сурхлам,- экнәрәс авн бидн нег-негнәннь көдлмшт орлцшго болҗ үгцләвидн, тегәд чигн гертән көдлмшин тускар күүндвр һархш,- гиҗ Тамара Лиджиевна инән бәәҗ келв.
Дөч һар җилин туршарт ниитә, үгән медлцәд бәәх Уляевихн һурвн үрндән чик сурһмҗ өгч өскв. Баһчуд нег-негндән дурта болад, кен-негән тевчәд, үгднь орад бәәхлә, тиигхлә бат, ни өрк-бүл тогтаҗ болхмн, талдан учрар бүрдсн өрк болхла тер даруһан гилтә тарҗ одна гиҗ Элст балһсна зарһд өрк-бүлин төрмүдәр кесг цааҗин керг хәләсн Тамара Лиджиевна тоолврарн хувалцна.
Күүкд күн - герин чимг гиҗ келдг. Эндр күүкд улс аһу ик көдлмш күцәҗ йовна, залусла хамдан шаңга кергән күцәчкәд, асхн ора күртл герин ахуһан кенә. Минь эн саамд залу күн гергндән
түшг болҗ, ямр нег цагтнь бүлән үгән келәд чигн, зүркинь хәәлүлх йоста. Хәрд һарсн хойр
күүкндән Тамара Лиджиевна бас иим сүв-селвгүд өгнә, хаҗһр тоотынь чиклнә.

Ачта амрлһнд һарсн бийнь

Сул цаг учрхш гиҗ эн ода һундрхна. Арвн долан җил хооран Тамара Лиджиевна ачта амрлһндан һарв. Зарһч күүнд йириндән чигн цол уга болдгнь медгдҗәнә, Герин көдлмшән кечкәд, күүкдән унтулчкад, сөөни өрәл күртл закад умшад суух кергтә бәәсмн. Тегәд нөөрән хаңһаһад унтдг арһ уга болдмн. Чамаг, амрлһндан һарсув - унтҗ авнав гиҗ сандг биләв.
Ода болхла нөр күрдгән уурв, кезәнә цол күртлго эс умшгдсн кесг соньн дегтрмүд умшх кергтә болна. Урднь умшсан чигн дәкнәс умшхд бас соньн. Акад юмн, гертән хара бәәнәч, даңгин цол уга болнач гиҗ зәрмдән авальм наадлад шоодна,- гиҗ медәт инәмсклҗ келнә.
Зуг ачнр-зеенрнь герүрнь орад ирхлә, ээжнь кеҗәсн юман хайчкад, эднән әмтәхн, шимтә хотар тооһад адһдг билә. Ода эдн цугтан өсәд-босад, бөдүн улс болв, зуг ода чигн ээҗин кесн хотнь эднд цугтаһаснь әмтәхнь болҗ медгднә. Хот кехдән Тамара Лиджиевна йир дурта. Тегәд сән өдрмүдлә кесг үр-дүңгнь Уляевихнәд дүүрәд орад ирнә.
- Хөвтә күн бәәҗв, насни турштан дурта, седклдән тааста көдлмшән кевүв, авсн авальтаһан сән-сәәхн бәәҗ, күүкдән кү кеҗ, ачнр-зеенрән таалҗанав. Тиигхлә нань ода юн кергтәв, - гиҗ энүнә келснлә бидн чигн зөвшәрвидн.
Өдгә цагт Тамара Лиджиевна Хальмгин күүкд улсин Ниицәнә правленя гешүн болҗ олна
көдлмшт шунҗ орлцна. Өрчинь кеерүлҗәх олн ачлвр дундас эн \u201cЗа безупречную службу\u201d гидг әрәсән ведомственн медалиг өөдәнәр үнлҗ даңгин бахтна.
Хальмг улсин шүлгч Эльдшә Эрднь көгҗмч Эрднин Андрейла хамдан Тамара Уляевад нерәдәд "Ээлтә дурн - җирһлин нарн" гидг сәәхнчн ду үүдәҗ һарһв. Ода Уляевихн ик өрк-
бүләрн цуглрад, байр-нәәрән темдглхләрн эңкр экин, хәәртә ээҗин седкл байрлулҗ дурта дууһинь дуулна.

Любовь ПЮРВЕЕВА