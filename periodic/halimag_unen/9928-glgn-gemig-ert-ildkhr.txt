Гүлгн гемиг эрт илдкхәр
29-08-2019, 12:17 | Таңһчин зәңгс » Эрүл-менд харлһн
өцклдүр «Калмыкия» РИА-н барин цутхлңд П.Жемчуевин нертә таңһчин больницин ах эмч Санал Манджиев журналистнрлә харһҗ, эмнлһнә учрежденя үүлдврин тускар келҗ өгв. Таңһчин больниц эндр мана регионд һоллгч медицинск учреждень болҗана, энд 25 зөрүллтәр дөң күрггднә.
Сүл цагт больниц өөдән чинртә медицинск дөң күрглһнә халхар күцәмҗтәһәр үүлдҗ, шин эв-арһс олзлҗ әмтнд эмнлһ күцәҗәнә. Энд мана таңһчд бәәдг өөдән мергҗлттә болн байн дамшлтта эмчнр көдлҗәнә. Таңһчин район болһнас нааран пациентнриг авч ирнә, 2012 җиләс авн травматологическ, 2014 җиләс авн зүркнә-судцна Цутхлңгуд энд үүлдҗәнә гиҗ харһлтын эклцәр ах эмч келв.
Больницд күцәгдҗәх ясврин көдлмшин йовудын тускар журналистнр сурв. «Эн җил апрель сарас авн административн болн эдл-ахун әңгд, операционн блокд ясврин көдлмш эклв. Олн җилдән күцәгдҗәх ясврин көдлмш төгсхдән өөрдҗ йовна. Мана больниц таңһчин эмнлһнә учрежденьсин делгрлтин зурад орв. Тер программас иштә мана больницд 2020 җилд хот болһдг болн хувц-хунр уһадг бәәрнд ясвр кегдх, хойр КПП тосхгдх, учрежденя эргндк һазрт сән таал тогтагдх. Темдглхәс, ясврин көдлмш кесн деерән бидн өдгә цага сән оборудовань хулдҗ авч углҗ тәвхвидн. Тиигәд, месллһ кедг өдгә цага ширә, эм кеҗ һарһдг оборудовань, рентген болн УЗИ аппарат хулдҗ авгдхмн. Эннь мана пациентнрт сән чинртә медицинск дөң күрглһнд туслхнь лавта. Ут тоодан 132 оборудовань бидн авхвидн,- гиҗ Санал Санджиевич келв.
Эн җилин чилгчәр декабрь сарас авн таңһчин больницд гүлгн гемин амбулаторн Цутхлң үүлдврән эклхмн. Ах эмчин темдглсәр, больниц әмтн дунд олн зүсн гем, тер тоод гүлгн гемиг эрт илдкҗ авлһна туст аһу ик көдлмш күцәҗәнә. Гүлгн гемиг эрт илдкҗ авхла терүг эдгәҗ болхмн гиҗ Санал Санджиевич темдглв. Больницин специалистнр әмтнә диспансеризац давуллһнд орлцҗана, селәнә әмтнд телемедицинә эв-арһар түргн дөң күргнә. 2017 җиләс авн «Валента» гидг системар таңһчин больницин кардиологуд райодын эмчнрт гемтә улсин ЭКГ-н шинҗллт келһнднь орлцҗ, пациентиг нааран авч ирҗ кергтә эмнлһ келһиг диглнә. Телемедицинә эв-арһар таңһчин райодын больницсин бәәтхә, федеральн клиникүдин эмчнрлә селвлцҗ, олн зүсн гем илдкҗ авна болн дарунь чинртә эмнлһ күцәнә. Тиигәд Вишневскийин нертә хирургийин институтла, әрәсән эрүл-менд харлһна министерствин В.Алмазовин нертә Келн-улсин медицинск шинҗллтин Цутхлңгин специалистнрлә эдн нөкцҗ үүлдҗәнә.
Кадрмудар тетклһнә төр брифингд бас босхгдв. Ах эмчин келсәр, баахн специалистнр энд дамшлт хоршаҗ авсна хөөн талдан регионмудт көдлмш олҗ ик җалвин төлә тиигәрән йовна. Болв цаг давад кесгнь хәрҗ ирнә, ода больницд көдлҗәх эмчнрин ик зунь баахн улс болна. Эдн баахн болв чигн өдгә цага эв-арһс өргәр олзлҗ, көдлмшән үнн-чик седклтәһәр күцәҗ, әмтнд сән чинртә медицинск дөң күргхәр шунҗ көдлнә. «Бидн өөдән чинртә медицинск дөң күргҗ, күнд месллһ кенәвидн, өдгә цага некврлә ирлцҗ көдлхәр зүткнәвидн. Болв бидн күцәмҗ бәрсәрн бахмҗ келго, нег ормдан зогслго эрк биш делгрҗ үүлдх зөвтәвидн», - гиҗ Санал Санджиевич товчлҗ келв.
Наталья ДАВАЕВА