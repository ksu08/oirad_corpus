Банкудын көдләчнриг йөрәв
01-12-2018, 09:50 
Декабрин 2-т мана орн-нутгт болн таңһчд әрәсән банкудын көдләчнрин өдр темдглнә. Эн байрла салврин ветеранмудыг болн специалистнриг таңһчин Толһач Алексей Орлов йөрәв. "Банкин систем кезә чигн экономикин ицгтә түшгнь, финансин тогтурта бәәдлин һол ул-сүүрнь болн орн-нутгин болн регионмудын сән-сәәхн җирһлин улнь бәәсмн.
Хальмг Таңһчин банкудын көдләчнр цугтан өөдән мергҗлттә специалистнр, седклән кергтән өгч, ицгтәһәр эдн көдлҗәнә, тиим күч-көлснә төлә эрк биш ханлтан өргх кергтә. Онц ханлтын үгән ветеранмудт келҗәнәв, яһад гихлә эдн цуг чидлән мана таңһчд банкудын систем болвсруллһна болн делгрүллһнә төлә өгсмн.
Мана таңһчин банкудын эндрк үйин көдләчнр цааранднь чигн тәвсн даалһвриг күцәҗ Хальмг Таңһчин делгрлтд болн цегәрлтд ик тәвцән орулад бәәх гиҗ батар ицҗәнәв", - гиҗ Йөрәлин бичгт келгдҗәнә.
Тер мет таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов банкудын көдләчнриг болн салврин ветеранмудыг сән өдрләнь йөрәҗ, мергҗлтән өөдлүлҗ, хөв-кишг болн бат эрүл-менд эдлҗ бәәтн гиҗ дурдв.

Мана зәңгч