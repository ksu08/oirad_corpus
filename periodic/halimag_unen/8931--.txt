Босу олзлҗ амрна
11-10-2018, 11:37 
Сүл цагт күүкд улс эврәннь эрүл-мендин бәәдлд ик оньг өгдг болдгнь йир сән. Эдн көдлмшин хөөн йоган, фитнесин занятьст одҗ, цогц-махмудан батрулна, эрүл-мендд туста хот-хол идҗ, чирә-зүсән сәәхрүлҗ, бийән баһрулхар шунна. Кесг күүкд улс цаг олад, бииһин занятьст орҗ, сергмҗтәһәр амрна. Элст балһснд бәәдг Баира Ханеева тиим күүкд улсин негнь. Эн өрүн болһн Колонск боодгиг эргәд гүүнә, өөмлһнә бассейнд аквашейпингин занятьст ордг бәәсмн. Одахн Баира "Танцы на босу" гидг занятьс давулдг болв. Бидн энүнлә харһад, чик авг-бәрцин тускар күүндвидн.
- Би бичкнәсн авн спортар соньмснав, Көтчнр селәнә "Сюрприз" ансамбльд биилдг биләв. Школд сурчасн цагтан волейболын секцд орад, школын нер харсч кесг марһаст орлцлав. Хөөннь институтын болн компаня нер харсч йовлав. Эн спортар спортивн разрядтав. Тегәд мини җирһлд спорт болн би онц орман эзлнә гиҗ келҗ болҗана. Хойрдгч үрм һарсна хөөн би невчк мах бәрәд, эрк биш цогц-махмудан батрулад эцх кергтә гиҗ күсл тәвсн биләв. Тегәд "Ойрат-Арена" гидг спортивн комплекст аквашейпингин занятьд ордг болв. Эрүл-мендд болн цогц-махмудт туста хот-хол диглҗ эн туст сүв-селвг өгдг специалист Н.Андрееван һардврт идҗәх хотан чиклүв, - гиҗ Байрта хувалцв.
Көдлмшин хөөн эн "Аранзал" гидг спортивн клубд одад, цаган тустаһар давулдг болв. Тенд Байрта түрүн болҗ "босу" гидг тренажер үзв. BOSU гисн ( "both sides use") хойр талкнь олзллһн гиҗ англь келнәс орчулгдна. Эн тренажер олзлсн цагтан терүн деер сууҗ, һәрәдҗ болхмн. Тер цагт күүнә махмудын цуг булчңгуд батрна, нурһн һоорна. Энүг олзлҗ биилсн цагт күн көлсән һарһад дарунь эцнә, тегәд күүкд улст иим занятьс туста болна. Дәкәд көгҗм дахад биилхд тааста.
Б.Ханееван келсәр, эн җилин эргцд босу олзлад тренировкд одад, бассейнд өөмәд, чик хот уудг болад үлү арв шаху киил геев. Энүнә эрүл-менднь батрад, седклнь санамрдад бәәв. Одахн таньл-үзлин селвгәр эн эрүл-мендин клуб бүрдәһәд, босу олзлҗ биилдг занятьс давулдг болв.
- Олн келн-улсин болн өдгә цага би биилдг төләдән би босу олзлҗ өвәрц занятьс тогтавув. Күүкд улс көдлмшин хөөн долан хонгт һурв дәкҗ ирнә, эдн көгҗмд дахад бииләд, өдрин эргцд муурсан мартна. Одахн Наталья Бадминова "трайбл" гидг бииһин мастер-класс давулв, энтн көгҗмд йоган эв-арһар бииллһн болҗана. Күүкд улст занять йир соньн болв,- гиҗ Баира келв.
Чик авг-бәрцәр бәәдг, хара сууҗ чаддго, седвәртә, шулун-шудрмг баахн бер Баира Ханеева талдан күүкд улст үлгүр болх зөвтә гиҗ сангдна. Эн бас өдртнь көдлнә, хойр үр асрҗах эк болна, болв тер бийнь эн цаг олад, цогц-махмудан батрулҗ, спортар соньмсна.