Җирн тавн җилин җирһлин өлзә
26-05-2018, 09:09 
һазртан ирсн түрүн өдрәснь гилтә малд орад эн көдлв. Ачта амрлһнд һартлан малч болҗ көдлв. Кеҗәсн көдлмшән арднь орҗ күцәдг, хооран саадго билә. Тегәд чигн хәләҗәсн малыннь чинәнь сән, җил болһн зураһан күцәһәд, сән чинәтә төл авдг бәәсмн. Андрей Баленович үвл-хавр уга малын ард йовдг. Кедү дәкҗ эн үвлин киитнд даарад, зуни халунд кеер шатҗ йовсн болх. Зуг гертән күрәд ирхләнь даңгин Ялмн Наминовнан килмҗтә, бүлән хәләц тосдмн. Цуг эн җилмүдин туршарт Ялмн Наминовна дөң-түшг болад, авалиннь зовлң-байриг әдлдән хувалцҗ йовсн күн. Герин күүкд күн чадмг-чидмг, эвтә болхла, залу күүнә керг улм сәәнәр күцдг гиҗ келдгнь үнн. Замг сәәнд заһсн хурдг, заң сәәнд әмтн хурдг гидг хальмг үлгүр бәәдг биший. Эднәд кезәд чигн олн әмтн ирдмн. Ялмн Наминовна цуһараһинь каңкнсн үнртә, зандрсн улан цәәһәр тооһад, седклинь тевчәд һарһдмн. Насни туршарт арһ-чидлән әрвллго көдлсн, үрн-садан өскәд-босхад кү кесн медәтнрин седкл эндр санамр, төвкнүн. үрн-саднаннь, ачнр-зеенриннь, җичнриннь җирһл үзҗ байрлна.
Лиджиковихнә көвүднь фермермүд болад, мал өскәд, тәрә тәрәд көдлҗәнә. Эдн кезәд чигн ах үйин улст, нег һазра спортсменмүдт, билгтә бичкдүдт, селәнә үндсни гимназьд буйнч седклин дөң күргнә.
Хаврин чилгр, нарта өдрәр күүкднь эк-эцкиннь седклинь тевчәд йоста байр үүдәҗ чадв. Приютна района ЗАГС-ин залач Татьяна Богданова Андрей Баленовичиг болн Ялмн Наминовнаг өрк-бүлән тогтасна 65 җилин ончта өөнләнь олна чирәд йөрәв. Тер мет эднә байринь хувалцхар ирсн Приютна района РМО-н толһачин дарук Матвей Нуров, сурһуль-эрдмин әңгин һардач Светлана Санджиева, хотна медәтнр, күүкднь, ачнр-зеенрнь, олн элгн-саднь, хам-хоша бәәдг улс цуһар эднд йөрәлән нерәдҗ, бүлән үгән келҗ, белгән бәрүлҗ өгв. Җирн тавн җил ниитәһәр бәәх эднә өрк-бүл олнд үлгүр болҗахиг цуһар темдглв. Наснь ут болтха, кишгнь бат болтха, дәкәд чигн олн җилдән нег-негндән дөң-түшг болҗ, амулң менд, эрүл-дорул бәәхиг дурдв.

Маргарита АРЗАЕВА