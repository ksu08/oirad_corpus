Күүкиг тохминь шинҗлҗ буулһдг
08-11-2018, 11:32 
Урдк цагт мана газетин шунмһа түүрвәчнрин дунд Муутян Инҗә йовсмн. Медәт кезәңк тууль-тууҗс, домгуд, авъясмуд сәәнәр меддг билә. әмд бәәсн цагтан Инҗә Донаевич дару-дарунь "Хальмг үннә" редакцд ирҗ, соньн-соньн материалмудан авч ирдг билә. Мана баһчуд сән хальмг келәр бичгдсн энүнә статьяс умшҗ, уул келән дасч авдг билә гиҗ өгҗәллһн угаһар келҗ болхмн. Тегәд урднь барлгдсн Муутян Инҗә хуучн авъясин, авг-бәрцин туск материал мана умшачнрт соньн болх гиҗ сангдна.
Баһ наста әмтн өсәд-босад, өрк өндәлһнә, гер буулһна, гиҗгтә күүкд болхла хәрд һарна. Эн сән байрта-бахта йовдлыг эк-эцкнрнь, ээҗ-аавнрнь, элгн-саднь болн талдан әмтн, җирһлин әмдрлин эклц гиҗ чидләрн нөкд болна, бәәснәсн дем өгнә. Эн шин юмн биш, энтн кезәнәс нааран бәәһә авъяс, заңшал.
Кезәнә отг-әәмгт медәтнр көвүд-күүкдиг тохмарнь аавин арвнаһар шинҗлдг бәәҗ. Бәәдл-җирһлд орад уга, эврәннь таалар төрт орлцад уга, чик ишкдл кеһәд уга күүкд хәләҗ-шинҗлснә туснь ямарамб? - гисн сурвр әмтн тәвх. Эн эркн кергиг мана өвкнр - цецн ухата медәтнр иигҗ шинҗлдг бәәҗ.
Ээҗ-аавнь кедү үртә бәәсинь медҗ авна, тедн дунд тохмин эрмдгтә күүкд йилһнә. Сольр нүдтә, гилҗһр күзүтә, бөгчхр нурһта болн эс келгдсн нань чигн эрмдгтә күүкд бәәсинь тодлҗ авна. Медәтнр һооднь келхлә, өрк-бүл кедү көвүтә, кедү күүктә бәәсинь, эдн өссн цагт үрдин хөв-җирһлнь ямаран болхинь меднә, эк-эцкин әмлүн бәәдлиг шинҗлнә.
Баһчудыг өрк өндәлһсн цагт: "әмәрн олн, маларн байн, әмтнә дөңд эрүл-дорул йовтн", - гиҗ йөрәнәлм. Өрк-бүлин, күн болһна бәәдл мансн санаһар, тааста таалта җисәһәр, сән кев-янзар, кергтә заллтар йовхш. Энүг "заясн сәкүснә зура", - гиҗ медәтнр тәәлнә. Олн үрн өрк-бүлин һоллгч кишгнь болна. Эк-эцкнр үрдән эв-арһарн, сән асрмҗарн өскәд-босхад, көлинь дөрәд, һаринь һанзһд күргәд, эднд сән сурһмҗ өгәд, эврәннь эрдмән дасхад, җирһлин үүд татна. Келсн тоотм чинртә, уңгта болтха гиһәд меддг өрк-бүлин тускар келхәр бәәнәв.
үлгүрлхд, Бамбушевихнә өрк-бүл арвн үртә: һурвн көвүтә, долан күүктә. Ууһн күүкнь багшар көдлнә, ууһн көвүнь хойр дүүтәһән малд көдлнә. Эдн цугтан эрдм-сурһульта, "хөв-өрцгән өглго" эврә күч-көлсәрн бәәнә. Гаряевихнә өрк-бүлд болхла арвн күүкн бәәнә. "үрн бийд йилһл уга, болв көвүд бәәсн болхла, эцкиннь нер дуудулх билә, арһ уга хөв-йөрәл болҗана", - гиҗ келҗәсиг соңслав.
Бас нег өрк-бүл авад хәләҗ. Залу гергн хойр сән әмтн, заңнь җөөлн, һольшг, тевчңгү, хәәлңһү седклтә, ахнран ахлулна, дүүнрән эрклүлнә. Эн өрк-бүлд эргсн эрмдг бәәнә. Энтн һарсн күүкднь өсәд-босад, келнд орад өкә болсн саамд хорад йовна. Өрк-бүлд энтн ик һундл. Эк-эцкнрнь арһ уга болад күүкдән эмчд, медлһчд үзүлнә, эдниг эмннә, болв эннь туслхш.
"әмд күн арһан хәәх кергтә", - гиҗ санад медәтнрин селвгәр бәәх һазран, герән сольна, нүүнә, хурл-хувргт одҗ ном-бичг татулна, күүкд-көвүдтән му нер өгнә. Эннь Тахта, Җуруха, Ноха, һаха, Киртә болн нань чигн. Му нертә болхла, әмд үлддг болвза, гиҗ эк-экнрнь санна.
Ашлвр кеҗ келхәр бәәхмн, хальмг улс өвкнрин заңшалыг бәәдл-җирһлдән орулҗ, үрдтнь күүнә нүдн бичә күртхә гиһәд күүкдтән: "Му зеетн, му ачтн, му көвүнтн, му бөлтн ямаран бәәнә?" - гиҗ сурдг бәәҗ. Эннь сә хәәсн, өр-өвч седкләр эрүл-менд бәәтхә, гисн темдг. Эн авъяс ики кезәнәс нааран өдгә цаг күртл йовата.