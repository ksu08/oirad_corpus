Олн үртә өрк-бүлмүд дөрлдв
21-05-2019, 11:07 | Таңһчин зәңгс
Давсн амрлһна бембә өдрлә Элст балһсна «Буревестник» стадионд өрүһәр ик холд бичкдүдин инәдн болн көгҗм соңсгдв. Энд олн үртә 24 өрк-бүл «Суперсемья-2019» гидг марһанд орлцхар цуглрв. Одахн цуг нарт-делкәд темдглгдсн өрк-бүлин өдрт нерәдәд эн керг-үүлдвриг таңһчин әмтнә социальн теткврин комплексин Цутхлңгин «өрк-бүл» гидг әңгин көдләчнр бүрдәҗ давулв.
Марһанд нурһлҗ һурвн үртә өрк-бүлмүд орлцв. Болв эдн дунд тавта болн долан үртә өрк-бүлмүд бас билә. Тиигәд, Аршан поселкд бәәдг Чимидовихнә өрк-бүлд тавн күүкн бәәнә, эн җил дәкәд нег үрн төрхиг эдн күләҗәнә. Александра болн Ирина Чимидовихн күүкдтәһән олн үртә өрк-бүлмүд дунд болдг марһаст шунмһаһар орлцна. Эдн 2016 җилд «җилин сән гисн өрк-бүл» гидг Цугәрәсән марһана региональн девсңд «Селәнә өрк-бүл» гидг номинацд 1-ч орм эзлсмн. Дармина, Карина, Эвита, Алина болн Айтана биилхдән-дуулхдан дурта, спортар соньмсна. Тегәд эднд иим марһаст орлцхд таасгдна.
Хальмг Таңһчин Улсин Хуралын (Парламентин) депутат Ольга Бадма-Халгаева, КЦСОН-а директорин дарук Светлана Хинеева марһанд орлцачнрт күцәмҗ дурдад, күн болһна җирһлд өрк-бүл хамгин үнтә зөөр болдгиг темдглв. Нег үлү өнр-өсклң өрк-бүлд олн ахнр-дүүнртә күн кишгтә болна. Иим керг-үүлдврмүдт орлцдг өрк-бүлмүд нег-негән дөңнҗ олн зүсн даалһвр хамдан күцәдгиг дасч ниитә болхд туслна гиҗ эдн ухан-тоолврарн хувалцв.
Дарунь марһан эклв, өрк-бүлмүд квест-нааднд орлцҗ, олн зүсн даалһвр күцәв. Марһана йовудт эдн спортивн белдврән, билг-эрдмән үзүлв, наадта чигн даалһвр күцәхин төлә эв-дован медүлв. Девсң болһнд эднд КалмГУ-н «Бадм цецг» гидг волонтермудын багин баһчуд даалһвр өгв.
- Эн марһа давуллһнд маднд әрәсән Орн-Нутгин Хүүвин депутат Батор Адучиев, «Негдсн әрәсә» партин региональн әңг, «Сбербанк», «Ростелеком», «Буйн» саң, «Сфера» болн «Маленькие Эйнштейны» ООО, арһлачнр Г.Уахасов болн И.Болтырова демән күргв. Эдн буйнч седклтә улс болад, мана керг-үүлдврмүдт кезәд чигн дөң-тусан күргнә. Эндрк амр биш цагла олн үр асрхд зөвәр күнд болдгиг медҗ, эднд гертнь кергтә олн зүсн эд-тавр хулдҗ өгв. Марһанд орлцсн өрк-бүл болһн ямр нег белг шүүҗ авсн деерән хот-хоолар теткгдхмн, - гиҗ Светлана Владимировна келв.
Марһан болһнд дииләчнр йилһгддг. Тегәд цуг даалһврмудыг дарунь болн чикәр күцәсн Олеся болн Александр Кондышевихнә өрк-бүл диилвр бәрәд, сплит-системар ачлгдв. Байрта болн Арслан Гордаевихн- Аздыковихн 2-ч ормд һарад, шин телевизорта болв. Булгун болн Игорь Бурчеевихн эн өдр пылесос шүүв, эдн 3-ч орм эзлв. Марһанд орлцсн өрк-бүлмүд КЦСОН-а көдләчнрт ханлтан өргәд, эдн хамдан цаган сергмҗтәһәр давулснд байрта бәәхән темдглв.
Наталья ДАВАЕВА
ЗУРГТ: марһан болҗах кем