Таңһчин сән гисн багшнр йилһгдв
07-05-2019, 11:34 | Таңһчин зәңгс » Сурһуль-эрдм
Апрель сарин чилгчәр Элстд «Хальмг Таңһчин 2019 җилин багш» гидг марһан һурвн өдрин эргцд болв. Таңһчин сән гисн багшнр, сурһмҗлачнр, немр сурһуль-эрдмин педагогуд эврәннь дамшлтан, мергҗлтән үзүлҗ дииләчин нер зүүхин төлә дөрвн номинацд дөрлдв.
«2019 җилин багш» гидг номинацд Элстин классическ гимназин тууҗин болн обществознаня багш, тууҗин номин кандидат Дмитрий Довгополов дииләчин өөдән нер зүүв.
Хойрдгч ормд Яшкулин района Улан Эрг селәнә школын физикин багш Алексей Мухараев һарв. һурвдгч ашт Яшалтан дундын школын эклц классмудын багш Анна Старшова күрв. «Эннь мана багшин өөдән күцәмҗ, школын багшнр Элстүр марһанд ирҗ дөңнлә, ончта күцәмҗлә бидн мана үүриг йөрәҗәнәвидн!» -гиҗ района сурһуль-эрдмин заллтын һардач Валентина Яндонова байрарн хувалцв.
«2019 җилин сурһмҗлач» гидг номинацд цуг даалһвриг сәәнәр күцәсн Целинн района Троицк селәнә «Золотой ключик» ДОУ-н көдләч Анна Сюкиева дииләчнь болв. Хойрдгч ормд Элстин 4-ч тойгта «Солнышко» ДОУ-н көдләч Айса Мухараева, һурвдгч ормд Городовиковск балһсна «Малыш» ДОУ-н сурһмҗлач Вера Малышева һарв.
«Немр сурһуль-эрдмин педагог» гидг номинацд Ик Буурла района немр сурһулин Цутхлңгин көдләч Амра Очирова дииләчин өөдән нер зүүв, хойрдгчнь чинвртә марһана йовудт Элстин 2-ч тойгта ДШИ-н хальмг домбр цокдг дасхдг багш Гиляна Эрдни-Гаряева болв, һурвдгч ормд - Городовиковск балһсна ДШИ-н багш Елена Мережко.
Хамгин баһ наста багшнрин «Педагогическ дебют» номинацд Элст балһсна 21-ч тойгта школын англь келнә багш Хонгр Очуров диилвр бәрв, хойрдгч ормд Целинн района Троицкое селәнә гимназин эсвин багш Герел Очаева һарв, һурвдгч күндтә ормиг Яшкулин района Чилгр селәнә школын биологийин багш Евгения Очирова эзлв. «Бидн мана багш тиим өөдән күцәмҗд күрснднь ик байрта бәәнәвидн. Эн җил мана района һурвн элч таңһчин марһанд ончрв, тернь йир сән аш болҗана, эднә белдвриг цааранднь чигн ясрулад бәәхвидн, тиигхлә таңһчин марһанд улм олн мана көдләчнр района нер дуудулад бәәх»,- гиҗ байрарн Яшкулин района сурһуль-эрдмин заллтын һардач Татьяна Васлиева хувалцв.
Марһан ик чинвртә, күнд йовудта болв, номинацин дөрлдәнд ахр болзгт сәәнәр белдх кергтә бәәсмн, тиим болв чигн таңһчин школмудын болн ДОУ-н көдләчнр цуг даалһвриг сән чинртәһәр күцәв. Дииләчнрин болн призермудын тоод Элстин болн райодын бәәтхә, селәдин школмудын элчнр йовна, тернь марһан улм олн багшнриг орлцулҗ улм соньн болҗахин темдг.
Цуг дииләчнриг болн призермудыг таңһчин Толһачин цаг зуур үүлиг дааҗах Бату Хасиков, нань чигн дааврта улс йөрәҗ, эднд дипломсинь болн мөрәсинь бәрүлҗ өгв. «Багшнриг бидн кезә чигн дөңнхвидн, селәнд болн балһснд шин школмуд тосхгдх»,- гиҗ Бату Сергеевич онц темдглҗ цуг багшнриг болн сурһмҗлачнриг бәрсн күцәмҗләнь йөрәв.
ТүРВәН һуна