Хальмг оютнрин билг Швейцарт таасгдв
26-08-2014, 16:48 | Таңһчин зәңгс
Хальмг госуниверситетин «Бумбин орн» ансамбль болн улсин көгҗмин зевсгүдин оютнрин оркестр Швейцарьт болсн Нарт-делкән фольклорн фестивальд орлцсна туск зәңг ик байр үүдәсн билә. Университетин хамгин сән оютнриг темдглсн байрин ик хургт ректор Бадм Салаев билгтә оютнриг дөңнәд, «Бумбин орн» ансамблиг болн оютнрин оркестриг фестивальд йовулх путевкар темдглсинь цугтан меднә. Июль сарин 30-с авн августын 11 күртл болсн фестивалиг оютнр мартшгоһар тодлв. Оютнрин оркестриг һардҗ йовсн әрәсән олн-дундын сурһулин йилһән сән көдләч Алима Овьянова редакцд ирәд, эн фестивалин тускар келҗ өгв.
Алима Мутуловна келсәр, оютнр эн фестивальд ик даавртаһар белдсмн. Түрн авгтан «Бумбин орн» йовхинь цугтан медҗәлә. Болв хөөннь фестивалин таалар, ансамблиг дахулҗ оркестр наадх зөвтә болҗ һарв. Бүрдәд шинхн җил болҗах оркестр шинәс кесг айс дасх төр тәвгдв. Сессян өгчәсн оютнр халунла дөрлдәд, немр даалһвр бий деерән авад, күсдундур сардан арднь орҗ белдв. Алима Мутуловна темдглсәр, көвүд-күүкд арднь орҗ дасад цаглань цуг айсмуд белдәд, ансамбль биилсн цагла цуг көгҗминь алдл уга татҗ өгв.
Седкл бәәхлә, күсл бәәхлә, ямаран чигн күнд тоотыг дааҗ һарч болхиг күүкд –көвүд медүлв. Тиигәд генткн шин төр һарч ирәд, оркестр йосндан батрад, фестивалин йовудт эрдмдән улм дамшв. җирһлин болн көгҗмин сән дамшлт авсн баһчудын нернь иим: Заяна Манжикова, Гиляна Мудункаева, Цецен Надбитов, Юрий Манджиев, Канур Санджиев, Лера Леджинова, Санҗ Бочаев, Саглара Онкуляева, болн Дун Лу. Китдәс ирәд мана университетд сурчах Дун Лу йочн зевсгд көгҗм татдгиг дасҗ авад, оркестрин ханьд фестивальд орлцад ирв. Домбр цокад, саратовск гармуль татад, товшур, йочн, хучр нань чигн зевсгүдәр көгҗм татад, оркестрин орлцачнр ахр цагин дотр ансамбль биилҗәсн бииг дахулх цуг айсиг дасв. Дәкәд болхла эдн бииһин хоорнд татх айсмуд бас белдсн билә. Тиигәд ут-тоодан оютнр көгҗмин 15 айсиг үлү гидг сәәнәр татдгиг дасҗ авв. Фестивалин бүрдәһәчнр Хальмгин оютнриг йир сәәнәр тосҗ авв. Фестивалин йовудт Хальмгин ансамбль болн оркестр билг-эрдмән сәәнәр үзүләд, таңһчиннь нериг сән халхаснь дуудулв. Фестивальд Мексикин, өмн үзгин Африкин, Словакин, Бали арлын, Китдин болн Швейцарин коллективс орлцв. әрәсәһәс хойр коллектив – «Бумбин орн» болн «Ивушка» гидг бииһин академическ коллектив Тамбов балһснас фестивальд орлцҗ, олн улсиг билг-эрдмләрн таньлдулв. «Ивушка» коллектив мана «Бамб цецг» ансамбльла олн җил үүдәгч залһлда бәрҗ йовна. Эдн Элстд ирҗ, «Бамб цецгин» өөнд орлцсн бәәҗ. Фестивалин йовудт хойр коллектив үүрләд, волейбол, футбол наадад, сул цаган хамдан давулҗав.
Ансамблин концертмүдт көгҗминь татҗ өгсн деерән оркестр бийнь чигн онц концертмүд өөр эргндк бичкн балһсдт үзүлв. Оютнрин оркестриг специалистнр болн олн хәләһәчнр темдглснә ашт тернь учрв. Ода эдн «Улан зала» гидг нер зүүдг болв. Оркестриг Швейцарин радиод бичҗ авад, соңсхвр белдв. Оютнр бийснь бииләд, бийснь көгҗм татдгнь теднд йир өврмҗтә болн тааста болв.
ЮНЕСКО-н кемҗәнд болдг фестивальд одсн учрнь иим. Хальмгин баатр Петр Надбитовин өөнд ЮНЕСКО-н элч А. Рафтис ирҗ орлцсмн. Университетин ректор Бадм Салаев терүнлә таньлдад, университетдан дахулҗ авч ирәд, ансамблин концерт үзүлсмн. А. Рафтис ансамблиг фестивальд дуудхар үгән үгсн бәәсмн. Оютнрин нерн деерәс Алима Мутуловна ректор Б. Салаев, проректор Д. Лапушко, баһчудын төрмүдәр үүлддг Д. Шикеевд бүрдәмҗин халхар дөң болҗ, иим ик урмдта йовлһ бүрдәҗ, оютнрин билг-эрдм делгрүллһнд ик килмҗ өгчәх төләднь ханлтан медүлҗәнә.
Университетд сурһуль сурхд, билг-эрдмән болн чадмг-һавшунан делгрүлхд цуг таал үүдәгднә. Иигәд Швейцарьт одад, хальмг келн-улсин эрдмиг үзүлсн деерән оютнр талдан олн билгтнрлә таньлдв. Талдан һазр-усиг үзәд, әмтн ямаран кевәр бәәхинь медҗ авв. Теднә бәәдл-җирһләс сәәнинь бийдән шиңгәҗ авад, таңһчиннь, университетин җирһлд тохрахнь маһд уга.