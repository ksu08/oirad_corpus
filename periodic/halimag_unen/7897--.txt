Арһлачнр төрмүдәрн хувалцв
21-04-2018, 09:51 
Мөр унад зуульчллһиг делгрүлҗәх арһлач Церен Басангов эврә кергин тускар келҗ өгв. Ут тоодан 1500 күн мөр унад, таңһчар зуульчлв. Эндр хурта өдр болв чигн талдан регионас ирсн 20 күн мөр унад, Көтчнрә района Көк Булг селән тал темцв. Зуульчнр 3-10 чигн хонгтан мөр унад, таңһчар зуульчлна. Ода деерән хойр туристическ маршрут бәәнә. Бас хойр маршрут ухалҗ белдҗәнә. Зуг эврә бәәрн уга болдгнь харш болна гиҗ төрән медүлв. Дәкәд болхла таңһчур ирсн гиичнр Элстин захар мөр унад йовсн цагт хог-бог асхсн һазриг үзхлә йир эвго болна. Тегәд чигн тиим буру йовдл һарһдг улсиг чаңһ засгла харһулҗ, ик ялд унһах кергтә. Иим улс мана теегиг бузрдаҗ, йиртмҗд хорлт күргҗәнә гив. Церен Басангов эврә кергән цааранднь өргҗүлхин төлә балһсна захд ямр нег бәәр эс гиҗ һазрин участк йилһҗ өгхвидн гиҗ Алексей Орлов келв. Тер мет наадк чигн арһлачнр ухан-тоолврарн хувалцҗ, ямр нег төр хаһлхднь дөң болхиг сурв.
Маргарита АРЗАЕВА