Уйн наста зәңгчнр - марһана дииләчнрин тоод
27-10-2018, 09:07 
Урҗ өдр Хальмг Таңһчин социальн делгрлтин, күч-көлснә болн көдлмшәр тетклһнә министерствд "В фокусе - детство" гидг Цугәрәсән марһана региональн девсңд диилвр бәрсн улсиг ачлв. Байрин керг-үүлдврт таңһчин министр Марина Ользятиева, энүнә дарук Евгения Гордеева, таңһчин бичкдүдин зөв харслһна элч Ольга Умгаева болн таңһчин журналистнрин Ниицәнә ахлач Санл Шавалиев орлцв.
М.Ользятиеван келсәр, әрәсән Президентин зәрлгәс иштә 2017 җиләс авн мана орн-нутгт арвн җилин эргцд бичкдүдин төрмүдт онц оньг өггдхмн. "Десятилетие детства" гидг төсв күцәлһнә йовудт җирһлин күнд таалд туссн бичкдүдт дөң күрглһнд, дорас өсч йовх үйин эрүл-менд батруллһнд, сурһулин сән таал тогталһнд болн нань чигн төрмүдт ик оньг өггдҗ, кесг керг-үүлдвр давулгдҗана. Эн марһан чигн бас эн керг-үүлдврмүдин негнь болҗана. Региональн девсң давулхин төлә таңһчин правительствин шиидврәр социальн делгрлтин, күч-көлснә болн көдлмшәр тетклһнә министерств эн марһана бүрдәһәчнр болад, бүрдәмҗин комитет тогтасмн. Терүнә ханьд таңһчин зәрм министерствс болн олна организацс орсмн. Региональн девсң октябрь сарин 1-д төгсв, марһан нәәмн номинацар давулгдв. Харм төрхд, таңһчин олнд зәңгллһнә эв-арһс шунмһаһар орлцсн уга гиҗ министр заав. Марһана жюрин оньгт зуг арвн көдлмш илгәгдв.
Марһана ашар "Газетд барлгдсн сән гисн статья" гидг номинацд "Байрта" газетин журналист Лариса Эрендженова, "Уйн наста зәңгчнрин интернетд барлгдсн сән гисн зәңг" гидг номинацд Яшкуль селәнә олн профильта гимназин 9-ч классин сурһульч Эрвена Лиджиева диилвр бәрв. Марина Петровна эднд Диплом болн үнтә белг бәрүлҗ өгәд, үүдәгч үүлдвртнь күцәмҗ дурдв. Тер мет марһана лауреатнр болсн Василий Ванькаев болн Елена Абушаева ("Байрта" газет), Саглар Каляева ("Элистинская панорама") болн уйн наста зәңгчнр Кермен Убушаева (Яшкулин олн профильта гимназин 8-ч классин сурһульч), Валерия Буханова болн Кристина Пырьева (Лагань балһсна бичкдүдин үүдәлтин Гер) дипломар ачлгдв.
Марһанд диилвр бәрсн Л.Эрендженова болн Э.Лиджиева Цугәрәсән марһанд орлцх зөв авв. "Уйн наста зәңгч" гидг кружокин һардач А.И.Кекшенован келсәр, күүкдин диилвр эднд урмд өгч, цааранднь үүдәгч халхар үүлдхд туслхнь лавта. һурвн җилдән үүлдҗәх кружокд ода һуч шаху сурһульч орна, эдн \u201cВконтакте\u201d гидг социальн сетьд эврә халхд олн зүсн зәңг барлна. Яшкулин района "Искра" газетла эдн бас бат залһлда бәрҗ, социальн керг-үүлдврмүдин, школын бәәдл-җирһлин тускар бичнә. Эн кружокд орҗах бичкдүд Цугәрәсән сурһульчнрин җисәнә гешүд болна, тегәд эдн долан хонг болһн олн зүсн керг-үүлдвр бүрдәҗ, гемтә-шалтгта бичкдүдт, җирһлин күнд таалд туссн күүкд-көвүдт, баһ тетквртә өрк-бүлмүдт дөң күргнә. Цуг эн кергүдин тускар эдн олнд медүлҗ бичҗ, журналистин эрдмлә таньлдна. Эн марһанд диилвр бәрсн йовдл эднд иргчдән журналистин эрдм шүүҗ авхд туслх чигн биз.
Наталья ДАВАЕВА
ЗУРГТ: марһанд орлцачнриг ачлҗах кем
И.Музраеван цоксн зург