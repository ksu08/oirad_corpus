Школмудт сүл хоңх җиңнв
24-05-2018, 10:28 
- Эн җил района школмудын 11-ч классиг ут-турштан 90 күн төгсәв, эднәс ик зунь профилин классмудт сурв, кесгнь иргч эрдмән шүүһәд авчксн бәәнә. Ода ЕГЭ-д цугтан белдхмн. Эднәс сурһулин җилин эргцд йилһән сәәнәр сурсн 10 күн алтн медаль авх зөвтә, ЕГЭ-н шүүврин аш цугинь үзүлх,- гиҗ Татьяна Тельмановна темдглв.
Тер мет района школмудын 9-ч классмудыг 126 күн төгсәв, эднәс 9 күн онц янзта аттестат авад чигн бәәхмн. Йирин района сурһульчнр таңһчин болн бәәрн кесг олимпиадт, марһаст шунмһаһар орлцна. Тер мет немр сурһулин учрежденьс бүрдәсн керг-үүлдврт талдан райодын элчнр мет эдн өөдән аш үзүлнә. үлгүрнь, "Номд орлһна түрүн ишкдл" ("Первые шаги в науку") гидг номин-дамшлтын конференцд эдн гуманитарн болн естественн номар бат медрлән үзүлҗ нүүрлгч кесг орм эзлв. Элвгинск дундын школын элчнр "Юный репортер" гидг таңһчин марһанд нүүрлгч ормд һарв. Эклц классмудын бичкдүд "Ювента" гидг шинҗллтин көдлмшин марһанд йилһрв.
Яшкулин районас тавн билгт Владивосток балһснд болсн "Дельфийск нааднд" орлцҗ Хальмг Таңһчин нериг туурулв, эдн хальмг улсин би биилв, ду дуулв, өвкнрин авъяс меддгән иткүлв. Яшкулин дундын школын сурһульчнр "Бийән харс" ("Защити себя") гидг керг-үүлин нааднд (деловая игра) дииләчин нер зүүв, эн наадн бичкдүдин социализацин төрмүдт нерәдгдв. Бәәрн спортсменмүд чигн нерән туурулв. Яшкулин района хамцу команд футболар болсн "Булһар долда" ("Кожаный мяч") ЮФО-н марһанд 3-ч орм эзлв. Бичкдүдин билг-эрдмин школын дуулдг баг "Көгҗмин академь" гидг Игорь Лазаревин бүрдәсн төсвд орлцҗ нүүрлгч ормд һарв.
Элстин 17-ч тойгта дундын школын сурһульчнр бас цугтан өрүн линейкд цуглрв. Эк-эцкнр, багшнр эдниг сүл хоңхин байрла йөрәҗ, шүүврән сәәнәр өгтн, цааранднь дурта эрдмән шүүҗ авад суртн гиҗ йөрәв. Эн җил төрскн школын 11-ч класс 57 күн төгсәҗәнә, эднәс зәрмнь алтн медаляр ачлгдх. 9-ч классан 80 һар күн төгсәв, кесгнь бас йилһән сәәнәр сурчана, ашлгч шүүврән өгснә хөөн эдн онц янзта аттестатар ачлгдхнь лавта.
17-ч школын 152 сурһульч Элст балһсна олимпиадын призер болн дииләч болв, арвад күн таңһчин олимпиадт чигн орлцҗ нүүрләчнрин тоод орв. "Бидн мана сурһульчнрт цуг халхин делгрлт өгхәр седнәвидн, тегәд мана арвтнрас ик зунь вузд орна, тиигчкәд давсн җил балһсна школмудас хамгин ик то мана төгсәһәчнр Хальмг университетд орла.
Хар һазра района школмудт эн өдр бас сүл хоңх җиңнв. Эн җил 11-ч классиг 60 күн төгсәв, тер тоод алтн медаль авхар зүткҗәх 10 сурһульч йовна. 135 күн 9-ч классан төгсәв, эднәс йилһән сәәнәр сурдг 10 күн онц янзта аттестат авх. Эднәс кесгнь таңһчин олимпиадмудт болн марһаст орлцна. "Номд кесн түрүн ишкдл" гидг марһанд района школмудас эсвәр 2 күн, психологийәр -1 күн йилһрв.
Районд сурһульчнрин төлә сән таал тогтагдсн бәәнә гиҗ келхлә буру болшго. Селәнә болн района цутхлңгин школмудт дару-дарунь ясвр кегднә, футбол, волейбол наадлһна талвң тосхгдна. Цуг селәдт газ орулгдсн бәәнә, нааран ирсн баһ наста специалистнрт 10 миңһн арслңга дем өггднә, гер хулдҗ авгдна. Тиим болв чигн энд эсвин, физикин болн англь келнә багшнр күртхш. Болв җирһлин таал ясрад бәәхлә эн төр чигн хаһлгдхнь лавта.
Хар һазра района школмудын сурһульчнр школан чиләчкәд экономистин, эмчин эрдм авхар седнә, тернь сән шүүвр, болв инженермүд, багшнр, нань чигн эрдмтә специалистнр районд кергтә болад бәәхнь лавта. Тегәд седклдән тааста эрдм шүүҗ автн, шүүврән сәәнәр өгтн җирһлдән туста, сән хаалһ олҗ автн гиҗ школан төгсәҗәх арвтнриг йөрәҗәнәвидн.
ТүРВәН һуна