Нүднә харань муурсн улст дөң кергтә
13-10-2018, 10:13 
Нүднә харань муурсн улсин төрмүдт оньг өгхин төлә октябрь сарин 15-д цуг нарт-делкәд цаһан тайгин өдр темдглддг болв. Сохр улсин нарт-делкән Федерацин седвәрәр эн өдриг 1970 җилд зарлсмн. Мана таңһчд сүл кесн то-дигәр зурһан зу шаху күн нүднә харань му улсин региональн организацин ханьд орна.
әрәсән сохр улсин Ниицәнә Хальмг Таңһчд үүлддг региональн әңгиг сүл арвн җил Валентина Ушанова һардҗана. Элстд болн райодт бәәрн әңгүд бас үүлднә, эдн таңһчин гемтә-шалтгта улс дунд болдг спортивн марһаст, билг-эрдмин фестивальмудт шунмһаһар орлцна. Тиигәд эдн одахн адаптивн спортын фестивальд орлцад, зәрм марһаст диилвр бәрҗ дипломар ачлгдв. үлгүрнь, В.Ушанова дөөв наадад, 1-ч орм эзлв. Энүнлә хамдан эн марһанд орлцсн В.Манджиева 3-ч ормд һарв. Шатрар болсн марһанд хойр түрүн ормиг Ставропольск крайин элчнр эзлсмн, эднлә зерглҗ Б.Богаев призер болв. В.Галзанов болн А.Бембеев армрестлингин болн пауэрлифтингин марһанд сән күцәмҗ бәрәд, дииләчнрин тоод орв. Одахн мана таңһчд болсн "Абилимпикс" гидг марһанд эн олна организацин элчнр бас орлцад, гемтә-шалтгта улсин төрмүдәр болсн "төгрг ширән" сүүрт, эрдмин марһанд билг-эрдмән үзүлв.
Олна ниицәнә ахлачин нөкд Лидия Орусован келсәр, нүднә харань муурсн улсин социальн реабилитацин төрт Цугәрәсән организац ик оньг өгнә, эднд шин эрдм дасхна. Тиигәд, җил болһн шалтгта улс Московск областин Волоколамскд бәәдг реабилитацин цутхлң олн халхар мергҗлтән өөдлүлҗ, шин эрдм дассн деерән эрүл-мендән батрулна. А.Амр-Санана нертә Келн-улсин библиотекд нүднә харань муурсн улсин төлә Брайля шрифтар бичсн дегтрмүд бәәнә, "Ду һардг дегтр" гидг төсвәр дегтрмүд болн флешк йилһҗ өгнә.
- Октябрь сарин 15-д бидн нүднә харань муурсн улсиг "Сар" гидг кафед тоохар зуралҗанавидн. Буйнч седклтә улсин дөң-тусар бидн амрлһна программ тогтаҗ, шалтгта улсин төлә эн харһлт бүрдәҗәнәвидн. Эдн хамдан цаган сергмҗтәһәр давулҗ сәәнәр амрч, эдниг үүмүлҗәх төрмүдәр хувалцҗ чадхмн,- гиҗ Лидия Эренценовна келв.
ДООҖАН Наталья