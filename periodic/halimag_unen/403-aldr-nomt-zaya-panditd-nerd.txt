Алдр номт Зая-Пандитд нерәдҗ
23-09-2014, 15:30 | Таңһчин зәңгс
Гегән герлин болн бурхн шаҗна үүлдәч номт Оһтрһуйин Дала Зая-Пандитын өөнд нерәдсн керг-үүлдврмүд таңһчин цуг школмудар, сурһуль-эрдмин учрежденьсәр одахн давв. Мана С.Радонежскийин нертә орс келс-улсин гимназьд бас соньн керг-үүлдвр давулгдв.
Гимназин багшнр Болха Бадмаева, Надежда Иванова, Надежда Эрдни-Горяева, Кермен Сакилова, Алла Пюпбеева ахта сурһульчнр дунд зург зурлһна, шүлгүд айслулҗ умшлһна болн һарин эрдмин марһас бүрдәҗ давулв. Тавдгч классин сурһульчнр музейд одад, Зая-Пандитд нерәдсн «Тод бичгин бүрдәһәч» гидг һәәхүлд орлцв. Эн һәәхүлиг музейин һардач, хальмг келнә багш Алла Пюрбеева белдв. Багшнр Надежда Иванова болн Кермен Сакилова 7-ч классин сурһульчнрла Элст балһсна нәәмдгч микрорайонд бәәдг Зая-Пандитд нерәдсн бумб тал одҗ, экскурсь-кичәл давулцхав. Орс келнә багш Ираида Худольчаеван һардврт 6-7-ч классин сурһульчнр Зая-Пандитд нерәдсн ахр шүлгүд үүдәв. Эн марһанд сурһульчнр шунмһа кевәр орлццхав. Күүкдин бичсн шүлгүд соньн болн гүн учр-утхта болв. Гимназин дегтрин саңгиг һардҗах Татьяна Пуденко «Тод бичг болн Зая-Пандит» гидг дегтрин һәәхүл бүрдәв. Арвдгч классин сурһульчнрла хальмг келнә багш Алла Пюрбеева «Ойратское ясное письмо и его создатель» гидг викторин давулв. Эн марһанд Китчеева Даяна түрүн орм эзлв.
Дәкәд болхла гимназьд хальмг хуучн бичгт нерәдсн «Алдр номт, гегәрүлгч, Бурхн Багшин ном тархаһач Зая-Пандит» гидг нерәдлһтә харһлт болв. Терүнд номт Андрей Васильевич Бадмаев орлцв. Харһлтыг гимназин һардачин дарук Юлия Шишкарева секәд, олн җилмүд давв чигн алдр номтын дүр мөңкинд күүнә седкл-уханд үлднә. Юңгад гихлә кесн кергнь эндр өдр күртл олн дунд олзлгдҗ, үлгүр болҗ йовна гив. Соньн харһлтыг хальмг келнә багш Надежда Иванова һардад, Зая- Пандитын җирһлин болн үүдәлтин тускар презентац үзүләд, сурһульчнрт тодрхаһар келҗ өгв. КГУ-н оютнрт тод бичг дасхдг номт Андрей Бадмаев сурһульчнрин сурврмудт тодрха хәрү өгв. Харһлтын чилгчәр Андрей Васильевич тод үзгәр йөрәлин үгән бичәд, дегтрин саңд үнтә белгән нерәдв. Нертә номтын туск шүлг үүдәлһнә марһанд 6-ч классин сурһульч Музан Бати ончрв. Зая-Пандитын сән өдрт нерәдсн марһанд диилвр бәрсн күүкд-көвүд харһлтын чилгчәр Күндлһнә һашгудар ачлгдв.