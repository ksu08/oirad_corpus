Ик Буурлд шин школ секгдв
02-09-2014, 15:55 | Таңһчин зәңгс
өцкүлдүр Ик Буурлд шуугатаһар болн сергмҗтәһәр Медрлин өдр давв. Дигтә эн өдр байрин бәәдлд хойр давхрта эклц школ секгдв. Ончта эн йовдлд зууһад сурһульчнр, теднә эк-эцкнр болн багшнр орлцв.
«Күндтә үүрмүд, эндр мана байриг хувалцхар Хальмг Таңһчин Толһачин үүлиг цаг зуур дааҗах Алексей Маратович Орлов ирсн бәәнә», - гисн зәңгиг цугтан альхан ташлҗ тосв.
Дарунь эн өдр хамгин күндтә орлцачнр негдгч классин сурһульчнр эврәннь һардачнр Виктория Ванькаевала, Клавдия Манджиевала болн Зинаида Хечиевала деегшән һарцхав. өкәр-өкәр бичкдүд школын туск шүлгүд умшад, дуд дуулад цугтаһинь байрулв. 11-ч классин сурһульчнр түрүн болҗ школд ирсн бичкдүдт белгүдән бәрүлҗ өгцхәв.
Школын директор Екатерина Коржуева үг келхләрн, школ эдлврт орулгдснд Алексей Орловд, КТК-н, «Росстройсервис», РМО-н администрацин һардврт ханлтан өргв. Терүнә келсәр, школ тосхлһнд КТК-н һардвр 70 сай арслң йилһсмн.
Ик-Буурла РМО-н администрацин толһач Сергей Базыров болхла өдгә цагт района школмуд төгсәсн сурһульчнр таңһчд нерән дуудулҗ көдлҗәнә гиҗ бахмҗтаһар темдгләд, эндрк сурһульчнрт күцәмҗ дурдв.
Дарунь таңһчин Толһачин үүлиг цаг зуур дааҗах Алексей Орловд үг өгв. Энүнә зәңглсәр, сентябрин 1-д Хальмг Таңһчд хойр шин школ дегц секгдх болв, эндр эн шин школмудт сурх күүкд-көвүд сән медрлтә болхнь маһд уга, яһад гихлә сурһулин заведеньд өөдән мергҗлттә, байн дамшлтта багшнр көдлҗәнә гиһәд, байрт орлцачнриг Медрлин өдрлә үнн седкләсн халунар йөрәв.
Школ цаглань эдлврт орснднь би нег үлү байрлҗанав,- гиҗ РФ-н правительствлә залһлда бәрлһәр үүлдҗәдг «КТК-Р» ЗАО-н генеральн директорин дарук Алексей Хардыкин үгән эклв. Компань таңһч хойрин хоорндк нөкцлт җил ирвәс батрад йовна, бидн цааранднь чигн социальн-экономическ халхар Хальмг Таңһчд нөкд болад бәәхвидн гиҗ эн үгән өгв.
Эн җил «КТК-Р» түрүн болҗ таңһчин негдгч классин цуг сурһульчнриг ранцмудар болн школд олзлдг олн зүсн тоотар теткв. Таңһчд тиим белгүд 3380 сурһульч авв, гиҗ «КТК-Р» ЗАО-н Хальмг Таңһчин правительствлә залһлда бәрлһәр элч үлмҗ Чиджиев зәңглв. Энүнә төлә компань 6 сай 486 миңһн арслң ийилһсмн. Ик Буурла районд тиим белгүд 121 сурһульч, тер дотр эн школын 62 негдгч классин көвүн болн күүкн авв.
Школыг өөдән чинртәһәр болн ахр болзгт (зурһан сарин туршарт) «Росстройсервис» компань тосхв. Эн фирмин генеральн директорин дарук Сергей Белогай үгән келхләрн, маднд Хальмгт көдлхд икәр таасгдв гиҗ темдглв. Энд цаһан седклтә улс бәәнә, тегәд чигн бидн Ик Буурла районд цааранднь чигн көдлхәр бәәнәвидн гив.
Байрт орлцсн таңһчин сурһуль-эрдмин болн номин министр Николай Манцаевин зәңглсәр, әрәсәд 50 шин школ секгдв, тер тоод хойрнь – мана таңһчд болв. 2014 җилд таңһчд 2170 cурһульч школан төгсәсмн, бас эн җил болхла 3380 cурһульч түрүн болҗ школд одв. Цуг эн то-дигмүд таңһчин делгрлтин тускар герчлҗәнә гиҗ министр ашлв.
Школын байрт багшнрТатьяна Мергеновад, Саглр Мескеевад болн Вера Энкядяевад "РФ-н олна сурһуль- эрдмин күндтә көдләч" гисн нерн зүүлһгдв гиҗ зәңглгдв, Екатерина Базыровад болхла РФ-н сурһуль- эрдмин Министерствин Күндллһнә һашг бәрүлҗ өгв.
Аш сүүлднь Алексей Орлов болн терүг дахсн дааврта улс шин школыг хәләһәд, сурһульчнрла күүндв.