Шалз түглһн зогсв
30-06-2017, 17:43 
Одахн "Калмыкия" таңһчин зәңгллһнә агентствд таңһчд үүлддг Роспотребнадзорин Заллтын һардач Джангар Санджиевла харһлт болв. Джангар Николаевич таңһчд тогтсн санитарн-эпидемиологическ бәәдлин тускар келҗ өгәд, журналистнрин сурврмудт хәрү өгв.
Таңһчд 467 күн шалзд зуулһгдҗ, эмчнрт бийән үзүлҗ. Тер тоод насни дигт күрәд уга 176 күүкд-көвүд йовна. Болв лабораторьт кесн шинҗллтәр КГЛ гемәр гемтсн 12 йовдл учрв. әмтиг шалз зуусн йовдлмуд хамгин икәр Элстд, Целинн болн Городовиковск райодт учрсмн. Ростовск областин Зимовниковск районас ирсн күн таңһчин эмнлһнә учрежденьд оратад эмнлһ авхар ирсн учрар КГЛ гемәс көлтә өңгрв. Ода һаза икәр халурад, шалз түглһн невчк тогтнв. Болв август-сентябрь сармудт шалз түглһн дәкнәс эклх. Эн җил әмтн шалзд зуулһсн болн КГЛ гемәр гемтсн йовдлмуд давсн җиләс дорхнь баһар темдглгдв.
Ик зуудан селәнә эдл-ахун халхд көдлҗәх әмтн шалзд зуулһгдна. Малыг болн мал хәрүлдг һазриг эд-бод кеһәд шалзас саглуллһна керг-үүлдврмүд кергтә кевәр кегдҗәхш. Бий деерән шигдсн шалзиг үзхлә, тер дарунь эмнлһнә учрежденьд одх кергтә. Тиим арһ уга болхла, шалзиг утцар буру эргүләд, эс гиҗ пинцетәр һарһҗ авхмн. Кеер көдлсн цагт ут ханцта хувц өмсхмн, шалвран өөмсндән шамлхмн.
Зуни кем гүргүдән орсн бәәнә. Эн җилин июнь сард түрүн селгәнд бичкдүдин 113
лагерь үүлдв. Ут тоодан 5876 бичкдүд амрсн болдг. Июль сард 5 стационарн лагерь көдлх, тер тоод Цаһан Амнд "Сүмин булң" санаторин ул деер бичкдүд амрх. Лагерин түрүн селгәнд күүкд гемтлһн учрсн уга. Болв санитарн зокалмуд эвдсн йовдлмуд тер кевәрн илдкгднә.
Шидр Хар һазра Артезиан селәнә бичкдүдин садт күүкд хальдврта гемәр гемтв. Эннь күүкдиг бәәцин таалнь эс ирлцҗәх гер-бүүрт цаг зуур бәәлһснь, тал-талдан наста күүкдин багмудыг ниилүлснь үлмәһән хальдаҗ. Болв күүкд геснә хальдврта ик әәмшг уга зүсн гемәр гемтсн болад, эдниг больницд оруллго эмнүлсмн. Бичкдүдин сад ахр болзгт хаагдв.
Өдгә цагт Роспотребнадзорин көдләчнр хулд-гүүлгәнә болн олна хот белддг предприятьмүдт ирҗ, хара зөңдән бүртклһ кех зөв уга. Эннь арһлачнрин үүлдвриг дөңнҗәх шин закана неквр болҗана. Зуг әмтнә орулсн эрлһәр бүртклһ кеҗ чадхмн. Сүл цагт хот-хоолын, эд-таврин чинрнь му биш гиҗ темдглҗ болхмн. Арһлачнр хоорндан дөрлдәд, әмтнә неквринь сәәнәр хаңһахин төләд өөдән чинртәһәр туслмҗан күргхәр шунҗана.

Маргарита АРЗАЕВА