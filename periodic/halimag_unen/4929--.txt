Дала ламин гегән өдгә цагин тускар
18-01-2017, 16:57 
Дели балһснд җил болһн әрәсән буддистнрт өгдг номин цәәлһврин өмн Дала ламин гегән журналистнрла харһҗ күүндснә тускар бичләвидн. Эндр бидн тиим нег интервьюг ("Лента.ру" гидг газетас) ахрар тана оньгт тусхаҗанавидн.

- Давсн җилд Деед үзгин орн-нутгудт ик хүврлтс болв. Тернь ямаран ашта болх?
- Деед үзгин делкә цуг талдан делкән нег хүвнь болҗана. Мадн альд бәәснь йилһл уга. әрәсәд, Китдт, Дорд эс гиҗ Деед үзгт, Африкд, Европд бәәснь йилһл уга, цугтан бидн әдл улс болҗанавидн. Мана ахнр-дүүнр өлн бәәхлә, зеткрлә харһад, әмнәсн хаһцхла бидн хара сууҗ чадшговидн. Күн үкхлә, байрлҗ болхий?
Болв, һундл болхд, сүл цагт политическ эс гиҗ келн-улсин сә хәәсн бәәдлтәһәр үүлдҗәх чидлмүдин нилчәр күүнә өр-өвч седкл мартгдад, деермч бәәдл деер авчана. Тиигәд күүнә әмнд күрдг кесг үүл татгдна. Тер учрар әмтнә өр-өвч седклинь батлхин төлә зөвәр ик көдлмш кех кергтә. Хамгин түрүнд сурһуль-эрдмин дөңгәр өр-өвч седклин болн кен-негндән дөң боллһна ухан-тоолвр бичкдүдт, цуг әмтнд дасхх кергтә болҗана. Өдгә цага номтнрин шинҗллтәр, күүнә заң-авцд өр-өвч, цаһан седкл хамгин ик чинр зүүдгнь илдкгдв. Эннь нанд ик ицл зүүлһҗәнә.
Давсн зун җил дәәһәр экллә. Зун җилин дундурар "киитн дәәнә" үлмәд әмтн бәәв. Кен-негндән итклго, му үүлдвр кех гиҗ сансн бәәдлд дала сән юмн уга. Болв әмтн олар хорҗах дәәнәс тернь невчк деер билә. Европейск ниицәнә күчллт нанд таасгдна. Урднь хоорндан хортн бәәсн Франц болн Германь ХХ зун җилин чилгчәр европейск государствсиг негдүлх күслтәһәр үүлдснь йир тааста. Европейск ниицән демократическ ул деер делгрҗәнә. Бүклднь авад хәләхлә, делкән бәәдл му биш гиҗ би тоолҗанав.
- Трампиг шүүҗ авсн йовдл бас тиимий?
- Дональд Трамп США-н президентин кандидат бәәхдән дурндан тоолвран келдг билә. Болв ода энүнә ээм деер ик даавр ачгдсн бәәнә. Тегәд үнндән тогтсн бәәдлиг, өөрк улсин тоолвриг оньгтан авх зөвтә болҗана. Дәкәд болхла Америкин Негдсн Штатмуд - энтн демократическ орн-нутг болҗана. Сулдан бәәх делкән нүүрт йовх эн государствиг коллективн һардвр зална. США-д юунас чигн үлмә уга зарһин систем үүлднә, хойр палатта парламент закани иштә көдлмшән бүрдәнә.
- Бурхн Багшин номин тускар келхләрн, Та ик зуудан сурһуль-эрдмин тускар келнәт. Тиигчкәд шаҗна халхас биш йирини тогтсн бәәдләс иштә тоолвран медүлнәт. Эннь ямаран учрта?
- Энүнд сөрүд тоолвр уга. Юнгад гихлә шаҗна номд медрл ик чинр зүүнә. Бурхн Багшин номин улд буддийск философий бәәнә. Бурхн-шаҗнд шүтдг улс ямаран чигн төрт номин хәләц бәрҗ үүлднә. Деед үзгин номтнрла би һуч һар җилин туршарт номин халхар күүндвр кеҗ, олн төрәр хәләцән сөрҗ дүңцүлҗ хәләнәв. Ухаһан цеврдүлҗ гүүдүлхин тускар, иргч җирһлин тускар, әмтн хөвтә болхин төлә юн кергтән тускар күүндвр кенәвидн.
әмтн хурлмудт зуг кергәрн мөргүлд орлцхар ирнә. Миниһәр болхла, хурлмуд сурһуль-эрдмин цутхлңгуд болхла сән билә. ХХI зун җилин буддист болхин төлә шаҗна номиг, тер мет философиг дасх кергтә. Бурхн-шаҗна тоолврар, күн делкәг эврә хәләцәр үзнә. Болв үзҗәх болн үнндән болҗах тоотын хоорнд тамла әдл ик заг бәәнә. Квантов физикд болхла, номтнрин тоолврар, үнндән юмн бәәнә гиҗ иткүлхд йир хату. Иим тоолвр уурлад бәәдгәсн гетлхд сән болна. Уурлсн цагтан бидн цугиг хар өңгтәһәр үзнәвидн. Талдан улс кеҗәх тоотнь мел хаҗһр болҗ, тиигчкәд үнндән тиим болҗ медгднә. Йоснднь авад хәләхлә, тернь ик зуудан мана бийсин тоолвр, уурлсн мана седкл тиим болҗана. Номтнр болн буддистнр эн туст нег хәләц бәрҗәнә.
- Шаҗна номар экләд соньмсҗах улс ямаран дегтр умшх зөвтәв?
- Хамгин түрүнд Ганджрин болн Данджурин ботьмудыг оньган өгч умшх кергтә. Би эврән бичкнәсн авн тедниг даслав. Терүнәс нань төвд, моңһл, хальмг, тувинск номтнр - философмудын үүдәврмүд бас бәәнә. Бурхн Багшин номин тускар кесг дегтрмүд орс келәр барлгдҗ һарчахинь меднәв. Тедн дунд мини үүдәврмүд чигн бәәнә. Тернь бас дасхд туста сән дегтрмүд гиҗ би тоолҗанав.
Күүндврин йовудт нань чигн кесг төрәр Дала ламин гегән тоолвран медүлв.

УШКАНА Сувсн