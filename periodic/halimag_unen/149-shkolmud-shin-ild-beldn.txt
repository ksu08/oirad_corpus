Школмуд шин җилд белдҗәнә
20-08-2014, 11:00 | Таңһчин зәңгс
- Эн өдрмүдт бидн школмудын приемк кеҗәнәвидн. Школд сурһульчнрин төлә цуг таал тогтагдх зөвтә. Санитарн нормс, түүмрәс саггллһна болн нань чигн организацсин неквр эрк биш күцәгдх зөвтә. Тиим неквр бичкдүдин садмудт болн дундын сурһулин заведеньст тәвгдҗәнә, эдн цугтан терүг арднь орҗ күцәҗәнә, терүг мана бүртклһн иткүлҗәнә, – гиҗ таңһчин сурһуль - эрдмин министерствин әңгин һардач Зоя Петровна Убушиева келв.
Тер нормс күцәлһнлә дегц школмуд шин оборудованяр теткгдҗәнә. Тегәд кедү компьютер, спортивн инвентарь болн нань чигн тоот сурһулин шин җил угтҗ хулдҗ авсна тускар муниципальн учрежденьс тооцаһан өгнә, тиим кевәр школмудын болн бичкдүдин садмудын материальн улнь җил болһн батрулгдна. Тиим неквриг федеральн государственн стандартын орн-нутгин программ тәвҗәнә.
Эн җил райодын болн селәдин кесг школмудт капитальн ясвр кегдв, терз- үүдн, ора энд сольгдв, дулана систем ясгдв. Селәнә школмудыг дөңнлһнә федеральн программас иштә мана таңһчин арвн дөрвн селәнд школмудын спортзалмудт сән һара капитальн ясвр кегдх, терүнә төлә федеральн бюджетәс мөңгн йилһгдв. Тегәд селәнә школмудт чигн сурһулин таал җил ирвәс ясрад йовна, тегәд чигн селәнә сурһульчнр райодын болн таңһчин олимпиадмудт сән үзмҗ үзүлҗ нүүрләчнрин тоод орна. Эн саамд селәнә багшнрин мергҗлтиг өөдлүллһнд, тедниг институтд, курсмудт йовуллһнд һол оньг өггдҗәнә. Тегәд чигн сурһуль -эрдмин чинрнь селәнд чигн өөдләд йовдгинь сурһулин җилин сән ашнь үзүлҗәнә.
Одахн Элстин 17-ч школд ирсн кемд эн төрмүдт һол оньган таңһчин Толһачин үүл дааҗах Алексей Орлов өгв. Селәнә болн багшнрин җирһлин, жилищн таалыг ясруллһнд таңһчин һардвр ода һол оньган өгчәнә. Кемр баһ наста багш ипотекәр патьр хулдҗ авхар бәәхлә тер һарун 50 процентинь шаңһ даах гиҗ А.Орлов темдглв. Удл уга Элстд 100 патьрта гер тосхгдх, өрәл патьринь эмчнр, өрәлинь багшнр эзлх. Тиим кевәр багшнриг ипотекәр тетклһнә керг өсәд- өргҗәд йовх.
Баһ наста багш көдлмштән ирхлә терүг патьрар чигн тетктхә гисн күцл бидн тәвҗәнәвидн гиҗ Алексей Маратович темдглв. Тер мет багшнр- пенсионермүдт ипотекәр патьр авхла 50 процент һаруһинь таңһчин бюджет даах.
Багшнрин җалвиг тасрхан угаһар өддлүллһнд правительствин халхас һол оньг өггдҗәнә, цааранднь чигн иим керг-үүлдвр күцәгдх. Селәнд болн балһснд багшнрт бәәдл-җирһлин сән таал тогтахла сурһулин чинрнь өсәд йовхнь лавта. Сән таалд бәәдг специалист эврәннь көдлмштән, терүнә чинринь өөдлүллһнд һол оньган өгхнь лавта.
Школ селәнә бәәдл-җирһлин һоллгч цутхлңгин негнь. Тегәд энд цуг классмудт, нег үлү спортзалд сән ясвр кехлә нааран көдлмшин хөөн көдлмшчнр, специалистнр ирҗ эрүл-мендән ясрулҗ чадх. Тиим сән үлгүр Октябрьск района Хошуд селәнд үзүлҗәнә. Энд школын спортзалыг дигтә-даратаһар ясад, шинрүләд школын чигн, селәнә чигн олн зүсн марһа бүрдәлһнд сән таал тогтав. Тиигҗ школ һанцхн сурһульчнрт болн багшнрт зүркнд өөрхн һазр болсн деерән цуг селәнә әмтиг негдүлнә.