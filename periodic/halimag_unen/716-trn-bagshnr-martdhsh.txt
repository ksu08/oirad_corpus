Түрүн багшнр мартдхш
28-10-2014, 09:00 | Таңһчин зәңгс
үкр сарин нег шинд «Хальмг келн-улсин гимназь» 20 җилин өөн темдглҗәнә. Гимназин багшнр, сурһульчнр, цуг көдләчнр, эк-эцкнрнь ик байрта бәәнә. Нег үлү йисдгч классин сурһульчнр үүмәтә бәәнә. Юңгад гихлә, эн гимназьд эдн негдгч класссас авн дасла.
«Мана түрүн багшин нерн - Вера Джиджиевна Ардаева, - гиҗ сурһульчнр түрүн багшиннь тускар бичсмн. - Эн багш мадниг түрүн һурвн җилд дасхла. Мана класст дала сурһульчнр билә, болв багш цуһараднь дурта билә. Мадн бас багшан күндлдг биләвидн, үгинь соңсад, кичәлд шууган угаһар тагчг суудг биләвидн. Маднд медгддәр келҗ, цәәлһҗ өгдг бәәсмн. Кичәлдән цуһар сәәнәр суудг, багшин үгинь соңсдг биләвидн. Кичәлән әвр сәәнәр кедг билә. Дала соньн юм маднд келҗ өгдг бәәсмн. Мана келсиг оньган өгч соңсад, шалһҗ йилһәд, темдг тәвдг бәәсмн».
Ода йисдгч класст орчах сурһульчнр иигәд гимназин 20 җилин өөнлә ирлцүлҗ, түрүн багшин туск тоолвран бичснь соньн болҗ медгдв. Багшан мартлго ода күртл ухандан хадһлад, дасхсн тоотынь цаарандан сурһульдан олзлҗ бәәхинь эднә бичснәс медҗ болхмн. «Мадн түрүн багшан ода күртл мартхшивидн. Терүнә цаһан седкл, цецн ухан, җөөлн хәләц мана чееҗд үлдв» - гиҗ сурһульчнр бичв. Эднә уханд орсн багш көдлмштән ямаран дурта, бичкдүдт ямаран дурта бәәсинь эн бичсн тоот медүлҗәнә.
Дәкәд эдн оньдин түрүн ээҗән сандгинь бас медҗ болхмн. Темидова Вера Санджиевна цецн ухата, медрлтә, тоомсрта багш. Вера Санджиевнаг күндлҗәхән медүлҗ бичсн арвн һурвн бичгиг умшхла, седкл байсад бәәнә. Эн күүкд-көвүдт тиим сәәхн седклтә болн медрлтә, теднлә цуг тоотарн хар угаһар хувалцад, медрлин хаалһд орулсн күн харһсинь темдглнәвидн. Харчан Аня, Муукан Эдуард, Санҗин Айса, Тугуса Баина болн нань чигн сурһульчнр эврәннь күндллһән медүлҗәнә.
«Кичәлд өгсн даалһвриг бидг цуһар кедг биләвидн. үлгүрмүд, тәәлвртә туульс, тууль, йөрәлмүд, шавашмуд, авъясмуд, дуд маднд зааһад дасулдг билә. Эн багшин медрл авъясмудын тускар йир гүн, багш дала юм меднә, медсән маднд келж өгдмн. Келсн үгдән күрдг күн» - гиҗ Нарна Гиляна үүрмүдин тоолвриг медүлҗ бичҗәнә.
Эн сән өдрлә, Хальмг Келн-улсин гимназин йисдгч классин сурһульчнр багшнртан ханлтан өргҗ йөрәжәнәв:
Оньдин дөрвн цагт амулң менд җирһтн!
Кеҗәх көдлмш уралан йовтха!
Керг-үүл туста, олзта болтха!
Олн деедс хәәрлх болтха!
Барт белдснь җирһлин Кермн