«Теегин галерей» - Волгоградт
30-08-2014, 17:44 | Таңһчин зәңгс
«Теегин галерей» гидг төсв эклснә тускар умшачнртан бидн урднь зәңглсн биләвидн. Эн һәәхүл эн өдрмүдт Волгоградт үзүлгдҗәнә. И. Машковин нертә зургудын галерейд дамҗҗ йовдг эн һәәхүл секгдв. Регионмуд хоорндк эн төсвин эк татачнь Н. Пальмовин нертә Келн-улсин музей болҗана. «Теегин галерей» әәдрхнд эклҗ көдлсинь тодлулый. Ода Волгоградт үзүлгдҗәх һәәхүл сентябрь сард Элстд ирҗ, олн хәләһәчнрин оньгт тусхагдхмн. әрәсән сойлын министерствин дөңгәр эн төсв күцәгдҗәнә. әрәсән өмн үзгин регионмудын зурачнриг сойлын нег кемҗәнд цуглулад, олн улсиг эднә үүдәврмүдлә таньлдулх кусл бүрдәһәчнр өмнән тәвсмн.
Эн һәәхүлин йовудт олн улс зурачнрин үүдәврмүдиг һәәхсн деерән, ямаран төрт тедн оньган тусхаҗахинь, дүрслүлгч үүдәлт өдгә цагт ямаран халхар делрҗ йовхиг медҗ авна. Хамцу эн һәәхүлд хальмг 20 зурач үүдәврән үзүлҗәнә. Нертә болн баһ наста зурачнр энд олн-зүсн янзар үүдәсн кесг зурган үзүлҗәнә. Александр Поваевин, Виктор Ургадуловин, Виктор Тереховин өңгтә болн болн гүн утхта үүдәврмүд әмтнә оньг тусхаҗана. Зурач-дизайнер Халга Поваеван зургудт ирсн үлс хальмг әмтнә хувц-хунр ямаран бәәсинь үзнә. Хальмгин, әәдрхнә болн Волгоградын зурачнрин үүдәврмүд тиигәд нег хамцу һәәхүлд, регионас регион күртл нүүһәд, олн хәләһәчнриг өдгә цага искусствла таньлдулҗана.
Сентябрин нег шинд һәәхүл Элстд Н. Пальмовин гнертә зургудын галерейд үзүлгдхмн.