Элстд нарт-делкән дөрлдән давулгдх
23-12-2017, 09:21 
Алексей Орлов әрәсән оютнрин спортын ниицәнә болн оютнрин спортын нарт-делкән федерацин һардачнрт мана таңһчд иткснднь ханлтан өргв. "Иим ик чинртә керг-үүлдврмүд манад кезәнәс авн болад уга билә. Тегәд ода түрүн болҗ мадн әрәсән дөрлдә бүрдәх йоставидн. Энүг ирх җилин март сарин 8-д давулх зура бәәнә. Январь сард техническ комиссин специалистнр ирәд, мана инфраструктуриг, спортивн объектсиг хәләх", - гиҗ таңһчин Толһач келҗ өгв.
"Нарт-делкән дөрлдә давуллһн - ик дааврта керг мөн. Таңһчин һардвр эн даавриг бийдән авснднь ханлтан өргҗәнәв. Ирх җилин дөрлдән нәәмдгч болх. Энүнд 20 орн-нутгас 200 шаху спортсмен ирхиг күләҗәнәвидн. Орлцачнрин то улм ик болх гиҗ нәәлҗәнәвидн", - гиҗ әрәсән оютнрин спортын ниицәнә күцәгч директор Д.Кисел\xb8в темдглв.
Таңһчин спортын министр Дорджи Шикеевин келсәр, иим керг-үүлдвр давуллһн мана таңһчд туста болх, Хальмгин тоомсрнь икдх. Дөрлдәнд белдлһнә көдлмш эклв. Олн юмн кегдсн болв, зуг цугинь сәәнәр кехәр седхлә, цааранднь дәкәд олн юм күцәх кергтә. Дөрлдән "Ойрат-Аренад" давулгдх.
Нарт-делкән дөрлдән ирх җилин сентябрь сард болх. "Арена йир сән, боксин марһа давулхд зокмҗта. Спортын объектин бәәдлнь байрлулна, яһад гихлә энтн ода оютнрин нарт-делкән боксин дөрлдәг давулхд 80% белн бәәнә. "Ойрат Аренан" һардврла хамдан бидн энүнә цуг хораг хәләһәд, зокмҗтаһинь шүүҗ авлавидн. Ода деерән үрврмүд илгәгдҗәнә, бүрдәгдсн сайтд зәңгс орулгдна.
МАНҖИН Санл