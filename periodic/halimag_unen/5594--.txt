Күндтә багшан магтҗ йөрәв
24-04-2017, 17:10 
Хальмг келнә болн литературин багш Роза Николаевна Котеева 30 җилдән Элстин олн халхта гимназьд көдлҗ йовна. Йириндән болхла Хальмг госуниверситет төгсәҗ багшин хаалһд орсн цагас авн 52 җил болҗана. Эн цагин туршарт багш сурһсн, медрлин хаалһд орулсн күүкд-көвүдин тонь йир олн. Түрүн сурһульчнрнь ода бийснь наста улс болад эврә үрдән өсксн, зеенр-ачнран таалҗ йовна.
Күцәҗәх керг тустан йир өөдән дааврта болсн деерән сурһуль дасхлһнд насн-җирһлән нерәдсн багш медрлиг ухаһан тәвҗ дасҗ авдгиг сурһульчнртан медүлҗ чадна. Сурһулин тусиг, эврә һазр-усндан төрскн келндән дурта болдгиг эврә үлгүрәрн билгтә багш күүкд-көвүдт дасхна. Хамгин һоллгчнь медрл дасҗ авна гисн ик байрта үүлдвр болдгар көдлмшән Роза Николаевна бүрдәҗ чаддгарн темдгтә. Тегәд энүнә сурһульчнрнь медрл авлһан күнд керг гиҗ тоолхш, сурһулиг эдн дуран өгч дасна. Багш тиигәд өмнән тәвсн һол күслән күцәҗ көдлҗәнә. Сурһулин-сурһмҗин йовудыг багш олн зүсн эв-арһ болн янз олзлҗ күцәнә. Профессор Анатолий Шалхакович Кичиковин аудиовизуальн эв-арһиг, профессор Пүрвә Мучкаевич Эрдниевин УДЕ-н зәрм янзиг кичәлмүдтән Роза Николаевна чадмг кевәр олзлна. Медрл авхдан күүкд-көвүд соньмслт һарһдгар, тер соньмслтынь батлхар багш кесг янз олзлҗ, кичәл болһнд соньн хәәвр орулна.
Интерактивн кичәлмүдиг Роза Николаевна ик дуртаһар давулна. Өдгә цагт компьютерн болн техническ нань чигн тоотыг олзлад, кичәлиг соньнар бүрдәх таал бәәхинь багш икәр таасна. Төрскн келәр күүндҗәхиг, ду дуулҗахиг, шүлг умшҗахиг, тууль келҗәхиг, нань чигн тоотыг
төрскн келәр келҗ медүлҗәхиг сурһульчнрт соңсхад бәәхлә, эдн келнә әәд медрл авч,
төрскнч седклтә болдг заңгнь батрна, гиҗ багш тоолна.
Багш Котееван кичәлмүд әдл болхш. Тернь кичәл-зуульчллһн, кичәл-наадн, кичәл-зүткәтә
күүндвр, кичәл-конференц болн нань чигн янзтаһар тедн давна. Кичәлд ирсн сурһульчнр дассан тиигәд олн зүсн янзар багшин чадмг һардврт медүлҗ чадна. Эдн тегәд хоорндан
зүткҗ күүндҗ чадна, конференцд илдкл соңсхна, үгин туск шинҗллт кенә, тууҗин халхас бәрмт кеҗ цәәлһвр өгнә. Тиигҗ дасххин төләд багш ямаран гүн медрлтә болн цуг халхин белдвртә болх зөвтә. Роза Николаевна тасрхан уга медрлән гүүдүлнә, медрл заалһна туст һарчах шин тоотыг шинҗләд, кичәлдән олзлхар, үүрмүд багшнрларн хувалцхар даңгин
зүткнә.
Р. Котееван үзмҗтә күч-көлснь, сурһулин-сурһмҗин йовудт бәрсн күцәмҗнь Күндллһнә олн һашгудар темдглгдсмн. Тедн дун Элст балһсна мэрийин, таңһчин сурһуль-эрдмин болн номин министерствин, нань чигн һашгуд, дипломс болн үнтә белгүд багшин цуцрлт уга
көдлмшинь даңгин өөдән үнлгдҗ йовхинь үзүлҗәнә. Педагогическ күч-көлснә ветеран баһ наста багшнрла дамшлтарн даңгин хувалцна. Ик дамшлтта багш "әрәсән Федерацин олн дундын сурһуль-эрдмин күндтә көдләч" гидг өөдән нериг зүүнә.
Дамшлтын ул деер методическ дөңцлмүд белднә. Кичәлин хөөн сурһульчнрла кедг
көдлмшин туск методическ заавринь классин һардачнр таасҗ олзлна. Доладгч класст "Этнографь", зурһадгч класст "Җаңһр" дасхлһна, тер мет хальмг сойлын төрәр нань чигн методическ дөңцлмүдиг Роза Николаевна белдсмн. Хальмг бичәчнрин үүдәврмүдәр
күүндврмүд, КВН-муд, литературн асхд сурһульчнртаһан эн даңгин бүрдәнә.
Дамшлтта багш олн җилин туршарт төрскн келиг дасхлһнд этнопедагогическ халхинь шинҗллһнд ик оньган тусхаҗана. Кичәлин йовудт, кичәлин хөөн чигн күүкд-көвүд хоорндан
төрскн келәрн күүндхд эвтә таал бүрдәхәр багш шунна. Шин тоотыг өргәр болн дуртаһар олзлдг төләдән багш Котеева коллективдан тоомсрта бәәнә. Баһ наста багшнр энүнәс үлгүр авна, методическ дөңцлинь олзлна. Энүнә сурһульчнрин ик зунь "сән" болн "йилһән сән" гидг темдгүдәр сурна. Балһсна болн таңһчин марһаст болн олимпиадмудт Р.Котееван сурһульчнр нүр орм эзләд, гимназин нериг дуудулҗ йовна.
2010-2011 сурһулин җилд Р.Котееван сурһульч Мерген Церенов Төрскән харсгч Алдр дәәнә баатрмудт нерәдсн Элст балһсна марһанд һурвдгч орм эзллә. Тер җилин бийднь йисдгч-арвдгч классмудт хальмг кел дасҗах күүкд-көвүд төрскн келнә болн литературин Элст балһсна олимпиадт оларн орлцснь йир чинртә билә. Арвдгч классин сурһульчнр Д. Акиева болн К.Надбитова негдгч орм эзллә. Йисдгч классин сурһульчнр А.Настаева болн Т.Убушиева хойрдгч ормд һарла. Нәәмдгч классин сурһульчнр Н.Боваева болн М.Эрдниева һурвдгч ормиг эзлсн билә. Тиигәд нег җилин бийд Роза Николаевна Котееван сурһульчнр зурһан нүр орм эзлв. Сүл җилд "Слава солдатам Широклага" гидг таңһчин марһанд энүнә сурһульч Алдар Эляшов дипломантын нер зүүв. 11-ч "а" классин сурһульч Данил Доржинов "13 лет, 13 дней" гидг төрәр Элст балһснд болсн марһанд ончрв. Гимназьд болдг керг-
үүлдврмүдт Роза Николаевнан сурһульчнр хальмг келәр шүлг умшҗ, ду дуулҗ, наад тәвҗ, газетд зәңг бичҗ эрк биш орлцна. Келән дасҗ авсн деерән кесгнь нам шүлгүд бичдг болна.
Келхәс, Роза Николаевна бийнь чигн шүлгүд бичнә. Элстд нерәдҗ бичсн шүлгәснь нег хойр бадгинь тана оньгт тусхаҗанавидн:

Мини дурта балһсм
Мөнкинд мини зүркнд.
Эврәннь дуран, седклән,
Эңкр Элстд нерәдҗәнәв!
һазр деер, келхд,
һәәхмҗтә балһсд олн.
Хамгин эңкрнь маднд
Хәәртә мана Элст!"

- гиҗ төрскн хотл балһсна тускар 150 җилин өөнләнь халун зүркнәсн һарсн шүлгән багш нерәдв. Балһсна марһанд "Шүлгләни герл" гидг номинацд Роза Николаевна Котеева һурвдгч девсңгин дипломар ачлгдсн билә.
Җилмүд давад, җирһлд олн сольвр орад, өцклдүр школын эркиг алхҗ орҗ ирсн бичкдүд өсәд, келндән тахшад, арвн негн классиг чиләһәд, җирһлин хаалһд орна. Кедү җирһлин хаалһ теднлә хамдан багшнь кедг болх?! Терүгинь зуг Роза Николаевна меднә.


"үнтә мана Роза Николаевна!
Геечксн келән олхар
Өдр болһн зүткнәт.
Мана кел өргҗүлхәр
Күчән һарһад әврлнәт.
Ут нас наслтн.
Утьлта җирһл эдлтн.
Уул хальмг келн
Нарн мет герлтҗ,
Намч мет делгртхә!"

- иим сәәхн йөрәл эңкр багштан 1998 җилд школан төгсәсн сурһульчнр нерәдҗ. Өвкнрин авъясар йөрәл тәвдг, хальмгарн бичдг дасхсн багшт сурһульчнриннь зүркнәс һарсн эн үгмүдәс үнтә юмн бәәхий!

Галина ХЕЙЧИЕВА