Хан гихлә хәләҗ уга, адмуд гихлә хәләҗ
28-06-2017, 16:28 
Ик кезәнәс нааран тууҗин ут туршарт хальмг улст олн зүсн зокал, йор, заңшал бәәдг бәәсмн. Иим заңшалмуд җил ирвәс авъяст
хүврәд, закан болад, йосн болад үүлддг бәәҗ.
Хальмг улсин йоснд көвүн-күүкн гер-мал болад, хуцин толһа холвсн цагт, буулһҗ авч ирсн күүкнә үсинь хуваһад, шиврлг зүүһәд,
күүкд күүнә хувц өмскәд, эндр өдрәс авн
күүкн болдган уурад, күүкд күүнә цуг авъяс авч, бер болх йостач гиһәд залвр авчах нег кем бәәдг бәәҗ. Ода эн цагас авн һазаһас орҗ ирсн шин бер кен ахан күндлҗ, кен дүүһән эрклүлҗ бәәх йоста болв. Хүрм төгсәд уга бәәтл шин орҗ ирсн бер күргнә цуг элгн-садыг яһҗ нерәдх болна, цә бәрүлҗ өгәд, өөрхн элгн-садндан өгсн неринь келәд, тер цәәһәр тоона. Иигәд түрүн өдрәс авн ээҗ-аав, наһц-бааҗ, дәәдә-җееҗә, эгч-бааҗ гиһәд келән хуһлад келчкхлә, эн берд цааранднь иигәд тевчәд, күн болһниг нерәдәд келхлә, амр болх гиһәд кегддг авъяс болҗана.
Хальмг Таңһчин болн әрәсән Федерацин ачта багш Софья Ользеева "Хальмг улсин авъясмуд" гидг дегтртән хадмнлһна авъясин тускар тодрхаһар бичҗ. Хадм гисн залуһин элгн-садн. Залуһин элгн-садыг бер күн нерәрнь келшго зөвтә. Келхлә, му йор гиҗ тоолгддг. Кезәңк берәд ичәд-эмәһәд, кен икән күндләд, хадм улсин неринь төрүц амлҗ келдго бәәсмн.
Кезәнә бер хадминнь өөр толһадан альчур уга, махла уга бәәдго бәәсмн. Яһад гихлә толһаннь ора хадмдан үзүлдго авъяс бәәсмн. үнн седкләсн тиигҗ бер хадман күндлдг бәәҗ.
Бер күн хадмин өөр бийән чикәр хәләҗ бәрдмн. Дурндан хадмин өөр суудмн биш, хойр
көлән негдүлҗ суудмн, хувцна хорма өвдг дарх йоста, көлән алцаҗ суудмн биш.
Хадм йовҗ йовхла, өмнәһүрнь бер күн хаалһинь керчҗ һардго авъяс бәәнә. Күләһәд зогсх кергтә. Хадм давад һархла, бер уралан йовдг.
Бер хадман күндләд "та" гиҗ келх йоста. һазаһас хадм орҗ ирхлә, бер суусн ормасн босх йоста, уралан һарһад хадман суулһдмн, цә кеҗ өгдмн. Кезәнә хадмд белн цә өгдго бәәҗ, шинәс цә чанад, өгдг бәәҗ. Чансн цәнь әмтәхн болх зөвтә.
Кезәнә бер хадмасн түрүн ширәд сууҗ хот уух йосн уга бәәсмн. Тиим бәәдлтәһәр бер хадман күндлдг бәәсмн.
Бер күүнд хадмин орн деер суудг йосн уга. Хадмнь көвүн-берин орн деер бас суудмн биш. Хадм экд бас теднә орн деер суудг йосн уга. Эн сәәхн авъясиг өдгә цагт чигн зәрмнь бәрнә.
Альд болвчн бер күн хадмасн өмн уралан һарч суудмн биш. Хадм уралан суухла, бер хамгин сүүлд, ард суудмн. Тернь учрта юмн: хадм - эн залу күн. Залу күүнәс күүкд күн давдмн биш.
Иигҗ, иим бәәдлтәһәр хадмнлһна авъясан медх кергтә. Хадм улсин чинриг өөдән бәрх кергтә, тер цагт өрк-бүл дотр цуһар ни бәәдг, үрн-саднд кишг учрх. \u201cХан гихлә хәләҗ уга, хадмуд гихлә хәләҗ\u201d гиҗ хара бишәр келгдсн үг бәәнә.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410