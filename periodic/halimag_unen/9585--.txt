Нертә эмчиг бүләнәр тодлв
26-12-2018, 09:42 
Декабрь сарин 24-д РСФСР-ин ачта эмч, СССР-ин эрүл-менд харлһна йилһән сән көдләч, Хальмг Таңһчин эрүл-менд харлһна делгрлтд ик тәвцән орулсн Лев Бадминович Тапкин 85 җилин өөнән темдглх бәәсмн. Эн өдр энүнлә хамдан көдлҗ йовсн улс, үүрмүднь болн өрк-бүлнь санлынь тевчҗ, Лев Бадминовичиг бүләнәр тодлв. Хальмг Таңһчин эрүл-менд харлһна министерствин медлд үүлддг Олна советин ахлач Александр Болтыровин седвәрәр болсн санлын асхн бүлән болн үр-иньглгч таалд давв.
Харһлтын эклцәр Александр Пюрвеевич ах үүрин җирһлин болн күч-көлснә хаалһин тускар келҗ өгәд, Лев Бадминовичин туск тодлврарн хувалцв. Л.Тапкин Барун үзгин улусин Яшалте селәнд төрҗ һарсмн. Арвн настадан цааҗла харһад, эктәһән Омск областьд туссмн. Баахн цагтан Лев летчик болх саната билә, болв цааҗла харһсн хальмг күүнд иим эрдм дасх зөв өгсн уга. Тегәд экиннь селвгәр эн медицинск училищд орна. Медицинск-фельдшерск училищд эн йилһән сәәнәр сурад, гүн медрл авсмн. Сурһулян төгсәхләнь энүг Новосибирск областин Алексеевка селәнд ФАП-д фельдшерар көдлхәр йовулсмн. Хөртә баахн көвүн эднә селәнүр ирҗ көдлхлә бәәрн әмтн түрүләд таассн уга, болв эн кергән сәәнәр меддгән үзүләд, күн болһнд цаһан седкләсн дөң болсна хөөн цуһар Лев Тапкиниг күндлдг болв. Нег җилдән көдлснә хөөн энүнд ханлт өргәд, күч-көлснә дегтртнь темдг тәвсмн. 1956 җилд Лев Бадминович Новосибирск балһсна 3-ч тойгта поликлиникд ирҗ көдлв. Энд баахн фельдшериг бас цуһар тевчҗ, сән специалист гиҗ өөдәнәр үнлдг бәәсмн. 1958 җилд Л.Тапкин Новосибирск балһснд медицинск институтд орад, эмчин эрдмтә болв. Институтан төгсәһәд, Лев Бадминович төрскн һазрурн хәрҗ ирәд, энд санитарн сурһулин Герин ах эмчин үүлд батлгдв. әмтн дунд цәәлһврин көдлмш давуллһна, олн зүсн гемәс саглуллһна керг-үүлдврмүд бүрдәлһнә болн чик авг-бәрц тархалһна кергиг Лев Тапкин чадмг кевәр күцәсмн. Лев Бадминович чадмг һардач, седвәртә болн дааврта күн бәәсн төләдән таңһчин эрүл-менд харлһна министрин дарукин үүлд батлгдсмн. Темдглхәс, хөр шаху җилдән эн министерствд көдләд, таңһчин эрүл-менд харлһнд ик тәвцән орулсн күн болҗана. Энүнә шунмһа орлцатаһар болн ач-тусар таңһчд дөч шаху эмнлһнә учреждень тосхгдҗ эдлврт орулгдсмн. Кесг җилдән Л.Тапкин таңһчин эрүл-менд харлһна көдләчнрин профсоюз һардҗ, медицинск көдләчнрин зөв харсч йовсмн.
Лев Бадминович чаңһ неквртә, дааврта болн чадмг һардач бәәсн деерән итклтә үр, эңкр эцк болн аваль бәәснә тускар харһлтд келгдв. Элгн-саднь Тапкинә өрк-бүлин тууҗ олнд медүлҗ соньн фильм эднә оньгт тусхав, терүнд Лев Бадминовичин эк-эцкин, ахин зургуд болн бичгүд үзүлгдв. Авальнь Анна Очировна бас тодлврарн хувалцҗ, Лев Бадминовичин санлыг әрүнәр хадһлҗ иим керг-үүлдвр бүрдәснд үүрмүдтнь ханлтан өргв.
Харһлтд орлцсн эмчнр, таңһчин эрүл-менд харлһна ветеранмуд ах үүриннь тускар тодлврарн хувалцҗ, олн зүсн йовдл сергәҗ, Лев Тапкина нериг Элст балһсна нег уульнцд зүүх кергтә гисн седвәр татв. Кесгнь Лев Бадминович эднд багш болҗ, күч-көлснә хаалһан эклхднь сүв-селвгәрн болн дамшлтарн хувалцҗ йовсиг тодлв. Таңһчин эрүл-менд харлһна делгрлтд ик тәвцән орулсн улсин аллей секх седвәриг бәәдл-җирһлд тохрахин тускар харһлтд орлцачнр бас келв. Тер мет Т.Хахлынован нертә медицинск колледжд сурчах оютнрт таңһчин эрүл-менд харлһна босхмҗд болн делгрлтд ик тәвцән орулсн улсин тускар шишлң кичәл бүрдәх кергтә гисн селвг орулв. Таңһчин эрүл-менд харлһна министерствин медлд үүлддг Олна советин ахлач А.Болтыровин үүлдвриг цуһар темдглҗ, нертә эмчнрин нер мөңкрүллһнә халхд күцәҗәх кергинь өөдәнәр үнлв. Тиим улсин негнь Лев Тапкин бәәсмн, энүнә нерн мартгдх зөв уга.

Наталья ДАВАЕВА
ЗУРГТ: Санлын асхна кем
И.Музраеван цоксн зург