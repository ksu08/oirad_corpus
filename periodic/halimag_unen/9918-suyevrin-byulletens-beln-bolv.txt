Суңһврин бюллетеньс белн болв
27-08-2019, 10:52 | Таңһчин зәңгс » Зәңг
өцклдүр, август сарин 26-д, Элстд ЗАО рНПП «җаңһр» типографьт 2019 җилин сентябрин 8-д болх таңһчин Толһачин суңһврин төлә бюллетеньс бел кегдв.
Бюллетеньсиг таңһчин Суңһврин комиссин гешүдт бәрүлҗ өгв. Энтн тогтасн зуран дарани дааврта девсң болҗана. Бюллетеньс хойр - орс болн хальмг келәр бүклдән барлгдсн бәәнә. Энд кандидатнрин дөрвн фамильнь заагдҗана: Вышкварок, Манжикова, Мучаев, Хасиков.
- Цуг тер тоотыг барллһна көдлмш Хальмг Таңһчин Суңһврин комиссин бүртклһнд күцәгдв. Ода бидн бюллетеньсиг райодын территориальн комиссьмүдин ахлачнрт бәрүлҗ өгчәнәвидн, эдн цугтан полицин көдләчнрлә хамдан Элстүр ирсн бәәнә,- гиҗ эн керг-үүлдврин йовудт комиссин ахлач Александр Дикалов келв.
Энүнә темдглсәр, цуг материалмуд территориальн комиссьмүдт хадһлгдх, сентябрин 6 күртл энд участкудын комиссьмүдт түгәҗ өггдх. Керг-үүлдврт тоод авгдсн Таңһчин Толһачин кандидатнрин политическ партьсин элчнр орлцҗ цугнь дигтә-даратаһар күцәгдҗәхинь хәләв.
- Эндр өдр типографьт суңһврин төлә 206 658 бюллетень һарһгдв, эднәс 39949 тоот КОИБ-әр (электронн эв-арһар) дууһан өглһнә төлә олзлгдх, эн туст 3531 бюллетень шагта болҗ тоолгдад уга кегдв, йирин 166700 бюллетеняс 6651 бас шагта болҗ һарв, эдн бас уга кегдв. Эдниг типографьт керчәд уга келһнә көдлмшиг олна организацсин болн партьсин элчнр хәләҗ бүрткв, - гиҗ таңһчин Суңһврин комиссин сегләтр Наталья Федорченко цәәлһвр өгв.
Тер мет эн керг-үүлдврт райодын территориальн комиссьмүдин ахлачнр болн элчнр орлцҗ бүрткв. Эднәс негнь үстин района территориальн суңһврин комиссин ахлач Владимир Бембеев маднла бас тоолврарн хувалцв: «Эндр маднд суңһврт хамгин түрүнд кергтә болдг документиг- бюллетеньсиг өгхмн. Бидн тедниг тоолад, участкудын комиссьмүдин элчнрт заагдсн кемлә түгәҗ өгхвидн. Мана районд эндр өдр 15 участкудын комиссь үүлдҗәнә. Эдн цугтан көдлмшт белн, цуг улст, тер тоод инвалидмүдт чигн суңһврт орлцхин төлә сән таал тогтагдсн бәәнә.
Августын 28-с авн эдн әмтнәс эрлһ авхин төлә секгдх. үлгүрнь, Элстд бәәдг күн ода үстин района селәнд бәәдг болхла, участкин комиссьт ирәд, сентябрин 8-д Таңһчин Толһачин суңһврт энд орлцнав гиҗ цаасан бичәд орулҗ өгх зөвтә.
Элстүр йовлһн ода керг уга, тиим кевәр җил ирвәс мана суңһачнрт улм сән таал бидн белднәвидн, суңһврин туск закан әмтнә цуг тоолвриг оньгтан авна, терүнә ул деер суңһврин комиссьмүдин көдлмш улм дигтә-тагтаһар бүрдәгднә»-, -гиҗ Владимир Иванович тоолвран келв.
Кемр суңһврин йовудт суңһач бюллетениг үрәсн болхла, терүнд шин бюллетень өггдх. Тегәд дигтә-тагтаһар дууһан өглһнә төлә цугнь кегдх, суңһврт күн болһн эврәннь зөвән күцәх. Участкудын комиссьмүдин бәәрн цугтан у-өргн гермүдт, негдгч давхрт бәәршлүлгдсн бәәнә, тегәд цуг таал дууһан өглһнә төлә тогтагдв, гиҗ района суңһврин комиссин ахлач келв.
Сентябрин 8-д Таңһчин Толһачин суңһвр болсн деерән Элст балһсна Хургин депутатнрин кандидатнриг суңһлһн болхмн. Август сарин 10-с авн радиод болн телеүзлд, газетмүдт агитац эклв, таңһчин Толһачин кандидатнр эврәннь программин тускар суңһачнрт цәәлһвр өгчәнә, тиим кевәр суңһач болһн бийдән тааста программ олҗ чадх.
ТүРВәН һуна