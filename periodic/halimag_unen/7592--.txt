Туста нөкцлт делгрҗәнә
21-03-2018, 08:51 
РАН-а востоковеденя, лингвистикин, дорд үзгин һарин бичмрин болн нань чигн институтмудла сән нөкцлт тогтагдв. Хальмг ГУ-н номтнр РАН-а институтмудла болн һазадын орна вузмудла олн халхин полевой шинҗллтин нарт-делкән цутхлң тогтав, тернь гуманитарн кесг салврар номин нәрн шинҗллт өөдән кемҗәнд күцәхин төлә ик нилчән күргхнь лавта.
Одахн, март сарин 15-д, Хальмг университетд РАН-а делкән литературин Алексей Горькийин нертә институтын (ИМЛИ) өдрмүд эклв. Номтнрин делегациг институтын директорин дарук профессор Андрей Кофман толһалв. Университетд делкәд нер туурсн ИМЛИ институтын өдрмүд секлһнд нерәдсн номин конференц болв. Энүнд Хальмг ГУ-н оютнр, аспирантнр, докторантнр, кесг кафедрин багшнр болн профессормуд орлцв. Энүг нүр үгәр номин болн стратегическ делгрлтин проректор Кермен Бадмаева секәд, күндтә гиичнрин күцәҗәх номин көдлмшин тускар келҗ өгв. Цааранднь таңһчин сойлын болн туризмин министрин дарук Николай Санджиев, профессор Петр Биткеев үг келҗ Хальмг ГУ-н болн ИМЛИ-н хоорндк нөкцлтиг цааранднь делгрүлҗ әрәсән олн келн-улсин амн үгин зөөриг болн литературиг шинҗллһнд, эднә келнә болн сойлын делгрлтд урмд өгх кергтә гиҗ темдглв.
Институтын тууҗин болн өдгә цагт терүнә номтнрин күцәҗәх олн салврин үүлдврин тускар профессор Андрей Кофман келҗ өгв. Институтын ода бәәх гер орс литературин тууҗла, алдр орс бичәчнр А.Пушкинә, Л.Толстойин болн нань чигн темдгтә литератормудын үүдәлтлә залһлдата. ИМЛИ 1932 җилд бүрдәгдсмн, институтын түрүн директорнь Лев Каменев бәәсмн. 1937 җилд бичәч Горькийин цуг архивиг институтд өгсмн, хөөннь энүнә ул деер музей бүрдәгдсмн, ода институтын ханьд бәәнә.
Энүнә номтнр 9 ботьта "История всемирной литературы" гидг фундаментальн шинҗллт хөрн җилин туршарт күцәҗәсмн, 1970-ч җилмүдт экләд, 1990-ч җилмүдт төгсәсмн.
Ода институтд 15 әңг бәәнә, тер тоод орс классическ литературин, цаһан мөңгн зун җилин литературин, шин орс литературин, фольклорин болн кесг нань чигн әңг бәәнә. 2016 җиләс авн ИМЛИ-д 3 журнал барлгдҗана, теднәс зәрмднь оютнр болн аспирантнр бичҗ чадҗана, тегәд тана статьясиг, литературин үүдәврмүдиг чигн күләҗәнәвидн гиҗ профессор Кофман эднд үрвр кев.
Цааранднь әрәсән болн СНГ-н литературин әңгин һардач профессор Казбек Султанов үг келҗ келн-улсин литературин чинринь цааранднь өөдлүлхмн гиҗ заав. Тер мет амн үгин зөөрин әңгин һардач профессор Владимир Кляус, эн әңгин һоллгч номин көдләч Анна Алиева хальмг номтнрла хамдан хамцу экспедицс кеҗ номин шинҗллтин чинринь өөдлүлхмн гиҗ заав.
үдин хөөн күндтә гиичнр оютнрт болн аспирантнрт мастер-классмуд өгв. Дарук өдртнь амн үгин зөөрин төрәр болн әрәсәд өдгә цагт болҗах литературин йовцин тускар дискуссионн талвңгудт өргн күүндвр болв. Тиим кевәр эн нөкцлт ИМЛИ-н болн Хальмг ГУ-н номтнр хоорнд улм өөрхн залһлда батрулҗ улм нәрн хамцу шинҗллт кех арһ өгчәнә.
ТүРВәН һуна