Дулаллһна кемд белдҗәнә
15-09-2014, 16:00 | Таңһчин зәңгс
РФ-н тосхлтын болн жилищн-коммунальн эдл-ахун министр Михаил Менян һардврт видеоконференцин эв-арһар 2014-2015 җилмүдин намрин-үвлин кемд белдвр келһнә төрәр цугәрәсән селвлцәнд таңһчин правительствин Ахлач Игорь Зотов орлцв. Селвлцәнә йовудт мана таңһчд дулаллһна кемд белдврин керг октябрь сарин 10-д төгсх гиҗ премьер-министр зәңглв.
Одахн таңһчин правительствин президиумин сүүр деер эн төр бас хәләгдв. Жилищн-коммунальн комплексиг белдхин төләд олн зүсн бюджетмүдәс 206 сай арслң һарһгдв, тер мет жилищн-коммунальн халхин онц эзнә предприятьмүд чигн мөңг йилһсмн.
Таңһчин аюлын (аварийн) көрңд дәкәд нег йовулдг дизель-генератор хулдҗ авгдв. Ода Кемр аюлын бәәдл тогтхла коммунальн халхин объектсиг болн социальн халхин объектсиг тасрхан уга шамар теткхин төлә 15 йовулдг дизель-генератор бәәнә, эннь таңһчин район болһнд болн Элст балһснд.
Таңһчин 10 районд 78 объект болн 35 олн давхр гер автономн дулаллһна системд орулгдв. Таңһчин райодт 19 котельн хаагдв.
Таңһчин котельнс, дулаллһна, усна болн шамин сетьмүд, гер-бүүрин саңгин көрң 80 процентд белн болв, темдглсн болзгт күцц белн болх.