Эдн диилвр делдсмн
08-05-2018, 11:07 
Дәәнә ветеран Анатолий Мишкин Ростовск областин Сальск балһснд төрсмн. 1943 җилин май сард шинкн әрә 17 нас күрсн бийнь эврә сән дурар дәәнд мордв. Түрүн авгтан цергә зер-зевәр, зенитн зер-зевәр хадг дасв. Цергт шин мордсн баһ наста Анатолий Мишкин түрүләд 3-ч запасной зенитн полкд цергә белдвр авв. Дарунь Андрей Никанорович зенитн-артиллерийск дивизионд церглв. Эн дивизион 4-ч Украинск фронтын ханьд орад, Чехословакиг сулдхсмн. 1945 җилин эклцәр Дорд үзгин-Карпатск болн Барун үзгин-Карпатск операцст орлцҗ, залу-зөрмг кевәр дәәлдҗ йовсмн. Болв дәәнә чилгчәр Анатолий Мишкиниг хальмг келн күн гиһәд цергәс буулһад, цааҗла харһулад, Сиврүр йовулв.
Сиврт Анатолий Никанорович трактористәр көдлв. 1957 җилд хальмгуд төрскн һазрурн темцхлә, Мишкинә өрк-бүл бас Хальмгт ирв. һазртан җолачин курсмуд төгсәһәд, авсн эрдмәрн хаалһин-тосхлтын 1-ч тойгта заллтд 40 һар җилдән көдлв. Олн җилдән үнн-чик седклтәһәр көдлснднь энүг кесг өөдән ачлврар ачлсмн, тер мет "Хальмг АССР-ин ачта тосхач" гидг цол зүүлһсмн.
Анатолий Никанорович Төрскән харсгч дәәнә 2-ч девсңгин орденәр, "1941-1945 җилмүдин Төрскән харсгч Алдр дәәнд Германиг диилснә төлә", "Йилһән сән күч-көлснә төлә", "Эмнг һазриг эдллһнд орулсна төлә" болн өөнин медальмудар ачлгдсмн. Өдгә цагт 4 үрнәннь, 4 ач-зееһиннь, җичиннь кишгтә җирһлинь үзҗ, седклнь байрар дүүрнә.
Удлго Төрскән харсгч Алдр дәәнд диилвр бәрснә байриг олн әмтн өргмҗтәһәр тосхмн. Орн-нутган харсч, төвкнүн җирһлин төлә әмән әрвллго дәәлдҗ, диилвр делдсн цуг мана ветеранмуд шин бүүрт орҗ, алдр Диилврин байриг темдглх гисн ицг бәәнә.

Маргарита АРЗАЕВА