Баһ наста көдләчнрт - һол оньг
28-04-2018, 08:38 
- 2015 җиләс авн мана региональн әңг производствд учрсн зеткртә йовдлын ашт шарх-шав авсн улсин комплексн реабилитацин төсвд орлцҗана. Эн төсвәр мана әңгд реабилитационн менеджментин цергллт бүрдәгдв. Производствд зеткртә йовдлд туссн болн профессиональн гемәр гемтсн улсин 81 процентнь эн цергллтин специалистнрин дөң-тусар көдлмштән дәкн һарч чадв. Тиигәд эн төсв тохрагдсн кемд 21 күн реабилитацин кергт орлцв, теднәс 17 күн хәрү көдлмштән һарч үүлдҗәнә. Эн улсин стационарн, амбулаторн болн санаторн-курортн эмнлһнд 2813,7 миңһн арслң йилһгдв, - гиҗ ФСС-ин Хальмг Таңһчар үүлддг әңгин һардачин дарук Валерий Маглинов келв. 2001 җиләс авн производствд шарх-шав авсн улст социальн реабилитацин халхар шишлң көлгн-күчн йилһгднә. Эн цагин туршарт мана таңһчд 156 көлгн-күчн йилһгдсмн, эн кергт социальн даатхлһна саңгас 30,5 сай арслң йилһгдв. Келхд, йилһҗ өгсн шишлң көлгн - \u201cЛада Гранта\u201d долан җил давхла сольгдна.
Социальн даатхлһна саңгин региональн әңгд производствд шарх-шав авсн улсин "Хамдан" гидг клуб үүлднә. Клубин гешүд медицинск реабилитацин, тер тоод санаторн-курортн эмнлһнә, техническ эв-арһар, эмәр тетклһнә болн нань чигн төрмүд хаһлна. Көдлмштән шав авсн улс дунд "Автохамдан" гидг марһа давуллһн сән авъяст тохрв гиҗ келҗ болҗана. Эн җил май сард дарани марһан давулгдхмн гиҗ зуралгдҗана.
Күч-көлс харлһна нарт-делкән Өдрт нерәдҗ эндр Элстд "Күч-көлс харлһна сән гисн специалист" гидг таңһчин марһан болхмн. Эн марһана түрүн девсңгин ашар тавн күн финалд орлцх зөв авв. Эннь "Калмэнерго" предприятин, "Одн" заводын, МЧС-ин региональн заллтын, "Алексстрой" тосхлтын компаня болн спортивн школын элчнр. Эн марһанд диилвр бәрсн специалист әрәсән Өмн үзгин федеральн округд Хальмг Таңһчин нер харсхмн.

ДООҖАН Наталья