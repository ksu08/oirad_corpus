Энергетикүд үвлд белн
26-09-2014, 19:18 | Таңһчин зәңгс
Урҗ өдр Хальмг Таңһчин правительствин Ахлачин үүлиг цаг зуур дааҗах Игорь Зотов әмтиг электрокүчәр теткдг предприятьмүд үвлин кемд яһҗ белдҗәхин төрәр өргн селвлцә давулв. Эн керг-үүлдврт Хальмг Таңһчин ЖКХ-н болн энергетикин министрин дарук С.Точка, «Калмэнергосбыт» компаня заллгч һардач И.Деревенченко, «КалмЭнергоКом» ОАО-н күцәгч һардач Александр Кекеев, «МРСК-Юга»-«Калмэнерго» ОАО-н Хальмг филиалын директорин дарук Виктор Чернявский орлцв. Селвлцәг Игорь Зотов секәд, эн җил үвл дегд киитн болх гиҗ синоптикүд зәңглҗәнә, тегәд әмтиг тасрхан угаһар электрокүчәр, дулаһар теткхин төлә эн өдрмүдт предприятьмүд көдлмшән даавртаһар күцәҗ, ясвран төгсәх зөвтә гив. Селвцәнд орлцсн «Калмэнерго» ОАО-н һардачин дарук Виктор Чернявскийин келсәр, эн җилин зураһар ясврин 32 көдлмш күцәгдв. Эн өдрмүдт «МРСК-Юга» компаня экспертмүд ямаран кевәр мадн үвлд белдсиг бүрткҗ хәләҗәнә, терүнә хөөн паспорт өггдхмн. Элст балһснд ясрин көдлмш бас кегдв, тер тоод аварийн саң бүрдәлһнд кергтә тоот хулдҗ авгдҗана. Тегәд үвлдән әмтиг тасрхан угаһар шамар, дулаһар теткхин төлә эн өдрмүдт цугнь кегдҗәнә.
«Калмэнергосбыт» ОАО-н компаня заллгч һардач Игорь Деревенченко бас ахр тооца кев.
Хальмг Таңһчин ЖКХ-н болн энергетикин министрин дарук Сергей Точка келсәр, электрокүчнә компаньс эн өдрмүдт намрин-үвлин кемд белдлһнә көдлмшән дуусчана. Тегәд ямаран кевәр тедн белдснь намртан, үвлдән медхгдх. Иим көдлмш кехин төлә цуг таал бәәнә. Эндр өдр район болһнд таңһчин аварийн көрң бәәнә. Кемрҗән шам унтрхла, тер дарунь дизель-генератор олзлгдх, иим оборудовань район болһнд бәәнә. Тегәд социальн чинртә объектмүд шам угаһар үлдшго. Эн җилин ноябрь сарин 15 күртл электрокүчәр теткдг компаньс дулалһна кемд белдлһнә паспорт белдх зөвтә, эн керг-үүлдвр зураһар күцәгдҗәнә. Кемрҗән эн җил намр дегд киитн болхла, гермүд болзгаснь эрт дулаһар теткгдх.
Игорь Деревенченкон келсәр, эн җилин 8 сарин туршарт хулдҗ авгдсн электрокүчнә мөңгн күцц даңцагдв, зуг давсн җилмүдин өрн бәәнә. Элст балһсна «Коммунальник» болн «Восток-Сервис» гидг олн давхр гермүдин залврин компаньс ода күртл электрокүчнә мөңгиг өгәд уга. Иим бәәдл мадниг үүмүлҗәнә. Кемрҗән эдн мөңгән цаглань эс өгхлә, залврин компаня медлд ордг олн давхр гермүдиг шамар тетклһиг баһрулх санатавидн. Иим эв-арһ олзлсна хөөн бәәдл ясрхнь маһд уга, - гиҗ И.Деревенченко келв.
Намрин-үвлин кемд таңһчин энергетикүд белн гиҗ И.Зотов сүүриг товчлв.