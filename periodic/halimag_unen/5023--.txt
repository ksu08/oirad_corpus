Теегин нуувчинь секҗ байҗтн
31-01-2017, 11:54 
әрәсәд 2017 җил экологийин Җил гиҗ зарлгдв. Өдгә цагт эн төр чинвртә болҗана. Хальмг Таңһчд болхла экологическ төр ик чинр зүүҗәнә. Мана таңһч йиртмҗин зөөрәрн байн, өвәрц урһмл болн ховр аң-аһрусд, шовуд бәәршлнә.
Бичкдүдин болн уйн баһчудын туризмин болн краеведеня таңһчин цутхлң экологийин Җилд нерәдгдсн керг-үүлдврмүд бүрдәҗәнә. Цутхлңгин методист Светлана Арашаева эн туст кеҗәх көдлмшин тускар маднд келҗ өгв.
Цутхлңгин көдләчнр бәәсн һазриннь йиртмҗ хадһлхар зүткҗәх, төрскнч седклтә улсиг ниицүлх күсл тәвҗәнә. Тегәд чигн одахн мел тиим улсла харһлт бүрдәсмн. Керг-үүлдврт Хальмгт нернь темдгтә шүлгчнр Григорий Кукарека болн Василий Чонгонов, цугәрәсән Улсин фронтын элч Лариса Болдырева орлцв.
"Санан-седклин экологийәс эклх кергтә. Сарул чееҗтә күн әрүн күсл күцәхәр, цаһан седклин үүл бүтәхәр зөрх",- гиҗ тоолвран Василий Чонгонов медүлв. Цутхлңгин методистнр болн багшнр йиртмҗин зөөрин туск күүндврт орлцҗ, төрскн һазран шинҗлдг улсин келснәс шин соньн тоот медҗ авв.
Григорий Кукарека хальмг һазрт йир дурта күн. Өдр болһн гилтә төрскн теегәр йовҗ, йиртмҗ һәәхҗ шинҗлнә. Эннь шин шүлгүд үүдәхднь урмд өгдгнь лавта. Йиртмҗиг шинҗлснә ашт шинәс медсн тоотарн, байр-бахмҗарн, тоолврарн нег ухан-седклтә улсла - цутхлңгин багшнрла хувалцна. Юңгад гихлә эдн олн җилин туршарт залһлда бәрҗ, нөкцҗ үүлднә.
Урн үгин үүдәврмүд, эрүл-мендд туста урһмл, хуучн цага зургуд болн материалмуд
керг-үүлдврт орлцачнрин оньгт тусхагдв. Терүнлә таньлдсн улс төрскн теегиннь чинрин тускар гүүнәр ухаһан туңһав. Григорий Кукарека төрскн һазр-усна тускар өргмҗтәһәр келнә, эн төр кезәд чигн санан-седклинь үүмүлнә. Күүкдт шагшавдын сурһмҗ өгч, төрскн һазртан дурта болдг уха зааһад бәәхлә, өвкнриннь үлдәсн зөөрән хадһлҗ чадхвидн, эн туст багшнрин
көдлмш ик чинртә гиҗ Василий Чонгонов тоолврарн хувалцв.
Хальмг шүлгчнр арвн җилин эргцд "Бичкн төрскм" гидг таңһчин краеведческ марһана жюрин ханьд орҗ, литературн краеведеня халхар бичсн шинҗллтин көдлмш шалһна. Цутхлңгин
көдләчнр үүдәгч улсла хамцҗ үүлдҗәхин ашт үүлдвртән шин седвәр болн төсвс күцәхәр шунна. Экологийин җилд эдн сурһульчнрла болн багшнрла йиртмҗ харлһна төрәр кеҗәдг
көдлмшән улм өргҗүлхәр бәәнә. Цутхлңгин көдләчнр тасрхан угаһар төрскн һазран шинҗлҗ, байн материал хоршаҗ, даңгин керг-үүлдврмүд бүрдәҗ, күцәсәрн төвкнхш. Улм олзта-тустаһар үүлдхин төләд таңһчд краеведмүдин Ниицә тогтаҗ, олн улсиг хамцулхар бәәнә.
Ода "Экологическ зам" гидг төсвиг ухалҗ белдҗәнә. Эн төсвд әмтнә килмҗ болн оньг керглҗәх соньн 16 объект орсн болдг. Сурһульчнрин болн багшнрин төлә экологическ умшлһн бүрдәгдх, экологическ туризмин болн краеведеня төрәр сурһульчнрин белдсн шинҗллтин көдлмшиг цуглулҗ, хураңһуд орулв. Удлго Цутхлңгин көдләч, тууҗин номин кандидат Р.Надбитов бичсн "Төрскн һазрар зуульчллһн" гидг дегтрин презентац болх.
Тер мет экологийин Җилд нерәдгдсн нань чигн олн зүсн керг-үүлдврмүд бүрдәхәр зуралҗана. Тер тоод экскурсьмудын Долан хонг, багшнрин болн сурһульчнрин дунд таңһчин туристическ слет, "Хальмгм - мини Төрскн" гидг туристическ марһан, "Би - әрәсән иргнв" гидг таңһчин акц давхмн.

Маргарита АРЗАЕВА