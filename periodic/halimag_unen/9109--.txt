Кезәңк тууҗин туск соньн шинҗллтс
31-10-2018, 15:07 
Одахн, октябрь сарин 29-д, Элстд, "Хальмг Таңһч" РИА-н герт әрәсән номин академин медлин Хальмг номин Цутхлңгин көдләчнр Уташ Очиров болн Эрднь Кекеев археологин халхар кесн илдклин тускар келҗ өгв.
- Номһн далаһас авн Хар теңгс күртл үрглҗләд бәәсн Алдр Теегин нег әңгнь мана таңһч кезәнә бәәсмн. Энд Торһн Улан Зам Хаалһар хулд-гүүлгән цуг делкәһәр кегдҗәсмн. Энд кесг цивилизац харһҗ тууҗин йовудыг түргдүлҗәсмн. Скифмуд, сарматмуд мана һазрар нүүлдҗ йовсмн, зуг эдн эврә бичмр уга бәәсмн.
Тегәд эднә тууҗин, күцәҗәсн үүлдврин, җирһлин тускар зуг цөөкн юм Китдин эс гиҗ кезәңк Грецин номтнр бичҗәсн дегтрмүдәс олҗ авч болҗана, яһад гихлә эдн Алдр теегәр нүүҗ йовҗасн келн-улсас дегд хол бәәсмн. Тиигчкәд кезәңк дегтрмүдт орсн тоотыг зәрмдән хаҗилһәд бичнә. Тегәд хамгин үнн-чик тууҗин үлдл археологудын илдксн тоот болна, - гиҗ күүндвриг тууҗин номин доктор Уташ Очиров эклв.
Терүнә келсәр, мана таңһчд археологудын шинҗллт кесг арвад җил хооран эклсмн, тер тоод профессор Урбжур Эрдниев терүг күцәҗ йовсмн.
Ода ик балһс олҗ авхд йир күнд, зуг цөөкн улс бәәсн байн күүнә бәәшң, терүнә ялчнрин гермүд, теднә бәрҗәсн шивәс олҗ авч болҗана. Тиим шивә, бәәшңтә һазриг мана таңһчин Городовиковск районд олҗ авсмн. Тер олврин тускар Городовиковск района музейин һардач Лариса Манжикова 2008 җилд зәңглсмн.
Хойр җил давсна хөөн КНЦ-н археологин әңгин, әрәсән номин нань чигн Цутхлңгин көдләчнр хәәврин көдлмш эклв. Тиигҗ Городовиковск районд бәәсн толһад шинҗллт кегдв. "Башанта-1", "Башанта - 2" гиҗ номтнр терүг нерәднә.
Тер номин шинҗллт Германя А. Гумбольдтын нертә саңгин, Татарстана археологин институтын дөңгәр күцәгдҗәсмн. Олҗ авсн бичкн балһсна бәәрн эврә шивәтә бәәсмн, Хазарск каганатын VIII-ч зун җилин цагла ирлцҗәнә, энд номтнр Крымас болн нань чигн һазрас авч ирсн амформуд олҗ авсмн.
- Эн хәәәвриг бидн нуурин көвәд эклләвидн. Боодг эвдрхлә, тер кезәңк юмн эврән һарч ирәд бәәв. Эн шинҗллтд орлцтн гиҗ бидн Москван, Санкт-Петербургин, Екатеринбургин институтмудын номин көдләчнрт үрвр келәвидн, эдн ик дөңгән маднд күргв, - гиҗ күүндврт КНЦ-н номин көдләч Эрднь Кекеев орлцв.
Талдан олн зүсн төрәр шинҗллт кедг специалистнр эднд бас дөң болад бәәв, тер тоод химикүд, физикүд болн нань чигн номин элчнр, тиигҗ хамцу кевәр эдн кесг тоотыг кинәнәр медҗ авч чадв.
Тиигчкәд энд бәәсн бәәхтә улс шовуна мах, заһс идҗәсмн, терүг ясна үлдл иткүлҗәнә, тиим кевәр ик цолта хан эс гиҗ байн күн энд бәәсмн гиҗ бас келҗ болҗана. Одахн болхла, сентябрь-октябрь сармудт, номтнр энд 35 метр утдан чолун блокуд олҗ авсмн, тернь шивән эс гиҗ зер-зевин ул гиҗ олзлҗасн юмн гиҗ келҗ болҗана. Энд бәәсн шивән эрсмүд әмтн XIX-XX зун җилмүдт цуцлад эврәннь тосхлтын төлә олзлҗасмн.
Тиим кевәр энд әмтн эврәннь керамик болн хавтха чолу һарһҗасмн, тиим юм һарһхин төлә эдн шишлң бешмүд олзлҗасмн, теднәс һурвнь ода күртл үлдҗ. Шивән эрс утдан 180 метр күрнә.
Хазарск каганатын тал дунд, эн аһу ик орн-нутгин цецгәрлтин цагла тер шивә тосхгдсмн. Тең болн Иҗл һолын көвәд бас тиим балһсн илдкгдлә, тедн нег цагла тосхгдсмн, болв Городовиковск района объектд керамик болн хавтха чолун олдсн бәәнә.
Зәрм экспонатмуд Городовиковск музейд эс гиҗ Хальмг келн-улсин музейд үзүлгдх. Тиим кевәр эн олҗ авсн тоот Хазарск каганатын әмтнә җирһлин тускар кесг тоот медҗ авх арһ өгчәнә. Хөөннь номин шинҗллт төгсәгдснә дару энд музей чигн секҗ болҗана, кесг туристнр Хазарск каганатын тууҗар соньмсхнь лавта. Энд талдан чигн толһас бәәнә, болв тедниг шинҗлх мөңгн ода деерән уга. Тиим кевәр эн олвр мана орн-нутгин Өмн үзгин эс гиҗ бүкл әрәсән төлә ик чинртә олвр болхнь маһд уга.
ТүРВәН һуна