"Цагда" олна седкл авлна
17-05-2018, 09:40 
Хальмгин билгтә бичкдүд нарт-делкән фестивальмудт чигн орлцҗ, билг-эрдмән үзүлнә. Нидн "Цагда" Чехийд болсн тиим ик чинртә фестивальд ончрад, Гран-при шүүлә. Тиигхд эдн "Цаһан сарин байр" гидг вокальн-хореографическ композиц олна оньгт тусхала. Бичкдүд мана өвәрц авъясмудыг сәәнәр үзүлсн деерән хальмгаһар дуулв, биилв. һазадын орн-нутгт мана таңһчин бичкдүдин билгинь өөдәнәр үнлсмн. Ансамбльд орлцачнр Деляш Лиджиева, Амулң Петькиева, Станислав Болдырев шишлң номинацст негдгч ормс эзллә.
"Цагда" кесг дәкҗ олн зүсн фестивальмудт нүүрт һарла. үлгүрлхд, Сочи балһснд (2003 җил) "Туулин илв" гидг театральн коллективсин Цугәрәсән фестивальд, көгҗмин наадарн ончрла. 2005 җилд бас эн балһснд болсн "Искусствин делкәд" гидг нарт-делкән фестивальд һурвн номинацд дииллә. Бичкдүдин коллектив талдан орн-нутгудла сойлын халхар күцәгддг чинртә керг-үүлдврмүдт бас орлцна. Келхд, 2010 җилд "Цагда" сурһульчнрин хәрлцәнә туск шишлң бооцаһас иштә Өвр Моңһлд (Китд) одла. Энтн хойр орн-нутгин бичкдүдин нөкцлт батруллһнд сән нилчән күргснь лавта.

АЛЕКСәН Кишгтә