Цугәрәсән субботник
26-09-2017, 17:06 
Җил болһн мана орн-нутгт В.И.Вернадскийин нертә неправительственн саң "Көк хавр" гидг Цугәрәсән субботник бүрдәнә. Орн-нутгин цуг регионмуд эн керг-үүлдврт шунмһаһар орлцна. Мана таңһчин әмтн чигн эн олна кергт орлцҗ, йиртмҗ харлһна халхар эврә тәвцән орулна. Одахн мана хотл балһснд таңһчин йиртмҗ болн эргндк бәәдл харлһна министерств болн Элст балһсна администрац субботник бүрдәв. Эн субботник Цугәрәсән акц күцәлһнә йовудт давв.
Элстин администрацин эдл-ахун болн административн-техническ бүртклһнә заллтын ах специалист Елена Урванцеван келсәр, һурвн ормд субботник болв. Эннь әмтн кеер йовҗ, балһсна өмн үзгт Аршан болн үкәр тал темцҗ һазр ахулв. Тер мет балһсна Хрущевин нертә уульнцас 8-ч микрорайона сала-садрг күртл һазриг цеврлв. Субботникд Элст балһсна администрацин, муниципальн учрежденьсин, онц эзнә предприятьмүдин көдләчнр, эгл элстихн чигн орлцв, ут тоодан 600 һар күн көдлв. Эдн ханцан шамлад, ниитәһәр, гүҗрҗ
көдлцхәв. Аштнь эдн дала хог-бог хураһад, ик аһу һазр ахулад цеврлв. Энтн йоста кевәр
төрскн һазр-усндан хару, йиртмҗд дурта улс болҗахнь мөн. Дорас өсч йовх үйнр эднәс үлгүр авч, бас тиим чик седклтә улс болҗ өсҗ, бәәсн һазртан хәәртә болхнь маһд уга.

Мана зәңгч