Донормуд цусан өгв
24-04-2018, 08:53 
Хальмг Таңһчар донорск җисә делгрүллһнә специалист-эмч Батр Анюшевин келсәр, эн өдр цуг әрәсәһәр иим керг-үүлдвр бүрдәгднә. Җил ирвәс донормудын то өсчәхиг эмч темдглв. Баһчуд сән дурар донормудын тоод орҗ цусан өгчәхнь байрта.
Эн өдр Росгвардин көдләчнр өрүн эрт ирәд, эмчд бийән үзүлхәр чеерүдт зогсв. Цусна цутхлңгин эмчнр А.Лизинова болн О.Гучунова эднә эрүл-мендин бәәдл шинҗлҗ, цусна дарлтынь хәләв. Дарунь эдн цусан өгәд, эн өдр кедү цус өгч болхинь медҗ авв. Росгвардин барин цергллтин һардач, подполковник Сергей Кравцовин келсәр, эндр хөр шаху күн цусан өгхәр ирв. Келхд, Росгвардин көдләчнр бийснь эн кергт орлцхар шиидсмн. Эн цергллт хойр җил хооран бүрдәгдсн бийнь эдн буйнч седклин керг-үүлдврмүдт шунмһаһар орлцна.
Цусан өгхәр ирсн улсиг халун әмтәхн цәәһәр тоов, күн болһнд бичкн белг өгв.

Мана зәңгч