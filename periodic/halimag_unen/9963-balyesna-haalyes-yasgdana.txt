Балһсна хаалһс ясгдҗана
11-09-2019, 12:01 | Таңһчин зәңгс » Эндрк өдрин төрәр
Таңһчин хотл балһсн олн зүсн келн-улсин төсвст орлцҗана. Тер дотр «әәмшг уга болн сән чинртә көлгн-күчнә хаалһс» гидг төсв Элстд йовудтаһар бәәдл-җирһлд тохрагдҗана.
2019 җилд эн төсвиг күцәлһнә йовудт 10 уульнцд 13 һар дууна хаалһин 17 участк ясгдх. Эн кергт 417 сай 662 миңһн арслң һарһгдхмн. Зунар ясврин көдлмш келһнә тосхлтын организац шүүҗ авлһна марһан давсна хөөн хаалһин эдл-ахун предприятьмүдлә бооцас батлгдсмн. Терүнәс иштә дорд үзг талас ордг хаалһиг, Эсамбаевин, Сухэ-Баторин, Герасименкон, Осипенкон, Джангарин, 28-ч әәрмин, Демьяновск уульнцст хаалһсин ясврин көдлмш кегдҗәнә. Дәкәд болхла шидр Чонкушовин проспектд болн Бимбаевин уульнцст хаалһсиг яслһна туск бооцас батлгдв. Удлго энд чигн ясврин көдлмш эклх.
Батлгдсн бооцанас иштә зүсн-зүүл көдлмш кегдхмн. Эннь хаалһин девскр болн бордюрмудын чолуд сольгдх, тротуармуд шинәс тосхгдх эс гиҗ шинрүлгдх, йовһн улс хаалһ һатлдг ормс ясгдх, электрокүчнә сурвлҗ болн шам сольгдх, инженерн коммуникацсин төлә сав кегдх.
Элстд бәәрн предприятьмүд: «Агронива ООО, «Инком» ООО, тер мет Ростовск областяс «РостовАвтоДор» РО-н ГУП, әәдрхнә областяс «ДСК» ООО хаалһсиг ясчана. өцклдүр бидн Сухэ-Баторин нертә уульнцд одҗ, хаалһин ясврин көдлмшин йовудар соньмсвидн. Дигтә бөк бәрлдәнә Академийин өөр-шидр хаалһин участкиг ясчана. Энд бидн тосхлтын организацин мастер Михаил Гуринлә харһҗ күүндвидн. «РосАвтоДор» ГУП 3 җил хооран бүрдсмн. Энүнә медлд хаалһ яслһна болн тосхлтын 23 заллт (ДРСУ) орна. Эн предприятьд миңһн күн көдлҗәнә, 300 һар зүсн-зүүл шишлң техник бәәнә. «РосАвтоДор» Ростовск областьд болн хам-хоша бәәх регионмудт чигн хаалһин ясврин болн тосхлтын көдлмш кенә.
Эн җил предприять Элстд хаалһин 6 участкиг ясхмн. Эннь Сухэ-Баторин уульнцд 2 участк: Пюрбеевин уульнцас Хрущевин уульнц күртл – 530 метр болн Хрущевин уульнцас Лермонтовин уульнц күртл – 1400 метр хаалһ ясх, тер мет Герасименко уульнцд 1 дууна, Демьяновск уульнцд 1 дууна, Джангарин уульнцд 1 дууна 100 метр, 28-ч әәрмин уульнцд 1 дууна 400 метр хаалһ ясҗ ясрулхмн.
Ода Сухэ-Баторин, Герасименкон болн 28-ч әәрмин уульнцст дегц ясврин көдлмш кеҗәнә. Эн һурвн объектд ут тоодан 40 күн көдлҗәнә. 14 зүсн зүүл шишлң техник олзлгдҗана. Цааранднь талдан регионмудт эртәр эклсн көдлмшиг дуусхла, дәкәд чигн хаалһин тосхачнриг нааран йовулх. Бригад болһн онц эврә даалһврта болна. Нег бригадын көдлмшчнр хаалһин бордюрмуд шинрүлҗәнә. Талдан бригад болхла хаалһин деерк девскриг һарһҗ авад, шин хату девскр делгнә. Тегәд нег бригадын көдлмшчнр эврәннь кергән күцәҗ төгсәхлә, талдан хаалһин участкд ясврин көдлмшиг эклнә.
Сухэ-Баторин уульнцд, бөк бәрлдәнә Академин туст хаалһд шин бордюрмуд тосхчкҗ. Ода болхла хаалһд шин хату девскр делгҗәнә. Сухэ-Баторин нертә уульнцд хаалһин участк йир нәрн. Энд көдлмш кехд дашката, юңгад гихлә тротуармудын кемҗәнь ик, көлгнә зогсалмуд болн маши зогсадг орм дала. Тротуарин хойр ик участк ясх кергтә. Нег участк утдан 6 миңһн 200 метр, хойрдгчнь 2 миңһ һар метр тогтаҗана гиҗ мастер М.Гурин келв.
Дәкәд болхла эн хаалһин участк хаалһин җисәнә әәмшг уга бәәдл теткхин төләд кергтә тоотар теткхмн, эннь көлгнә хаалһд шишлң темдгүд, светоформуд углҗ тәвгдхмн. Тер мет хаалһин амар бәәх шамин панрмуд шинәс тәвгдх.
Балһсна кесг уульнцд ясврин көдлмш гүргүдән орҗ кегдҗәнә. Цуг эн уульнцст хаалһсин ясврин көдлмш сәәнәр кегдҗ, шинрүлдгнь маһд уга. Тиигхлә эдн «әәмшг уга болн сән чинртә хаалһс» гидг келн-улсин төсвин некврмүдлә ирлцхмн.
Маргарита АРЗАЕВА
И.Музраеван цоксн зург