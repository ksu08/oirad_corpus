Депутат әмтнд нөкд болҗана
30-06-2017, 17:26 
Шидр Элстд "Негдсн әрәсә" партин Ахлач
Д. Медведевин Олна при\xb8мна региональн әңгд таңһчин иргнмүд ирәд, РФ-н Орн-нутгин
Хүүвин депутат Батор Адучиевд, эврә төрмүдән келцхәв. үлгүрлхд, Төрскән харсгч Алдр дәәнә ветеран Петр Леонтьев бәәр яслһнд
нөкд болхиг сурв. Дәкәд медәт таңһчд олн
зүсн производств делгрүллһнә төрәр ухан-тоолвран келв.
Баахн күүкн Данара Очирова июнь сард Владикавказд армрестлингәр болсн Цугәрәсән турнирт диилҗ. Эн сентябрь сард әрәсән хамцу командын ханьд Венгрьт болх делкән чемпионатд орлцх зөвтә. Тегәд энүнд мөңгнә халхар дөң кергтә болҗана.
үстин района Цаһан Амн селәнә бәәрн күн, арһлач Николай Когаев нәәмәдлҗәх һазрин үн кесг холванд өсснә тускар үүмәтәһәр депутатд келв. Энтн һанцхн энүнд биш талдан улст чигн му харшлтан күргҗәнә гив. Тегәд эн туст шишлң шиидврмүд батлх кергтә гиҗ арһлач тоолҗана. Кемр эс тиигхлә арһлачнр эврә кергән хаяд, талдан регионмудт нүүх әәмшг бәәнә. Келхд, хам-хоша бәәх Əәдрхнә областьд нәәмәдлҗәх һазрин үн баһрулгдснь медгдв.
Приютна районас ирсн күн энүнә күүкнь нидн әрәсән марһанд нүүрт һарад, "Артекд" амрлһна пут\xb8вкар ачлгдсн бәәҗ. Болв тер марһанас хәрҗ йовсна кемд хаалһдан зеткрлә харһҗ. Шалтгта күүкн кесгтән эмнлһ авв. Эн җил күүкн "Артекд" амрх саната. Болв энүнд материальн дөң керглгдҗәнә гиҗ эцкнь депутатд келв.
Нег күүкд күүнә эрмдгтә көвүнь Санкт-Петербург балһсна номин-шинҗллһнә институтд медицинск хәләврт одх зөвтә. Болв мөңгн уга болад, эн эркн керг эс күцәгдҗәхинь депутатд келв. Өдгә цагт баһ тетквртә өрк-бүлд эн төр хаһлхд амр биш.
Батор Канурович цугтаһинь ик оньган өгч соңсад, теднд нөкд болх седклән медүлв. Депутат зәрм төрмүдиг дор ормднь хаһлв. Дәкәд кесг төрмүдәр министерствсин, муниципалитетмүдин элчнрлә харһад күүндхмн. Данара Очирова чинртә турнирт армрестлингәр диилвр бәрснд Батор Канурович икәр байрлв. Спортын болн нань чигн халхар күцәмҗ бәрдг баһчудыг депутат даңгин дөңнх саната.

БОСХМҖИН Валентина