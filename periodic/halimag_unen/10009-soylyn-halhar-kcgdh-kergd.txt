Сойлын халхар күцәгдх кергүд
22-10-2019, 11:15 | Таңһчин зәңгс » Сойл
«Калмыкия» РИА-д дарани брифинг болв. Таңһчин сойлын болн туризмин министр Хоңһр Эльбиков, министрин дарук Николай Санджиев, Хальмг госфилармоня директор Аркадий Манджиев журналистнрла харһв. Сойлын халхар Келн-улсин төсв күцәлһнә йовудын тускар күүндвр болв.
Таңһчд «Сойл» келн-улсин төсв күцәлһнә йовудла сойлын болн туризмин министр Хоңһр Эльбиков келҗ өгв. Эн төсвин кемҗәнд таңһчд сойл болн туризм делгрүллһнә государственн таңһчин программ үүлдҗәхин тускар темдгләд, 2019 җиләс нааран эн ик төсв һурвн үзгәр делгрлт авчахин тускар келв. Иигәд, «Сойлын тогтсн бәәдл» гидг үзгәр, «үүдәгч улс» болн «Цифрин сойл» гидг тер үзгүдәр олн керг-үүлдвр диг-дараһар күцәхин төлә 749115 миңһн арслң йилһгдҗәнә. һурвн зүсн бюджетәс мөңгн тогтхмн, тиигчкәд мөңгн нег кемд биш диг-дараһар регионмудт орҗ ирҗәхмн.
Сойлын бәәдлиг һазр болһнар ясрулхин төлә таңһчд селәнә сойлын һурвн герин тосхлтд мөңгн йилһгдв. Терүнә ашт Көтчнрә района Шатта селәнд, Яшкулин района Чилгр поселкд, Приютна района Первомайск селәнд сойлын гермүд тосгдҗана. Сойлын объектс җилин чилгчәр эдлврт орхмн.
«үүдәгч улс» гидг төсвәр баһ наста билгтнриг дөңнлһнә олн-зүсн янз олзлгдҗахин тускар келгдв. «Цифрин сойл» гидг төсвәр таңһчд темдглгдсн цуг тоот күцәгдснә тускар министр зәңглв. Келн-улсин библиотек эн халхар ик көдлмш кесмн. Сойлыг делгрүллһнә нань чигн олн төрин тускар Хоңһр Бадмаевич тодрха цәәлһвр өгв.
Министрин дарук Николай Санджиев келн-улсин төсв күцәлһнд сән белдвртә, шишлң медрл авсн кадрмуд ик чинр зүүҗәхин тускар, шин некврин бәәдлд көдлхин төлә мергҗлттә специалистнр белдгдх зөвтән тускар келҗ өгв. Сойлын халхар үүлдҗәх деед сурһулин заведеньст болн дундын шишлң сурһулин заведеньст олн баһчуд сурчана. Эн җиләс авн тедн сурһуль сурснаннь хөөн таңһчд ирҗ, тедниг йовулсн учрежденьст, коллективст көдлх зөвтә болҗана. Терүнә төлә һурвн халхин бооцан батлгдна. Дәкәд болхла искусствин колледжд таңһчдан кергтә специалистнр белдлһнд, колледжин материальн улынь батллһар көдлмш кегдҗәнә. Бүклдән сойлын учрежденьсәр мергҗлттә, сән медрлтә специалистнр көдлҗәнә. Сойлын көдләчнрин тоомсринь өөдлүллһәр баһ биш үүлдвр күцәгдҗәнә.
Государственн филармоня медлд бәәх сойлын бәәшңгин капитальн ясврин тускар, филармоня коллективсин үүдәгч көдлмшин тускар, ямаран фестивальмудт болн хамцу концертмүдт тедн орлцсна тускар Аркадий Манджиев келҗ өгв. өөр эргндк регионмудын үүдәгч коллективслә хамцу үүлдснә ашт сойлын шин төсв үүлддгин тускар келхләрн, октябрин 29-д «Ойрат- арена» цутхлңд «Кармина Бурана» гидг кантат болхинь, терүг хальмг болн талдан көгҗмин коллективс хамцу күцәхинь тер зәңглв.
Тиигәд брифингин йовудт сойлын делгрлтин кесг төр тәвгдв.
җИРһЛИН Кермн