Элстүр өврмҗтә поезд ирлә
05-12-2018, 09:56 
Одахн Элстин вокзалд өвәрц шишлң поезд ирсн билә. Энтн "әрәсән төмр хаалһс" ил акционерн ниицәнә (ОАО "Российские железные дороги") йовһн һәәхүлин-лекционн комплекс (Передвижной выставочно-лекционный комплекс, ахрар нерәдхлә ПВЛК) төмр хаалһин көлгн-күчнә, промышленностин болн технологийин халхд олзлгдҗах нүүрлгч инновационн эв-арһсиг олна оньгт тусхав. Эн поезд йисн вагонас тогтна. Эн вагонмудт орн-нутгин төмр хаалһс тогталһна болн делгрүллһнә тууҗин туск төрәр экспозицс үзүлгдҗәнә. Тер мет әрәсән төмр хаалһст тохрагдҗах өдгә цагин инновационн төсвсин болн нүүрлгч технологийсин тускар олнд медүлҗәнә.
Йовһн һәәхүлин-лекционн комплекс энтн "әрәсән төмр хаалһс" компаня сурһулин төсвнь болҗахнь мөн. Поездд өвәрц, җигтә соньн һәәхүлмүд тогтагдсмн. Төмр хаалһин көлгн-күчнә, электроникин, йиртмҗин көрңгиг әрвллһнә болн наноиндустрийин халхар олзлгдҗах орн-нутгин нүүрлгч техническ эв-арһсла болн технологийслә таньлдҗ болхмн. Энд төмр хаалһин зүсн-зүүл көлгн-күчнә макетмүд цуглулгдҗ. Тер тоод хуучн паровозмуд, тепловозмуд, электровозмуд, тер мет өдгә цагин кев-янзта көлгн-күчн: "Сапсан", "Ласточка", "Аллегро" болн нань чигн. һәәхүлд ирсн әмтнд төмр хаалһин көлгн-күчнә халх яһҗ көдлдгнь соньн болснь лавта. Төмр хаалһин станцин, вокзалын, төмр хаалһин һатллһна ниилвр, поездмүдин баһрулгдсн модельмүд үзүлгдҗәнә. Тер мет Төрскән харсгч Алдр дәәнә цагт нерәдгдсн вагон цуг улсин седклинь үүмүлснь маһд уга. Дәәнә цагт салдсмуд фронтур йовсн вагонмудын бәәдлиг шинәс сергәҗ, олнд үзүлҗәнә. Тиигәд эн һәәхүл хәләҗ, шин соньн тоот үзҗ медж болхмн. Өврмҗтә поезд бичкдүдт ик гидгәр таасгдна, тер мет бөдүн улсиг чигн соньмсулна.
Долан җил хооран Москва балһснд Рижск вокзалд "әрәсән төмр хаалһс" ил акционерн ниицәнә йовһн һәәхүлин-лекционн комплекс байрин бәәдлд секгдсн болдг. Өдгә цагт эн һәәхүлин поезд тасрхан угаһар әрәсән төмр хаалһсар йовад, орн-нутгин балһсд эргәд төгәлнә. һәәхүлин экспозицс даңгин шинрүлгдәд бәәнә. Тегәд чигн йовһн һәәхүлин болн лекционн комплексин көрңнь цаг ирвәс улм өргҗәд, шинрәд, экспозицснь җигтә соньн болна.
Ноябрь сарин 30-д Элстин вокзалд өрүнәс авн асхн күртл һәәхүлин комплекс көдлв. Таңһчин правительствин Ахлач Игорь Зотов иигәрән ирҗ, цуг вагод эргәд, һәәхүлин экспозицсинь хәләҗ, ухан-тоолвран медүлдг дегтрт һәәхүлин тускар тоолвран бичв.
Элстүр ирсн һәәхүлин-лекционн комплекст бас ик-баһ уга әмтн, нег үлү школмудын сурһульчнр ирҗ, әрәсән төмр хаалһ тогталһна болн делгрүллһнә тууҗла таньлдҗ чадв. Эн йовһн һәәхүлин комплекс йир өврмҗтә, җигтә соньн гиҗ әмтн темдглв.

Маргарита АРЗАЕВА
С.Убушиевин цоксн зург