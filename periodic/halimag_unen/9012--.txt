Бичкдүдиг килмҗтәһәр хәләнә
20-10-2018, 10:04 
Мендвт, "Хальмг үнн" газетин күндтә көдләчнр!
Мана Артезиан селән бичкдүдин хойр садта, теднәс негнь Буровой поселкд үүлднә. Тегәд би садмудын сурһмҗлачнрин тускар бүлән үг келхәр бәәнәв. Яһад гихлә октябрь сарин 5-д Буровой поселкд көдлдг "Байр" бичкдүдин сад 45-ч җилин өөнән темдглв.
Өөнин өмн өргнд садт ясврин көдлмш давулгдла, ода учреждень өдгә цагин некврмүдлә ирлцҗәнә. Садыг 35 җилин туршарт Нина Наминовна Чолутаева чадмгар һардҗана. Ах сурһмҗлач Людмила Зургановна Лебедева болхла сад бүрдәгдснәс авн тендән көдлҗәнә. Дамшлтта эн көдләч кедү бичкдүдиг школд белдснь тоолхд берк. Чолутаева Лебедева хойр Хальмг Таңһчин Толһачин мөрәһәр ачлгдла. Бичкдүдин сад секгдхлә Хальмг Таңһчин Толһач учрежденьд 100 000 арслң йилһҗ өгв. 2009 җилд "Байр" сад таңһчин дошкольн учрежденьсин марһанд орлцад дииләч болв. Садын ул деер дару-дарунь олн зүсн семинармуд давна. Мана районд бичкдүдин садмудт үүлддг көдләчнр тиигәрән ирәд дамшлтарн болн сүв-селвгәрн хувалцна,
"Байр" садт көгҗмин һардачар Валентина Петровна Джамбышева 35 җилин туршарт көдлҗәнә. Кедү күүкд байрин өдрмүдлә көгҗмчин аккордеона айс дахад дуулсн, биилсн болх! Тер мет 35 җилдән сурһмҗлачар Нина Ивановна Дакиева көдлҗәнә. Баһ наста көдләчнр садт бас бәәнә. Тедн кен гихлә, Елена Владимировна Хантыеван, Кермн Ивановна Лузунгован, Наталья Васильевна Халаеван, Татьяна Васильевна Ходжгорован нерд заах кергтә. Эднә хәләврт 66 көвүн болн күүкн бәәнә. Бичкдүдин эрүл-менд шинҗлҗ хәләдгнь - медсестра Ольга Ивановна Убушаева. Баһ персоналын көдләчнрин нерд бас заах кергтә. Энтн Людмила Ивановна Босаева, Мария Наминовна Очир-Горяева, Мария Гогаевна Убушаева, Наталья Геннадьевна Лиджиева, Кермн Борисовна Босхомджиева. Марина Зургановна Натырова болхла юм уһадг машинә операторар үүлднә. Нина Наминовна Чолутаеван келсәр, Марина Зургановна йир дааврта, көдлмштән дурта күн. Терүнә нилчәр садын өлг-эд кезә чигн цевр-цер.
Эдл-ахун халхар Зухра Магомедовна Магомедова дааврта. Эн көдләч торвр угаһар бичкдүдин садыг хот-хоолар теткнә.
Бичкдүдин сад Артезиан поселкин СМО-н ачлврта. Л.З.Лебедева әрәсән Федерацин дунд сурһуль-эрдмин күндтә көдләч мөн. әрәсән Күндллһнә һашгар Н. Н. Чолутаева, В.П.Джамбышева болн Н. И. Дакиева ачлгдла.
Бичкдүдин садт олн зүсн кружокуд үүлднә. үлгүрнь, "Алтн Булг" кружокин гешүд хоорндан зуг хальмгаһар күүнднә, спортын халхар чигн марһлдна. Келхд, "Байрт" бичкдүдиг сурһмҗллһна, амрлһна төлә цуг таал бәәнә. Садын герин дотркнь чигн, һазакнь чигн йир сәәхн. Көдләчнр хоорндан ни-негн бәәнә. "Манад күүнә күүкд уга. Тедн цугтан мана бичкдүд. Эдн болхла эврә заңта, күн болһнла ээлтәһәр, нәәһинь олҗ күүндх кергтә", - гиҗ садын көдләчнр келнә. Энүнә тускар бичкдүдин эк-эцкнр меднә.
"Цекерта" СПК-н һардвр бичкдүдин садт даңгин дөң күргнә, нөкд болна. СПК-н ахлач Сергей Зурганович Джульджуевин нилчәр "Байр" бәәцин техникәр, сплит-системәр, компьютерәр, телевизорар болн нань чигн тоотар теткгдлә.
Ода Артезиан поселкин медлд бәәдг "Березка" нертә бичкдүдин садын тускар бас нег цөн үг келхәр бәәнәв. Бичкдүдин учрежденьст Артезианск СМО-н ахлач Алексей Эрдни-Горяевич Наранов ик дөңгән күргнә. Өдгә цагт "Березка" садыг Светлана Борисовна Орусова толһалҗана. Эн бас зөвәр ик дамшлтта көдләч, дошкольн учрежденьст 35 җилин туршарт көдлҗәнә. Светлана Борисовна әрәсән Федерацин дундын сурһуль-эрдмин күндтә көдләч мөн. Терүнә һардҗах садт сурһмҗлачнрин хәләврт 80 көвүн болн күүкн бәәнә. Эн учреждень бас эн җил зөвәр шинрүлгдсмн, бәәцин болн компьютерн шин техникәр теткгдсмн. Сурһмҗлачнр асрҗасн күүкдтән дурта, теднә эк-эцкнрлә ниитә бәәнә. Ах сурһмҗлач Инна Павловна Тюрбеева хальмг келнә кружок һардна, Вера Тимуровна Наранова "Умелые ручки", Наталья Владимировна Харцхаева болхла "Будь здоров" гидг кружок. Бичкдүд нааран олар ирнә. Сурһмҗлачнр Надежда Максимовна Слиская, Галина Михайловна Бадма-Гаряева театральн халхар үүлдәд, бичкдүдин олн зүсн наадд үзүлнә. Баһ наста көдләчнр Зоя Николаевна Тостаева, Евдокия Горяевна Кикеева, Светлана Евгеньевна Эрдни-Горяева, юм уһадг машинә оператор Валентина Даваевна Русинова, эдл-ахун заведующ Полина Нармаевна Очирова, замч Татьяна Очировна Санджи-Гаряева ахта бас учрежденя өөнин өмн өргнд гүҗрҗ көдлҗәнә.
Бичкдүдин учрежденьсин тускар Хар һазра РМО-н администрацин толһач Валерий Горяевич Бадмаев бас мартхш. үлгүрнь, эн җил поселкин хойр садын материальн-техническ көрңгинь батрулхар района бюджетәс, кирцхд, 19 сай арслң йилһгдлә.
Тегәд би бәәрн әмтнә нерн деерәс бичкдүдин хойр садын көдләчнриг өөрдҗ йовх өөнләнь халунар йөрәҗәнәв. Ут наста, бат кишгтә болтн!
Мария ЕСИНОВА
Артезиан селән