Күүкдән хәләдго өрк-бүлмүдиг бүрткв
22-01-2020, 16:54 | Таңһчин зәңгс » Эндрк өдрин төрәр
Январь сарин 1-д кесн то-дигәр, Элст балһсна насни дигт күрәд уга күүкдин керг-төрин болн эднә зөвинь харслһна Комиссьт социальн әәмшгтә бәәдлд туссн 68 өрк-бүл темдглгдсн бәәнә. Болв сар болһн эн тонь хүврәд бәәнә, юңгад гихлә кесг өрк-бүл таңһчин райодас Элстүр нүүҗ ирнә, зәрмснь болхла балһснас селәнүр нүүҗ одна.
Насни дигт күрәд уга күүкдин керг-төрин болн эднә зөвиг харслһна Комиссин ахлач Юлия Бастаеван келсәр, дару-дарунь рейдмүд бүрдәгдҗ, социальн әәмшгтә бәәдлд туссн өрк-бүлмүдт герүрнь одна. Одахн бүрдәсн рейдд Комиссин гешүд, сурһуль-эрдмин, зөв-йос харлһна халхин элчнр орлцв. Эдн ут тоодан 12 бүлд одв. Долан хонг болһн мигмр өдр Комиссин сүүр болна. Тер сүүрин ашар төрмүд хаһлхин төлә зәрм өрк-бүлмүдт одна.
Рейдд орлцачнр эк-эцкнрлә күүндвр кенә, ямр нег төрәр цәәлһвр өгнә, бәәцин кец-таалынь шинҗлнә. Келхд, нег өрк-бүл Элстүр Цаһан Амнас нүүҗ ирв. Экнь көвүһән эцкднь үлдәчкәд, Москваһур көдлхәр орҗ. Арднь үлдсн көвүн өрәл җилдән школд орлго бәәв. Урднь эн бүл Элстд бәәҗ. Тиигхд көвүн балһсна нег школд 1-ч класст сурчасмн, эк-эцкин сән хәләвр угаһинь багшнр медәд, Комиссин тоод авв. Эн өрк-бүл Цаһан Амнур нүүһәд, цөөкн җил тенд бәәҗәһәд, хәрү Элстүр ирсмн. Ода эдн Элстд нәәмәдлсн патьрт бәәнә, экнь Москваһас хәрү ирәд гертән бәәнә, көвүн школд одв.
Нидн 15-та күүкн геедрәд олдгдсинь цуһар тодлдг болх. Насни дигт күрәд уга күүкн үр һарһад, эктәһән Целинн районд билә. Дарунь Элстүр нүүһәд ирәд, патьр нәәмәдлсмн. Одахн тер күүкн җил күрсн үртәһән салу бәәхәр талдан патьр хәәнәв гиҗ экдән келәд, саак геедрҗ одҗ. үринь экнь хәләҗәнә.
һурвн үрән һанцарн өскҗ-босхҗах күүкд күүнә көвүнь гертәсн зулҗ одҗ. Тиигн гихнь һарһсн эцкүрн одҗ. Эцкнь кеер хошт көдлҗәнә, тегәд ээҗтәһән хамдан бәәҗ. Тенд бәәхләрн школурн одлго, соңсхвр уга, әср көвүдлә үүрлҗ, һаза дурндан йовдг болв. Тегәд Комиссин гешүд тиигәрән одҗ, көвүнлә болн ээҗләнь күүндвр кеҗ, көвүг экүрнь гер талагшан йовулв.
Дәкәд болхла өнчәр өссн баһ наста хойр күүкд күн Комиссин оньгт бәәнә. Нег күүкд күн хойр үр дарандан һарһсмн. Энүнә хойр күүкиг Яшкулин интернатд йовулсмн, ода тедн школд сурчана. һурвдгч үрән өнчн нилхдин Герт орулв. Бийнь өнчәр өсәд, өнчнә өвдкүр-зовлңгиг медәд бәәҗ, эврәннь һарһсн үрдән яһад шаңд даалһдви? Интернатын таалнь ямаран сән болв чигн үрнд экин дурн, экин килмҗ кергтәлм.
Бас нег иим баахн күүкд күн хойр үртә. Нег үрән эцкднь өгчкҗ, хойрдгч үрән нилхдин герт үлдәҗ. Эн күүкд күүнд өнчн гиһәд шин герт патьр өгсмн. Зуг гер дотркнь хоосн, өлг-эд төрүц уга. Патьрнь хаалһата, бийнь таңһчин нег районур йовҗ одҗ, тенд юуһан кеҗәхнь медгдҗәхш. Күүкд һарһчкад, үрн-садан хәләлго, аля көөһәд йовцхана.
әркд орсн эк-эцкнр бас Комиссин тоод авгдсн бәәнә. Нег ормдан удан көдлхш, әрк уухларн, күүкдән хәләхш. Тиим өрк-бүлмүдин гермүдт дару-дарунь одҗ бүртклһн кегднә. әркән хайлго бәәхләнь, тиим улсин эк-эцкнрин зөвинь хасна. Болв күүкдиг харм болна. Юңгад гихлә мана таңһчд өнчн гермүд хаагдсмн. Тегәд өнчрсн күүкдиг элгн-саднднь өгнә, зуг зәрмнь күүкдиг авдг арһ уга болна. Эн төриг хаһлхд басл күчр.
АРЗАН Амулң