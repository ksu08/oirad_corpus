Таңһчиг өргҗүлхин төлә
13-10-2018, 10:12 
"Делгрлтин һазр" гидг 2-ч Хальмг керг-төрин форумин йовудт кесг инвестиционн төсвс күцәлһнә бооцас батлгдв. Хальмг Таңһчин Толһач Алексей Орлов болн "Управляющая компания "Ветроэнергетика" ООО-н генеральн директор Александр Чуваев нөкцлтин халхар бооца батлҗ, һаран тәвв.
Эн бооцанла ирлцәтәһәр 2018-2021 җилмүдт таңһчд салькна күчәр көдлдг электрокүчнә станцс тосхгдхмн. "Мана таңһчд эврә энергетикиг делгрүллһнә керг ик гидг чинр зүүҗәнә. Мадна хоорнд нөкцлтин залһлдан батрад йовх гиҗ ицҗәнәв. Тегәд чигн өөрхн иргчд хамцу үүлдврин түрүн аш бидн үзхвидн", - гиҗ Алексей Орлов темдглв. Хальмг Таңһчд йиртмҗин эс олзлгдҗах көрң ик, эннь салькна күчн. Таңһчин һардврла хамцу үүлдвр күцәһәд, Хальмгт ветрогенерац делгрүллһнә Цутхлң тогтаҗ чадхвидн гиҗ "Управляющая компания" "Ветроэнергетика" ООО-н генеральн директор Александр Чуваев келв.
Тер мет Хальмг Таңһчин болн "Аврора Меди" ООО-н хоорнд П.П.Жемчуевин нертә таңһчин больницд клиническ лабораторь бүрдәлһнә туск бооцан батлгдв. Бас таңһчин экономикин болн хулд-гүүлгәнә министерств баһ бизнес делгрүллһнә халхар, Элст балһсна администрац залһлдана туслмҗ тетклһнә халхар бооцас батлгдсмн. "Кластерн делгрлтин Цутхлң" гидг таңһчин бюджетн учреждень кесг арһлачнрла "Хальмг махн" гидг хулдлһна темдг олзллһна зөв өгчәх бооца батлв. Цуг эн бооцас таңһчин делгрлтд нилчән күргҗ, мана арһлачнрин үүлдвриг өргҗүлхнь маһд уга.
Форумин йовудт "Маленькие эйнштейны" гидг ООО-н генеральн директор "Бичкдүдин стартапин лабораторь" (Лаборатория детских стартапов") гидг керг-үүлдвр давулв. "Уйн арһлачнр" гидг бизнес-школын орлцачнр, күүкд-көвүд эврәннь ухалҗ белдсн төсвсән олна оньгт тусхав. Керг-үүлдврт таңһчин экономикин болн хулд-гүүлгәнә министр Зоя Санджиева орлцв. Күүкд эврәннь төсвин тускар тодрхаһар келҗ өгч, яһҗ цааранднь терүгән өргҗүлҗ болхин тускар цәәлһҗ, цуглрсн улсин сурврмудт хәрү өгв. Кен негнь һарин эрдмән һарһҗ, кен негнь зургуд зурдг билгән олзлҗ, кен негнь компьютер сәәнәр меддгән олзлҗ, кен негнь зург цокдг арһан олзлҗ, бизнес-зура белдсн болдг. Керг-үүлдврин чилгчәр Зоя Санджиева хамгин соньн төсвс белдсн күүкд-көвүдт мөңгнә сертификатмуд бәрүлҗ өгв.

Маргарита АРЗАЕВА