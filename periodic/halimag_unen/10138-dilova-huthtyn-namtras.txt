Дилова хутхтын намтрас
22-01-2020, 09:33 | Таңһчин зәңгс » Бурхн-шаҗна төрәр
өдгә цага керг-төриг медхин иргч ямаран болхинь тааҗ медхин төлә тууҗиг медх кергтәнь ил болҗана. Бурхн-шаҗна номин делгрлтиг, номин учр-утхинь сәәнәр медҗ авхд «Моңһлын Дилова хутхт» гидг дегтриг умшад, кесг тоотыг күцц сәәнәр медҗ болхмн. Моңһлын тууҗиг сәәнәр медҗ авхин төлә Дилова хутхтын тодлврмудта дегтр умшх кергтә, гиҗ номтнр тоолна.
Моңһлын өөдән цолта ламин күцц нернь иим. Дилова хутхт Башлугийн Джамсаранджан (1884-1985җ.җ.). Дилова хутхт Моңһлын хамгин өөдән цолта ламин негнь бәәсмн. Шаҗна үүлдәч болсн деерән политическ болн йосна үүлдәч болҗ, нутгтан ик тоомсрта бәәсмн. Төвдин буддизмд шүтдг улст эннь йир евәлтә нерн болҗана. Дилова хутхтын урдк хүвлһнь чигн соньн тууҗта бәәсмн. Энүнә хүвлһнә эклцнь Бурхн Багшин цагур авч ирнә. Энүнә нөкд болн сурһульч Мангала бәәсмн. Терүнә хүвлһн Дилова бәәҗ. Дарунь тер лам Төвдт хүвлһн болҗ, Миларепа гидг нер зүүҗ. Дарунь Миларепа Моңһлд Дамбадорҗ гидг нертәһәр хүвлһн болсмн. Терүнә хүвлһн Эрхэ-Богдо лам бәәсмн. Эн ламин хүвлһн болсн Дилова хутхтын тодлвриг умшҗ бидн шаҗна өөдән цолта ламнр шинәс төрҗ ирлһнә евәлтә йовдлла таньлдҗ болхмн.
Түрүн болҗ Дилова хутхтын тодлврмудта дегтр 1928 җилд Советск Союзд барлҗ һарсн бәәҗ. Социалистическ идеологийлә эс ирлцҗәсн төләдән дегтриг олнд медүлсн уга. 1911 җиләс авн болсн йовдлмудыг, Моңһлд үлмә уга бәәлһнә төлә кесн ишкдлмүдиг, хөөннь социалистическ революцин хаалһар йовсинь эврәннь тодлвртан Дилова хутхт үзүлв. Тер цага бәәдлиг яһҗ үзсән, ямаран ухан-тоолврта бәәсән үнн кевәр эн бичснь соньн. Англь келәр дегтр 1982 җилд барлгдсмн. Хөөннь Моңһлд чигн дегтр барлгдсн билә.
Бурхн болҗ яһҗ төрснә болн лам болҗ төлҗснә тускар эврәннь намтртан Дилова хутхт бичсмн. 1882 җиләс авн 1931 җил күртл болсн йовдлмудын тускар эн тодрха кевәр бичсиг умшхд соньн. Тиигәд эмиграцд һарч йовсн 1931 җил күртл болсн йовдлмудыг Дилова хутхт тодлҗ бичсинь сурһульчнрнь барт белдсн болдг. Дамбиджанцан Дже-дамин туск бөлг мана умшачнриг соньмсулхнь маһд уга.
Намтринь ахрар тодлулхд иим. Энүнә аавнь 86-та бәәсн цагт эцкнь төрсн бәәҗ. Көвүн болхла эцкнь 57-та наснд һарсн билә. Угатя хөөчин өрк-бүлд көвүн төрсн җилд цугтад йир күнд бәәсмн. үвләр ик зуд болад, дала малан әмтн тер зудла геесн бәәҗ. Нилх төрсн ишкә герт тиигхд кесгтән герл һарсинь әмтн үзсн болна. Көгшн өвгнә бүлд төрсн нилхиг дахҗ, герл һарч теңгр евәлән өгчәх темдг гиҗ әмтн тоолсн бәәҗ.
Нарванчин гидг ик хурлас 300 дууна һазрт көвүн төрсн билә. Тер хурлд хойр хутхт бәәснь темдгтә. Хутхт гисн талданар келхлә, әмд бурхн болҗ тоолгддг ик номта ламнрин хүвлһн болдг. Нарванчин хутхт болн Дилова хутхт тер хурлд номин цәәлһвр өгч, шаҗиг тархаҗасн болдг. Угатя көвүн төрсн җил тер хойр хутхт бурхн болсн бәәҗ. Оюни гүн медрлтә ламнрин хүвлһиг альд хәәх болҗ хурлын гелңгүд үүмәд бәәсмн.
Дилова хутхтын шин хүвлһ олхин төлә дөң болтха гиҗ әмд бурхдас, тер цагт бәәсн хүвлһн ламнрас сүв-селвг сурсмн. әәлдхәчин дөң бас керглгдсмн. Хурлд эрк эргүлҗ, талдан чигн арһар белг бәрсн билә. Дилова гегән бурхн болсн җил төрсн цуг көвүд тоод авгдҗ, тедниг шинҗлҗ, хәәвр цаарандан кегдсмн. Альд хәәхинь йилһснә дару тер кемлә төрсн 40 көвүн ямаран цагла, ямаран нег темдглә харһҗ төрснь йилһгдсн билә. Нарванчин хурлын гелңгүд һурвн җилдән тер тоод орсн көвүдиг шиңҗлсн билә. Хәәврин болн шинҗллтин ашар тер тонь баһрад йовсмн. Аштнь кен әмд бурхн болхинь тер цага йосар Манжурин император һаран тәвҗ батлх бәәсмн.
һунтадан көвүн гериннь өөрк хаша деер мөр унсн кевтә сууһад авчкад, Дзабхан-Цаган- Тогой гидг һазр орҗанав гиһәд нааддгинь эк-эцкнь тодлсмн. Көвүнә келәд бәәдг һазрин тускар тедн төрүц меддго билә.Тиим һазр үнндән бәәсиг Дилова хутхт хөөннь медв.
Дәкәд болхла тедн бәәсн һазрас тедүкнд Гончик гидг күн бәәҗ. Тер күн урдк Дилова хутхтын хөөт эцк бәәсмн. Хөөчин көвүн шин хүвлһн болх бәәдлтә гисн зәңг тарсиг тер бас соңссн бәәҗ. «Мини гертәс мана тал күн аашна», - гиҗ көвүн Гончик ирҗәхин тускар эврәкстән зәңглснь өвәрц болв. Гончик эднә ишкә герт өөрнь дахсн улстаһан орҗ ирәд, ширә эргҗ суусинь көвүн тодлна. өөрдҗ ирсн көвүг өвдг деерән суулһад, Гончик өврәсн цаһан мөңгн бичкн ааһ һарһҗ авхлань, көвүн «Энчн мини ааһ!» гиҗ хәәкрв. Гончик хадг татад, ном умшад, көвүнд тер ааһиг белглсинь тодлна. җирһлиннь туршарт тер ааһиг хадһлв. Тавтаһасн авн хурлд ном дасад, оюни хаалһар эн йовсмн.
Моңһлас һарч йовхларн Дилова хутхт Тайваньд, Китдт, Төвдт, Энткгт бәәсмн. Хөөннь США-д бүүрлв. Энд эн гүн номта болн өөдән цолта лам шаҗна номиг делгрүллһәр, күүнә һазрт туссн моңһл келтнриг дөңнлһәр ик килмҗ һарһҗ йовсмн. Нью-Джерси штатын Фритвуд -Эйкрс гидг бәәрнд бәәршлсмн. Тенд баһ биш хальмгуд бичкн хурлын өөр ни-негн өрк-бүләр бәәсмн. Дилова хутхтыг цугтан күндлдг билә. Оюни ик багш болсн деерән өр-өвч седклтә күн бәәсндән ик тоомсрта йовла. Альд йоввчн Моңһл нутгиннь төлә, моңһлмудын төлә седкләрн зовҗ, чадсарн дөң болҗ йовсмн.
Маднд эн дегтр юуһарн өөрхн болҗана? Хальмгин шаҗн лам Тэло Тулку ринпоче эн оюни багшин, әмд бурхна өдгә цага хүвлһн болҗана. Соньн эн дегтрин орс һарцднь эклц үгинь әрәсәд, Моңһлд, СНГ-н орн-нутгудт Дала ламин гегәнә күндтә элч, Хальмгин шаҗн лам Тэло Тулку ринпоче бичсмн. «Намаг Дилова хутхтын хүвлһн гиҗ тоолад батлхд, СССР тарх гиҗ кен чигн тааҗ медсн уга болх. әрәсәд буддизм шинәс делгрлт авх гиҗ күн ухалҗасн болхий? өөдән цолта ламин хүвлһн болгч күн Хальмгт кергтә болҗ, энд шар шаҗиг шинәс делгрүлхд ирҗ церглхиг кен медлә?» - иим олн сурвр бийдән тәвдг бәәснәннь тускар шаҗн лам бичҗәнә.
Товчлад келхлә, «Сохраним Тибет» гидг оюни сойлын Саң эн дегтриг орс келәр барлҗ һарһсмн. Шаҗна үүлдәчин тодлврта эн дегтр А. Амур-Санана нертә Келн-улсин библиотект бәәнә.
ХөөЧИН Галина