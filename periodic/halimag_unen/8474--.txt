Нүднә харан мууршгон төләд
16-08-2018, 09:37 
Бийнь Саглар Захаровна нүднә эмч болҗ арвн тавн җилдән көдлҗәнә, тегәд эн дамшлтта специалист болҗана. Т.Хахлынован нертә медицинск колледж төгсәснә хөөн эн Казань балһснд медицинск институтд сурсмн. Зурһан җилдән эн Целинн района больницд көдлв, хөөннь "Сулда" гидг шишлң медицинск дөң күрглһнә цутхлңд үүлдҗ йовла. Сүл һурвн җилин эргцд консультативн поликлиникд көдлҗәнә.
Эмчин келсәр, эндр баһ наста улс дунд нүднә харань тату улс олн. Бичкдүд болн баһчуд дунд козлдур өмсдгнь дала, кесгтнь нүднә хараһан чиклхин төлә месллһ келһүлх кергтә болҗана. Өдгә цага улс компьютер угаһар бәәҗ чадхш, болв өдрт зуг 30 минутдан терүг олзлх кергтәг цуһар мартна. Тегәд компьютер олзлҗ көдлдг улс час болһн шишлң гимнастик кех зөвтә.
- Нүдн муурсн цагт агчм зуур өөрхн хәләһәд, дарунь хол хәләһәд, хойр нүдән аняд, дәкн хол хәләх кергтә. Иим гимнастик кехд дала цаг керг уга. Дәкәд нүднә хараг ясрулхин төлә хар чи (черника), шар луувң, хавг идхлә сән болхмн. Җилд нег-хойр дәкҗ хар чи бәәдг препаратмуд эдллһн бас туста. Болв нүднә харан мууршгон төләд компьютер, планшет, телефо олзллһиг баһрулх кергтә. Зәрм эк-эцкнр үрнь альвлад, бийинь ээрәд уульшгон төләд телефоһар наадх зөв өгнә. Эннь буру. Бичкдүдин эрүл-менд дарунь дор унад, эдн эрт козлдур өмсдг болна. Күн болһн эврәннь эрүл-мендин тускар ухалад, чик авг-бәрцәр бәәх зөвтә. Тәмк татлһн күүнә харан муурхд бас харшлтан күргнә. Бичкдүд һаза цевр аһар кииләд, наадад, шимтә хот-хол идәд, спортар соньмсдг болхла эдн чаңһ-чиирг болҗ өсх, - гиҗ Саглар Захаровна келнә.