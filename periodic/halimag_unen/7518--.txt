Тег - шүлгчин тәвсн хөв
13-03-2018, 09:33 
Күн болһнд эврә одн бәәдг гиҗ келгднә. Тернь ортачн биз. Сөөһин теңгрин эң-зах уга аһуд шатн гилвкҗәх оддыг шилтҗ һәәххлә, олн зүсн герл һарад, одд деерәс "хәләҗ ав" гисн бәәдлтәһәр чирмҗ бийән бардмнна. Авад тоолхла, күүнә җирһл бас тиим болҗ медгднә. Зәрм күүнә җирһл, урң-урң гиҗ әрә герлтнә. Наадкиннь болхла, адһм угаһар күч авч, эврән сән һарин одңшң гилвксн деерән өөр бәәсн улстан герл, дула өгч бийән дахулад, "һалынь хадһлулҗ" ухан седкләрн, үүлдврәрн олнд омг орулна. Тиим күүнә негнь - Нуура Владимир.
Нернь туурсн бичәч Эрнест Хемингуэйяс "Юн учр деерәс күн бичәч болдви?" - гиҗ сурснд: "Му заята баһ насна цагас көлтә\u2026", - гиҗ хәрү өгсм. Баһ насндан дала зовлң үзсн-медсн күн, кенд болвчн санаһарн зовдмн. Тегәдчн иим күүнәс бичәч төрхнь маһд уга гиҗ келҗ болхмн. Нуура Владимир ах-дү уга, эктәһән хоюрн дәәнә күчр-күнд цагт түрү-зүдү үзҗ өссн күн. Түрүн үүдәврмүдән бичҗ, барлхас урд, эн баһ наста бичәч зөвәр күнд җирһлин хаалһар йовҗ, ик бичкнәсн күчр түрү-зүдү үзҗ йовсн күн. Тегәд эврә хар көлсәрн, батрад уга һарарн олсн өдмгин амтнь болн үнрнь талдан болдг учриг эртәсн медсн худл биш. Бичкнәсн көдлмшин күндлә харһҗ, бөдүн улсин кех, күцәх хамгиг тесәд кеҗ, ик улсла әдл өдмг олдг болсндан бахтҗ, байрлҗ йовснь тер. Тегәд чигн "күч-көлсн гидгиг, күүнә келәр медсн угав", - гиҗ энүнә келснь орта.
Нуура Владимирин түрүн болҗ дассн эрдмнь - трактористин эрдм билә. Хальмг улс төрскн һазр-усан темцәд һархин өмн модна көдлмшт йовла. Тер цагт модна көдлмшт йовдг әмтн цуһараһаснь ик көлс шиңгәдг бәәҗ, һурвн кубометр мод көрәдхлә, һучн арслң өгдг бәәсмн. Арвн нәәмтә көвүн сардан миңһн арслң олдг болв. һазртан ирәд олсн мөңгәрн аавдан гер тосхад, нег үкр хулдҗ авад, бийнь сурһульд йовна.
Билгин хаалһар
Нуура Владимир - теегин үрн: "теегин һарһсн көвүн болдув, тер кевәрн үлдхәр седнәв", - гиҗ келснд худл уга. Ик өргн, көгшн буурл теегин, тегш нег өңцгт бүүрлсн Буһу гидг хотнд (найн) җил хооран багшин өрк-бүлд төрсн үрн. Кен күн болһнд һазр деер нег эңкр шуһу-булң бәәдг, тернь - төрсн эврә һазр-усн.
Буһу зүрким батар бүсләд,
Булгнь әмд судцар цокна.
Төрскнә үнр үңгәр дамҗад,
Төрхәрә мини цуснд үлдлә.
Нуура Владимирин эн шүлг - Буһу гидг хотна магтал. Экиннь омаһас энд көрстә һазр деер унад, күн болх хаалһан энд эклсмн. "Цаһан ишкә герт төрәд, хаврин ноһанд делүрсн теегин көкинь шимҗ, теткл авлав", - гиҗ шүлгч бичнә. Шүлгчин санан тодрха: төрсн хотн эк хойр холвата. Тиим болх зөвтә: энтн шүлгчин эңкр һазр-усн, үүнд төрәд,





өсәд, күн болсмн.
Чееҗ уудулад сарулдулсн, омг бахмҗ үүдәсн төрсн һазран магтл уга бәәҗ болшго. Өвкнрин зүркни таалыг герәслҗ авсн эврә хотн, булган үзҗ, терүнәс иш авч экләд иим үгәр медүлнә:
Өлзәтә өрүһән энд тоссн,
Өрчәс хөөһшго седкл олсн,
Нанд өлгән ду дуулсн
Нарта хотн - мини одн.


Чееҗин әрүн тодлвр
Дәәнә өмн багшар көдлҗ йовсн эцкнь цергхд мордхд Нуура Владимир доран нег дүүтә бәәсмн. Удлго дән эклв, эн эцкән дәкҗ үзсн уга. "Дәәнә өмн эцкм нанд улан өңгтә һос авч ирсиг сәәхн тодлнав. "Көвүндән сәәхн һос авч ирүв", - гиһәд көлдм өмскҗәснь сәәхн тодлгдв, нань юм медхшв", - гиҗ даңгин эн келнә.
Хальмг улсиг Сиврүр туухин өмн гемин зүүләр һанцхн дү көвүнь өңгрв. Нуура Владимир эктәһән Омск областин Леспромхозд тусна. Сиврин киитнд эдн кедү муулян эдлсн болх? Ирәд удан болсн уга, экнь күндәр гемтв. Тиигхд закан йир чаңһ билә, эс көдлхлә, кемҗәһәр өгдг 200 грамм өдмг шаң өгдгән уурв. Чинәнь алдрад ирхлә, экнь бичкн көвүһән адучар көдлҗәсн Дорҗин Санҗ гидг күүнүр йовулна. Эн адуч - мини аав, хөөннь Күч-көлснә Геройин нер зүүсн, әмтн дунд күндтә, таңһчин нертә малч болв. "Дорҗин Санҗ цаһан седклтә күн билә, хавдрлсн намаг үзн: "Асхн нег мишг авад күрәд ир, арва өгнәв", - гив. Асхн ирхлә, эн мишгин өрәлцә арва кеҗ өгәд, шулун гидгәр йов гив. Кемр күн үзхлә, Дорҗин Санҗиг 7-8 җиләр түүрмд суулһхнь юмн биш. Нанд болхла тер арваһан үүрдг чинән-чидл уга. Тегәд әрә гиҗ гертән авч ирләв, тер арваһар теҗәл кеһәд мадн әмд һарлавидн", - гиҗ Нуура Владимир даңгин келнә. Эн йовдл шүлгчин чееҗин тодлврт үлдв. Хөөннь нертә шүлгч өлн үкләс һарһсн Дорҗин Санҗд "Өгәни үлгүр" гидг шүлгән нерәднә:
\u2026Уңһн мет инцхәҗ гүүһәд,
Ухаһан мөрнд медүлхинь гинәв.
Санҗин дүр нанд мөңкин
Санхнь - өгәни үлгүр болна, - гиҗ бичсмн.

"Теегм - мини
тәвсн хөв..."
Нуура Владимирин дегтрмүд умшхла, теегтән дурллһн - һол төр болна. Теегин үрн болсндан шулгч хальмг теегиг магтҗ үзүлнә, теегәрн бахтна, теегәрн омглна. Эңкр төрскн теегән эврәннь шүлгүдтән магтна "теегәсм юмн салһҗ чадшго\u2026" гиҗ шүлгч келнә:
Намаг хортн биш - үкл
Нарта теегәс салһҗ чадшго.
Төрскн дурго болх йовдл
Төрүц эн насндан һарһшгов\u2026
Шүлгч андһар өгчәх мет иим шүлг бичсмн. Кишгнь, әмнь теегтә холвата, тегәдчн шүлгч теегән магтна, буульна, амн үгән өгч, андһар тәвҗәнә.
Күн күрстә һазр деер бәәдг, һазр деер әмлдг йоста. Кен күн болһнд эн һазр деер нег эңкр булң бәәдг - тернь төрсн һазр-усн. Эврә төрсн һазр-усна шим-шүүснә күчәр, - аһар киилҗ бооҗад, өсәд, "\u2026 һарнь һаңзһд, көлнь дөрәд көрәд", күн болдг:
Төрсн, өссн һазрм - тег
Төрл-садм, үрдм-энд.
Эднәс эңкр юмн нанд
Эн делкә деер уга,.. - гиҗәнә.
Энүнд худл уга, хальмг күүнә эңкр һазрнь - эң-зах уга өргн тег.
Теегин дүриг эвдхмн биш, теегин бәәдлиг әрүнәр олзлхмн, теегән хәәрлхмн гисн ухан-тоолвр маднд орна.
Эврә айста шүлгч
Нуура Владимир хальмг литературт шишлң орман эзләд, эврә йосн айста шүлгч болснь мадн меднәвидн. Энүнә үүдәсн үүдәврмүд чинрән кезәдчн геешго, ач-тусан күргәд йовх гиҗ санҗанав.
Уул хальмг келнә седв Нуура Владимирин шүлгләнд ик орм эзлнә. Төрскн келн - өвкнрин уул келн, экин келн болдг, тегәчн төрскн келн - хальмгин үн уга билг. Төрскн келн-улсин хамгин эңкр, хәәртә ик байн зөөр. Келн гисн ахр болвчн, гүн утхта, кесг чинртә байн үг. Эврә үндсн келн уга болхла, келн улс чигн уга болх, тегәдчн шүлгч эврәннь шүлгтән келән хадһлх кергтә, келиг чикәр олзлх кергтә, заавр өгчәнә. Келн күмнд ямаран туста, олзта, ямаран нилчтә болдгиг шүлгч медүлҗ бәәнә:
Кел медлһн - нутг секлһн,
Ке-сәәхнәр бийән тетклһн.
Оцл тоотын орминь илм,
Очр чолунас даву мергн.
Уул келән мартсн күүнә седкл сергәх кергтә гиҗ шүлгч селвг өгчәнә.
Мөрнәннь хурдн, тохма цевринь
Медҗ, эцк ардан үлдәлә.
Тедү метәр келнә хурцынь
Төв, сенр шүлгтән хадһлнав.
әм өгсн эк, теҗәл өгсн һазр, өвкнрин билг болсн экин келн - эн һурвн Нуура Владимирин урн билгин һоллгч седв гиҗ келҗ болхмн.
Теңгрин одн бөкхиннь өмн удан татас теңгрт үлдәнә. Тер герлнь унтрснаннь хөөнн хаалһинь олнд медүлнә. Нуура Владимир ин үүдәсн үүдәврмүднь билршго хәәртә татасн болҗ үлдх гиҗ санҗанав.
Канур ДОРДЖИЕВ,
Социалистическ Күч-көлснә геройин
Дорджиев Санҗин ач, КалмГУ-н оютн