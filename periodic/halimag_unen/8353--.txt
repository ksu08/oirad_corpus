Арина байрта өстхә!
21-06-2018, 11:46 
Шидр Арина эцктәһән мана редакцд ирсн билә. Эцкнь Эренцен Хечиев - үстин районд мана газетин редакцин шишлң зәңгчәр олн җилдән көдлсн Юлия Яковлевнан көвүнь. Эн "Хальмг үнн" газетин 100 җилин өөнд экиннь туск статья һарсинь тодлад, редакцд ик ханлтан өргв. Бидн мана хальмг барин зәңгчнрин соньн үүлдврин тускар кесгтән күүндләвидн. Арина мадниг оньган өгч соңсад: "Би бас "Хальмг үннд" көдлхүв", - гиҗ зөвәр итклтәһәр келв. "Чи шүднә эмч болхар седҗәлч",- гиҗ эцкнь шоглв. "Уга, би тоомсрта ээҗән дураһад журналист болхув. Университет төгсәчкәд, "Хальмг үннд" ирҗ көдлхүв",- гиҗ Арина омгтаһар келв.
Арина - керсү күүкн. Эн бичкн болвчн олн зүсн эрдмд седклән тусхана. Күүкн хальмг, китд кел дасчана. Сурһулин эрдмәр болдг олимпиадмудт даңгин орлцна. Кесг дәкҗ Күндллһнә һашгудар ачлгдла. Эн школын, классин керг-үүлдврмүдт шунҗ орлцна. Ямр нег байр болхла, Арина А.Пушкинә, М.Лермонтовин шүлгүд, И.Крыловин тууль-тууҗс чееҗәр келнә. Эн хальмг бичәчнрин үүдәврмүд бас меднә. Арина дуулхдан чигн дурта. "Богшурһас", "Темән", "Хавр" болн нань чигн дуд сәәхн айслулҗ дуулна. Эн театральн кружокд чигн орна. Орс болн хальмг бичәчнрин үүдәврмүдәр тәвгдсн нааддт орлцна. Сәәнәр зурдг, кегдлмүд кедг билгтә. Дәкәд шамдһа күүкн "каратэ" спортын янзар болдг занятьст чигн орна. Эн цаган соньнар болн бийдән тустаһар давулна. Арина байрта өстхә, билг-эрдмән холвтха!
АЛЕКСәН Кишгтә