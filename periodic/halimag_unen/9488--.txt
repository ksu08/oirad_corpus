Номтнр шинҗллтән цааранднь күцәх
13-12-2018, 10:02 
Шидр Элстд болсн востоковеденя нарт - делкән форумин йовудт чинртә йовдл учрв: Хальмг госуниверситетин, әрәсән Номин Академин институтмудын болн һазадын орна вузмудын номтнр 2019 җилд шинҗллтин көдлмш хамцу күцәх коллективс бүрдәлһнә болн востоковеденя онц чинртә төрмүдәр нөкцлтлһнә туск бооца батлгдв.
Элстд 2017 җил Хальмг ГУ-н ул деер "Олн халхин хамцу экспедиц келһнә Нарт - делкән номин цутхлң" тогтагдла, тер кемд хамцу көдлмшин туск түрүн тиим бооцас батлгдла. Цуг тер документс номин шинҗллтиг улм өөдән кемҗәнд күцәҗ, хамцу шинҗллтән гүүдүлҗ, номтнр хоорнд залһлдаг батруллһна сән таал тогталһнд ик нилчән күрглә. Тиим сән ашт эдн күрх гиҗ номтнр эврән чигн күләҗәсн уга болх, болв шинҗлх соньн төр, нөкцлтх седкл, сән таал бәәхлә, күцәмҗ бәрҗ болҗана гиҗ түрүн хамцу үүлдврин ашинь диглҗ форумд орлцачнр тоолвран келв.
Терүнә тускар РАН-а делкән литературин институтын әңгин һардач, нертә номт Владимир Кляус иигҗ келв: "Шинҗлттин академическ кемҗән кесг холванд өсв. Тер мет уллгч, делкән номла ирлцәтә цуг хамцу тосвин чинрнь өөдлв. Тегәд РАН-а институтмудын, Хальмг госуниверситетин болн һазадын орна вузмудын, номтнрин нөкцлт тиим өөдән ашт күрсн йовдл эн мана хамцу үүлдвр ик туста болҗахинь медүлҗәнә.
Тер мет РАН-а Москван болн Санкт-Петербургин институтмудын болн регионмудын вузмудын, һазадын орна номтнр арһ-чидлән хамцулад, хоорндан улм өргәр дамшлтарн, номин көрңгәрн хувалцҗ ик күцәмҗд бәрв.
Баһ наста номтнр востоковеденя төрәр улм соньмсдг болв. Хамцу шинҗллт, йовлһ, экспедиц кеһәд, дорд үзгин кесг кел, тууҗ, теднә хоорндк залһлда шинҗлҗ бидн номин улм ик илдкл кеҗ чадхвидн. 2017 җилд Элстд бат ул тәвгдв, хамцу экспедиц келһнә нарт - делкән цутхлң Хальмг университетин ул деер тогтагдла, тернь хамгин сән ул-сүүриг мана нөкцлтин төлә үүдәсмн, ода маднд тер сән таалыг олзлҗ улм гүн, өргн шинҗллт кех кергтә".
Иигәд эн өдр Хальмг университетин, Моңһлын Ховдск университетин, Варшавск университетин, Китдин Өвр Моңһлын университетин болн Хакасск университетин хоорнд дорд үзгин келн-улсин фонетикин төрәр хамцу шинҗллтән 2019 җилд цааранднь кех бооцан батлгдв. Жил болһн тиим бооцан шинрүлгдәд, батлгдад бәәх, кесг орн-нутгин номтнр болхла Хальмг университетин ул деер бүрдәсн комплексн экспедиц келһнә нарт - делкән цутхлңгин туск бооцаһар түшг кеҗ хамцу коллективс бүрдәҗ үүлдх.
Тер мет хальмг улсин нүүдлин эдл-ахун төрәр шинҗллт кехин төлә Хальмг университетин, Моңһлын болн Китдин вузмудын номтнр бооца батлв. Мана келн-улсин тууҗин болн этнографин туск кесг тоотыг илдкх арһ эн өргн нөкцлт өгхнь лавта.
Дәкәд дорд үзгин келн-улсин философин, өөрд болн нань чигн келн-улсин бичмриг, грамматикиг шинҗллһнә төрәр номтнр бооцаһан батлад, нөкцлтин эв-арһан, зөрүллтән илдкв. Шин бүрдсн хамцу коллективсин номтнрт, һардачнрт Хальмг ГУ-н ректор Бадм Салаев ханлтан өргв. Хамцу көдлмш сән ашта болв, цааранднь өргәр нөкцлтҗ, улм өөдән күцәмҗ бәртн. Тана хамцу үүлдвриг Хальмг ГУ-н һардвр финансин халхар дөңнх гиҗ ректор товчлв. Тиим кевәр номтнрин олн халхин нөкцлт шин кемҗәнд һарч, улм сән ашта болхнь лавта.
ТүРВәН һуна