Төрскән харсачнриг энд өскнә
24-09-2014, 14:56 | Таңһчин зәңгс
Сентябрь сарин эклцәр Городовиковск балһснд Хазгудын кадетск корпус секгдлә. Иим сурһуль-эрдмин заведень мана таңһчд түрүн болҗ секгдв. Хазгудын Кадетск Корпусиг майор Валерий Абушинов һардҗана.
Валерий Иванович Городовиковск балһснд өссн-боссн күн. һурвдгч класс төгсәхләнь эк-эцкинь Ик Буурла районур көдлмшт йовулсмн. 1979 җил Ик Буурла района дундын школыг төгсәснәннь хөөн Саратовск областьд бәәдг авиацин маршал Новиковин нертә цергә авиационн училищд орҗ сурв. 1983 җил авиационн училищиг төгсәхләнь энүнд училищин сурһулин полкд көдлх үрвр кесмн. Тегәд эндән үлдәд, арвн җилин туршарт авиационн инструкторар училищд көдлҗ йовсмн. Инструкторар көдлсн цаган курсантнриг көлгн-күчнә самолетар нисдг дасхдг бәәсмн. Зуг 1993 җил Советск Союз тархла авиацин майор Валерий Абушинов көдлмш уга үлдв.
Тер цагт кесг өөдән дамшлтта, мергҗлттә улс иим бәәдлд тусв. Тегәд удан боллго Валерий Хальмг һазртан ирв. Элстд зарһин приставар көдлдг болв. Көдлмштән күцәмҗ бәрҗ үүлддг төләднь энүг ахлгч специалистәр тәвнә. Тиим болв чигн төрскн һазрурн одх санан хайдго билә. Тегәд 2012 җил Городовиковск балһсна ДОСААФ-иг һардх үрвр энүнд района һардвр кехлә Абушинов тер дарунь зөвән өгәд, шин көдлмшт орсмн.
Района һардвр кезәнәс хазгудын кадетск корпус секх саната билә, зуг энүг һардх күн уга билә. Цергә дамшлтта Валерий Абушиновд эн дааврта керг даалһв.
Тер цагас нааран нег сар давв, тиим болв чигн энд көдлмш дигтә-даратаһар күцәгдҗәхиг темдглх кергтә. Эндр өдр корпуст 40 көвүн сурчана. Эдн цуһар 6-ч классин сурһульчнр. 13 көвүн Городовиковск балһснас, 7-нь Элстәс, наадкснь таңһчин райодас. Көвүд Городовиковск балһсна 2-ч тойгта дундын школд сурна, терүнә хөөн корпустан ирәд, немр сурһуль дасна. өдгә цагт кадетнр корпустан сурһуль сурдг арһ уга, тегәд 2016 җил сурһулин болн унтдг шин корпусмуд тосхгдхмн. Ода энүнә төлә проектн-сметн документац белдҗәнә.
үдин хөөнәс авн асхн күртл кадетнр дәәнә керг дасна, спортивн халхар белднә, биилдг чигн дасна. Багшнрнь эднд күч-көлснә сурһмҗ өгнә. Асхни хотын хөөн сул цаг учрхла, эк-эцкнртән җиңнүлх зөв көвүдт өггднә. Кадетнриг өдрт зурһан дәкҗ хотар теткнә. Дамшлтта замчнр эднд сән чинртә хот чанна. Хот уудг хора ик, сарул, дегц 110 күн багтх зөвтә.
Хазгудын кадетск корпус сексн кемлә 24 кадет тал эк-эцкнь ирсн бәәҗ. Тедн унтдг, хот уудг, сурһулян сурдг хорас үзәд көвүдтнь тогтасн таалыг таасв. Сурһмҗлачнрла өөрхн таньдлдв. Кадетск корпуст ут тоодан 45 күн көдлнә. Замчнр, эмчнр, нань чигн специалистнр. Цуһар өөдән дамшлтта, эрдмдән дурта улс. Сурһмҗлачар энд зуг залу улс көдлнә. Ах сурһмҗлачин медлд тавн күн орна. Эдн цуһар өөдән эрдмтә, мергҗлттә, дамшлтта улс. Сурһмҗлачнр хоорндан дамшлтарн хувалцҗ, кадетнриг дасхна. Эн керг амр биш, гиҗ эдн келнә. Тиим болв чигн эднд иим диг-дарата бәәдл таасгдна. җил болһн Хазгудын кадетск корпуст 40 көвүд орхмн. Тиим дала кадетнриг сурһхд энд цуг таал бәәнә.
Эн җилин сентябрь сарин 27-д Городовиковск балһсна сән өдр өргәр темдглгдхмн. Эн өдр кадетнрт хойр дам байрта болх. Эдн Советск Союзин Герой, генерал - полковник О.И.Городовиковин бумбин өөр хазгудын андһаран өгсн деерән, корпуст Ока Иванович Городовиковин нерн зүүлһгдхмн.
Келхд, Хальмгт иим корпус шинкн секгдәд үүлдврән эклҗәнә. Төрскндән дурта, чаңһ-чиирг кадетнриг өскхин төлә энд цуг таал бәәнә. Кадетнрин эк-эцкнрт, элгн-саднднь көвүдтән зовад керг уга. Эдниг седклән тәвҗ, олн җилин эргцд таңһчин сурһуль-эрдм делгрүлһнд ик тәвцән орулҗ йовх медрлтә, дамшлтта улс сурһҗана.