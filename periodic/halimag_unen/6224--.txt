Номд орлһн - баһчудт туста
21-08-2017, 12:25 
"Калмыкия" гидг РИА-н талвңд болсн дарани брифингд таңһчин Цутхлң хурлын администратор, гелң Санан орлцад, август сард (19-20, 26-27 августа) сурһульчнрин, оютнрин төлә ном умшгдхин тускар журналистнрт келҗ өгв. Күүкд-көвүд саалтг угаһар сурһуль сурхднь, шин материалмудыг сәәнәр тодлҗ авхднь, эднә үүдәгч билгинь өргҗүлхд, эврә багшнрла, үүрмүдлә сәәнәр таархд ном туслхнь медгдв.
Бурхн Багшин Алтн сүмин гелңгүдин умшсн ном сурһульчнрт, оютнрт күнд цагт бийән батар бәрхднь, ик дааврта кергүд күцәхднь туста болх. Сурһуль эднд ик байр үүдәх зөвтә. Седклән тәвҗ сурһуль сурхла, эдн сән специалистнр болх. Хальмг Таңһчд эрдмтә, билгтә улс кергтә. Тегәд ода сурһуль сурчах бичкдүд, баһчуд өөрхн иргчдән төрскн нутган делгрүлх улс болҗана.
Хурлд цецн ухани Манджушри бурхнла залһлдата шишлң авъясмуд күцәгдх. Бөдүн улс номд бас орҗ чадх. Насн ирх дутм күн ямр чигн юмиг мууһар тодлҗ авна. Зәрм гем-шалтгта улст наркоз харшлтан күргнә. Ном эднд бас туста болхнь лавта.
Август сарин 19-д, 26-д болн 27-д хурлд 9 часас авн 11 час күртл ном умшгдх. Август сарин 20-д болхла 13 часас авн 15 час күртл иим керг күцәгдх. Энтн Сәкүснә өдр, тегәд өрүһәр хурлд Бурхн Багшин сурһаль харсачнрт нерәдгдсн ном умшгдх.
Удлго Хальмгт күндтә Кунделинг ринпоче залрҗ ирх. Август сарин 26-д үдин хөөн (14 часла) ринпоче Цаһан Манджушри бурхнд нерәдсн авъяс күцәхмн. Ринпоче зәрм райодт күрәд, сурһульчнрин, оютнрин төлә ном умшх.
Хурлд шар шаҗна текстмүдтә дегтр бәәнә. Терүг авад, гертән өдр болһн умшҗ болхмн. Энтн күүнә ухан серлд, эрүл-мендинь батрулхд ик туста. әрк уухмн биш, энтн күүнд ик харшлтан күргдг юмн. Бийән чикәр бәрх кергтә. Күүнлә цүүглдхмн биш, му үг келхмн биш. Энтн цогц-махмудыг эвддмн. Эн сән селвгүдиг һол оньгтан авх кергтә.
Брифингин йовудт гелң Санан таңһчин бичкдүдиг, баһчудыг магтв. әрәсән нүүрлгч вузмудт сурчах күүкд-көвүд сән медрләрн ончрна, Хальмг Таңһчан туурулна. Ээҗ-аавнрнь, эк-эцкнрнь тедниг олн халхар дөңннә. Хальмг өрк-бүл болһн үрдтән ах сурһуль, сән сурһмҗ өгхәр зүткҗәнә гиҗ гелң шишлң темдглв. Дәкәд гелң Санан сурһульчнрт, оютнрт цаһан седкләсн ик күцәмҗс болн цаһан хаалһ дурдв.

БОСХМҖИН Валентина