Келн-улсин төсвсин төр хәләгдв
03-11-2018, 09:16 
Өцклдүр Хальмг Таңһчин Толһач Алексей Орловин һардврт болсн селвлцәнд әрәсәд келн-улсин төсвс бәәдл-җирһлд тохралһна төр хәләгдв. Тиигәд 2019 җиләс авн сән чинртә хаалһс тосхлһна, сойлын, сурһуль-эрдмин, эрүл-менд харлһна, демографин, баһ болн дунд бизнес делгрүллһнә халхар келн-улсин төсвс күцәгдхмн.
- әрәсән Президентин батлсн майск зәрлгүдәр өөрхн зурһан җилин туршарт күцәгдх келн-улсин төсвд регионмуд шунмһаһар орлцх зөвтә. Шидр РФ-н правительствин вице-премьер В.Муткон һардврт болсн селвлцәнд эн төрәр өргн күүндвр болв, регион болһнд ик даавр өггдҗәнә. Тегәд мана таңһчд эн төсвсәр күцәгдх цуг керг-үүлдврмүдиг бидн диглҗ авх зөвтәвидн,- гиҗ А.Орлов келв.
Таңһчин тосхлтын министр К.Ботов, сойлын министр Х.Эльбиков, сурһуль-эрдмин болн номин министр Н.Манцаев, социальн делгрлтин министр М.Ользятиева, эрүл-менд харлһна министр Ю.Кикенов болн экономикин министр З.Санджиева тодрха тооцаһан өгч, ямаран керг-үүлдврмүд күцәгдхин тускар зәңглв.
А.Орловин келсәр, мана таңһч экологин, гер-бүүрин болн балһсна кец-таал ясруллһна, селәнә эдл-ахун халхар күцәгдх келн-улсин төсвд бас орлцх. Зәрм төсвст хойр-һурвн министерств орлцх зөвтә, тегәд хамцу үүлдҗ көдлмшән шунмһадулх кергтә гиҗ таңһчин толһач неквр тәвв. Федеральн бюджетәс ик мөңгн йилһгдҗәнә, тегәд таңһчд шин объектс тосхлһна, учрежденьсиг оборудованяр тетклһнә болн нань чигн төрмүдиг хаһлх арһиг олзлх кергтә. Сар давад, декабрь сарин эклцәр келн-улсин төсвс күцәлһнә төр дәкәд нег хәләгдх.
Мана зәңгч