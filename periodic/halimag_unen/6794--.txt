Сүмин эргндк һазриг сәәхрүлв
29-11-2017, 10:16 
Сүмин эргндк һазриг "Балһснд сән кец-таалта бәәдл тогталһн" гидг муниципальн программар ясрулв. Лиманск района толһачин дарук Евгений Иринарховин келсәр, эн төсв күцәлһнд бәәрн бюджетәс 900 миңһн арслң йилһгдв. Ясруллһна көдлмшин йовудт көлгнә зогсалын ормиг икдүләд, хату девскр кев, скамейкс, хог-богин суулһс тәвгдв, урһмлын услвр бүрдәгдв, шам углҗ тәвгдв, паркд олн зүсн урһмл тәргдв.
Эн көдлмш "Хамдан" келн-улсин сойлын ниицәнә, "Община буддистов" шаҗна бүрдәцин болн бәәрн олн әмтнә седвәрәр кегдв. Бәәрн улс, ик баһ уга, района бәәх һанцхн сүмин эргндк һазриг ясрулҗ буйнта керг гиһәд, көдләчнрт нөкд болв. Сүм ода улм сәәхн болҗ үзгднә гиҗ келх кергтә.
Сәәхрүлсн эргндк һазриг байрин бәәдлд секлһнд орлцхар олн күн цуглрв. Тедн дунд Əәдрхнә областин губернатор Александр Жилкин орлцв. "Кесг зун җилин туршт эн һазрт хальмгуд бәәршлцхәнә. Мана областьд олн келн улс ни-негн бәәнә. Бидн келн улс болһна сойлыг, келиг, шаҗиг күндлҗ дөңннәвидн. Тер учрар Лимана сүмин эргндк һазринь сәәхрүлснь байрта йовдл болҗана. Эн керг хальмг сойл, шаҗн делгрхд туслх", - гиҗ Əәдрхнә областин һардач Лиманск района бәәрн улсиг әрүн цаһан седкләсн йөрәһәд, ни-негн болҗ көдлмшт орлцснднь ханлтан өргв.

МАНҖИН Санл