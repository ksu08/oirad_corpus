Бичкн харвачнр дөрлдцхәв
03-10-2017, 16:00 
Кезәнә мана өвкнр байр болһна йовудт эрин һурвн наад давулдг бәәсмн. Бөк бәрлдән, урлдан, нум харвлһн олн улс дунд дурта марһан бәәсмн. Өдгә цагт болхла саадгар хадгнь бәәтхә, нум үзсн әмтн чигн ховр. Тегәд өдгә цагин Хальмгин харвачнр җилд кесг дәкҗ хурад, нум харвлһ делгрүлхин төлә дөрлдә давулна.
Мигмр өдрлә, сентябрь сарин хөрн тавнд, хамцу командсиг белдлһнә таңһчин цутхлңд таңһчин бичкдүдин нум харвлһна марһан болв. Дөрлдәг Хальмгин сурһуль-эрдмин болн номин министерств болн "Өөрдин харвачнр" гидг харвлһна баһчудын болн ветеранмудын ниицән хамдан давулв. Хальмг Таңһчин дотр-дундын кергүдин министерств марһа давуллһнд бас нөкд болв.
Давсн марһанд арвн һурвн наснас баһ харвачнр орлцв. Цуг райодас тәв шаху көвүн-күүкн ирв. Хальмг бүшмүд өмссн бичкн спортсменмүд зүсн-зүүл мишеньд тусҗ дөрлдв.
Марһа давуллһна һол күцлнь болхла - бичкдүд, баһчуд дунд эрүл-менд бәәлһнә авг-бәрц тархалһн болн нум харвлһиг делгрүллһн. Дөрлдәнә чилгчәр диилвр бәрсн бичкдүд медальмудар, дипломсар болн үнтә белгүдәр ачлгдв.

МАНҖИН Санл