\u201cҖаңһр\u201d Хальмг театрт тәвгдх
31-03-2017, 17:54 
"Калмыкия" таңһчин зәңгллһнә агентствд дарани пресс-конференц болв. Басңга Баатрин нертә Келн-улсин драматическ театрин генеральн директор Галина Шураева, театрин художественн һардач Борис Манджиев, театрин литературн-драматическ әңгин һардач Людмила Турченко ирҗ, журналистнрин сурврмудт
хәрү өгв.
Давсн җилд Келн-улсин театр найн җилә өөнән темдглснә, ончта эн йовдл театрин цуг үүлдврт ик нилчән күргснә тускар генеральн директор Галина Шураева келв. Өөнин керг-үүлдврмүд дунд Москвад болсн Хальмг сойлын һурвн өдрин кемҗәнд Келн-улсин театр түрүн болҗ Москвад һурвн наад үзүлсиг Галина Борисовна тодлулв. "Я - Будда" гидг наадн Москвад дөрв дәкҗ үзүлгдв. Ик тоомсрта "Золотой витязь" гидг фестивальд эн наадн хойр дипломар ачлгдв. Театрин өөнд орлцхар әрәсән кесг театрин элчнр ирҗ, иньгллтин ик байр болсмн. Эн җилә сезонд чигн театрин коллектив
күцәмҗтәһәр үүлдҗәнә. Дөрвн шин наад белдҗ тәвәд, олн хәләһәчнртән үзүлв. Кесг фестивальд орлцсна тускар чигн келгдв. Тер тоод шидр Татарстанд Санҗ Балыковин түүкәр тәвгдсн "Дождись меня \u2026" гидг наадн өөдән үнлгдв.
Театрин художественн һардач, әрәсән искусствин ачта үүлдәч Борис Манджиевин келсәр,
сүл тавн җилин туршарт театрт үүдәгч сән баг үүлдҗәнә. үүдәгч көдлмш кехдән даңгин белн билгтә артистнрин баг ямаран чигн наад тәвҗ чадх күчн-чидлтә. Театрт ирдг олн хәләһәчнр чигн театрин шин өөдмст орлцхдан, терүгинь дөңнхдән белн бәәхиг Борис Наминович темдглв. В.Шекспирин "Комедия ошибок" гидг наадыг белдҗәхин, наадн хальмг келәр тәвгдхин тускар реҗиссер келв. Наадыг ГИТИС-иг йилһән сәәнәр төгсәсн баһ наста режиссер Павел Пронин тәвхмн.
Хальмг келн улсин баатрльг дуулвр "Җаңһрар" наад тәвх зураһарн Борис Наминович хувалцв. Мана өвкнрин урн үгин хамгин үнтә зөөрин тускар даңгин ухалад бәәсән, терүнә ул деер наад белдҗ бичсән журналистнрт келҗ өгв. Делкәд бәәх цуг келн улс ни-негн бәәхд туслх һол күсл "Җаңһрт" бәәнә, гиҗ режиссер иткүлҗәнә. Ямаран чигн хортнла ноолдхин ормд бийин уханд бәәх му тоотыг, хаҗһр хәләциг, чик биш бәәдлиг диилсн цагт бәәдл ясрх, әмтнә җирһл амулң-менд болх гисн дуудвр наадна һол зөрүллтнь медүлҗәнә. "Бийәсн эклх кергтә. Мадниг тиигҗ эс үүлдхлә кен терүг күцәх! - гисн сурвр, неквр тәвгдҗәнә. Эн неквриг ода цагин үйин хальмгуд күцәх зөвтә. Келнә, билгин, ухана зөөриг меддг улс бәәсн деер мана ардас дахҗ йовх хоосн әмтнд медүлҗ, уханднь, ясн-үснднь шиңгрәҗ үлдәх кергтә!" - гиҗ Борис Наминович халучрхҗ келв.
Театрин литературн-драматическ әңгин һардач Людмила Турченко Хальмг театр әрәсән сойлын аһуд ямаран орм эзлҗәхинь, тер мет талдан һазрин театрмудла бәрҗәх залһлдана тускар келв. Тавн җилин туршарт Келн-улсин театр Азербайджанск ТЮЗ-ла залһлда бәрҗ
үүлдҗәнә. Эн үүдәгч нөкцлтин ашт сольлцана гастрольмуд болв. Азербайджанд хальмг наадн тәвгдв, Хальмгт азербайджанск драматургин наадыг олн хәләһәчнр үзв. Хальмг режиссер теднә театрт наад тәвв, азербайджанск режиссер Хальмг театрин тәәз деер хальмг артистнрлә көдлв. Хамцу наадн чигн тәвгдв. Дәкәд болхла азербайджанск театрин зурачин һәәхүл Элстд бүрдәгдлә, азербайджанск артист болн дууч Ильхам Асадовин дууна концертмүд Элстд бүрдәлһн бас сән авъяст тохрв. Азербайджанд театральн искусствин делгрлтин туск дегтр һарснд Хальмг театрин болн Азербайджанск ТЮЗ-ин үүдәгч нөкцлтин тускар бас келгдҗәнә. һазадын орна театрла үүдәгч сән ашта залһлда бәрлһнә үлгүр хальмг театрин тууҗд түрүн иим йовдл болҗана. Театр делгрлтин үүдәгч девсңд орсинь тернь үзүлҗәнә. "Хальмг үнн" газетин зун җилин өөнд, Хальмг телеүзлин тәвн җилин өөнд бас орлцх седклән театрин һардвр медүлв. Келн-улсин театр сүл тавн җилин туршарт кесн, үзүлсн, күцсн тоотын туск дегтриг өөндән нерәдҗ һарһсан, терүг белдлһнд таңһчин барин халхст һарсн журналистнрин статьяс болн материалмуд олзлгдсна тускар пресс-конференцд келгдв.

Галина ХЕЙЧИЕВА