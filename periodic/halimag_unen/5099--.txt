Номтнрин дөңгәр таңһч өсәд-өргҗәд йовтха!
10-02-2017, 18:09 
Февралин 10-д правительствин Герт әрәсән номин Өдрт нерәдсн байрин хург болв. Йөрәлин үгәр энүг Таңһчин Толһач Алексей Орлов секҗ таңһчин номтнриг сән Өдрләнь цаһан седкләсн йөрәв.
Эндр мана таңһчин делгрлтин төлә экономикин, селәнә эдл-ахун болн нань чигн халхд ик кемҗәтә төсвс күцәҗ, производствиг делгрүлҗ социальн төрмүд күцәлһнд йовуд өгч үүлдх кергтә. Эн кергт таңһчин номтнр ик нилчән күргҗәнә, фундаментальн болн дамшлтын бачм шинҗллт кеҗ хамгин шин технологийс олзлҗ, кесг төр күцәлһнд дөң болҗана. Болв эн көдлмшин йовудыг түргдүлҗ номтнрин тәвциг кесг холванд өөдлүлҗ болҗана, эднә билг-ухань, номин кесг халхар бәрсн, таңһчд, орн-нутгт болн делкәд темдгтә күцәмҗнь терүг иткүлҗәнә гиҗ эврәннь үгдән таңһчин Толһач заав.
Номтнрин селгән эндр школмудт болн дундын профессиональн сурһулин заведеньст, Хальмг университетд өсҗәнә. Эднәс кесгнь йилһән сәәнәр сурна, олна кергүдт шунмһаһар орлцна, тиим күцәмҗин төлә эдниг Хальмг Таңһчин Толһачин мөрәһәр ачлв. Тер тоод Хальмг госуниверситетәс оютнр Наталья Бадмаева болн Ольга Владимирова ачлгдв.
Тер мет таңһчин Толһачин мөрәһәр болн өөдән ачлврин дипломсар Софья Бадмаева (Элстин педагогическ колледж), Санджи Джеев (Хулд-гүүлгәнә технологическ колледж), Альбина Дурсунова (Олн профильтә колледж), Влас Корчемкин (Нефтин болн газин Хальмг государственн колледж), Юрий Павлуев (Башантинск колледж), Карина Пидгрикина ( Элстин политехническ колледж), Людмила Повзикова (Политехническ техникум), Ангелина Слизская (Искусствин колледж), Тимур Чудаев (Хальмг медицинск колледж) болн нань чигн оютнр ачлгдв.
Цааранднь номтнриг профессиональн сән Өдрләнь Таңһчин Улсин Хуралын (Парламентин) Ахлачин дарук Николай Нуров бийиннь болн парламентин Ахлач Анатолий Козачкон нерн деерәс йөрәҗ мана таңһчд шин технологийс улм өргәр олзлгдтха гиҗ темдглв. Сурһуль-эрдмин болн номин көдләчнрин таңһчин профсоюзин нерн деерәс байрин хургт орлцачнриг Цаһан Эдеева йөрәҗ, Хальмг ГУ-н болн номин институтмудын элчнрт профсоюзин мөрә бәрүлҗ өгв.
Таңһчин экологийин болн эдл-ахун төрмүд күцәлһнд Хальмг университетин орулҗах тәвцин тускар ректор Бадм Салаев келв. Таңһчин һоллгч вузин номтнрин болн оютнрин күцәҗәх номин шинҗллтс экономикин кесг халхст өргәр олзлгдҗана, иргчдән чигн теднә тәвцнь производствин халхар цааранднь өсәд бәәхнь лавта гиҗ ректор темдглв. Экологийин җилин эргцд ИКИАТ-ын институтын номтнрин күцәх кергүдин тускар директор Андрей Богун келҗ өгв.
Малын идгин эдл-аху делгрүллһнә төрәр КНИИСХ-н номин сегләтр Николай Цаган-Манджиев келв. Тер мет РАН-а Хальмг Номин цутхлңд экологийин җилин эргцд ямаран шинҗллтс күцәгдхин тускар терүнә директор Виктория Куканова цәәлһвр өгв. Байрин хургин йовудыг таңһчин сурһуль-эрдмин болн номин министр Николай Манцаев һардв, хургт правительствин Ахлачин дарук Мерген Бадма-Гаряев орлцҗ номтнриг йөрәв.

ТүРВәН һуна