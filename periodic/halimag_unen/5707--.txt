Өөрднриг негдүлхәр
11-05-2017, 10:37 
Одахн "Калмыкия" таңһчин зәңгллһнә агентствд "Өөрднрин түмн" ("Ойратский тумэн") гидг Моңһлын олна ниицәнә ахлач Батсух Жалавла, "Алтн Торһн зам" ("Великий Шелковый путь") гидг олна ниицәнә ахлач Юрий Сангаджиевла, таңһчдан нернь темдгтә малч Леонид Очиргоряевла харһлт болв. Эдн Хальмгт өөрднрин фестиваль болх гиҗ зәңглв. Эн өргмҗтә керг-үүлдвриг 2018 җилин май сард давулхар зуралҗана. Ниднәһә Батсух Жалав таңһчин Толһач Алексей Орловла харһҗ, олн зүсн халхар залһлда бәрҗ үүлдхин тускар күүндвр кесн билә.
Тер мет таңһчин правительствин Ахлачин дарук Боова Бадмаевла, таңһчин сойлын болн туризмин министр Хоңһр Эльбиковла болн Хальмгин шаҗн лам Тэло Тулку ринпочела мана һазрт өөрднрин фестиваль бүрдәхин төрәр күүндсмн. Тедн энүг дөңнҗ, эн фестивалин йовудт өөрднрин сойлын долан хонг гидг керг-үүлдвр давулх кергтә гисмн.
Дорас өсч-босч йовх баһ үй өөрднрин тууҗар бахмҗ кех йоста. Тегәд чигн мана өвкнрин үлдәсн сойлыг, билг-эрдмиг, амн үгин зөөриг мадн хадһлҗ, цааранднь делгрүлх зөвтәвидн. Тиим күслтәһәр "Өөрднрин түмн" олна ниицән арвн җилин эргцд өөрднрин фестиваль
бүрдәнә.
Юрий Сангаджиевин келсәр, өөрднрин уңг-тохмта улс бәәдг регион болһнас арвад күн ирх. Фестивальд номтнр, бичәчнр, көгҗмчнр, дуучнр, биичнр, авъяс-заңшалмудан хадһлдг әмтн орлцх гив. "Хойр җил хооран би Моңһл орҗ, өөрднрин фестивальд орлцҗанав. Энтн йир өргмҗтә керг-үүлдвр мөн. Намаг малч гиҗ нанд үрвр кесн билә. Мана таңһчд чигн эн фестиваль өөдән чинртәһәр бүрдәгдх гиҗ нәәлҗәнәв. Артистнрәс нань малчнр болн адучнр чигн орлцҗ, дамшлтарн хувалцҗ, чадмг-чидмгән үзүлх гиҗ санҗанав", - гиҗ Леонид Очиргоряев тоолвран медүлв.

Маргарита АРЗАЕВА