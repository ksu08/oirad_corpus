Мартгдсн нерд сергәгдҗ, әрүн һазр бәәснь илдкгдв
24-05-2017, 16:45 
Зун җил хооран әрәсән государствин тууҗд орсн эркн чинртә хүврлтс болсмн. Хуучн цага йосна тогтац хольврад, шин йосн тогтагдад, шин хәләцтә кү сурһҗ бүрдәлһнә девсң экләд, 74 җилин туршарт әмтнә ухаһинь сольлһар ик күчллт кегдҗ йовла. Тер учрар эн 2017 җил орн-нутгин чигн, тер мет мана таңһчин тууҗд чигн ик темдгтә җил болҗана. Большевикүдин йосн батрсн цагас авн экләд, бурхн-шаҗиг ууруллһар, хурлмудыг уга келһәр, терүнд церглҗәсн әмтиг цааҗла харһуллһар арднь орсн көдлмш кегдсмн. "Дала нәәхлхлә, җирмәхә чигн көндрнә" гиһәд. Хальмгт чигн хурлмуд хамхлгдҗ, шаҗна хувргуд төрүц уга кегдсмн. Номин, сурһулин болн сойлын цутхлңгуд бәәсн хурлмуд тарагдсна хөөн, терүнд церглҗ йовсн хувргуд түүрмд суулһгдҗ, эс гиҗ талдан һазрур тууврт йовулгдҗ, нернь мартгдсмн. Теднә өрк-бүлд, элгн-садн дунд гелңгүдин болн манҗ болҗ йовсн улсин тускар зуг дораһур шимлдҗ келдг цаг ирсн билә.
Хурлмудт бәәсн номта дегтрмүд, бурхдын дүрмүд, мөргүлд олзлгддг олн нань чигн тоот тер җилмүдт геедрҗ уга болсмн. Ухани гүн зөөр болҗасн ном, урн һарин өвәрц кегдлмүд, алтар уйсн хувцн, келн улсин эрдмин үнтә тоотнь тиигәд уга болсн һундлта йовдлын аш ода күртл медгдәд бәәнә. Оюни медрлин халхар бидн тиигәд бүкл зун җилин кемҗәнд хоосрад, өнчрәд, үйнрин залһлдаһан геесн болҗанавидн. Оюни ухани зөөрәс тиигҗ хольҗсна ашнь йир һундлта. Сойлын-шагшавдын кесг үнтә тоотан геесн төләд әмтнә уханд сән биш хүврлтс болснь ил. Болв чигн ухата, серлтә улс бәәһәд, зәрм тоотыг бултулад, хадһлҗ ода цага үйин улст күртәсинь чигн бидн ханлттаһар тодлх зөвтәвидн. Зуг терүнәс кесгнь дәәнә җилмүдт болн Сиврүр туугдсн цагла геедрсмн.
2016 җилин хаврар Адг болн Артезиан селәдин мөргүлин гермүдин лам Лобсанг Ешен сурврар би тер һазрар йовад, гелңгүдин нердиг, хурлмуд болн әрүн нань чигн ормс альд бәәсинь медҗ авхар бәәрн улсла харһҗ күүндләв. әмтнлә күүндәд, теднә тодлвриг бичҗ авад, соньн олн материал илдквидн.
Артезиан (Цекрт) селәнд Теекә гидг көгшн гелңгиг цугтан бүлән седклтәһәр тодлҗ келв. Шаҗиг уга кеҗәсн зовлңта цагт чигн эн гелң әәлго эврәннь селәнә улст даңгин дөң болдг бәәҗ. Энд һазртан бәәхд чигн, тер мет Сиврт Алтайск крайд туссн цагтан чигн ирсн күн болһнд тусан күргҗ йовҗ. Теекә гелң 1937 җилд цаажла харһад, һурвн җил түүрмд сууһад һарсн бәәҗ. Бюрвя Очирович Босхомджиевин тодлсар, эдн нег һазра улс болҗана. Уланхольск нутга Цаһан Нур селәнәс һарсмн. Теекә гелңгин нернь Канкаев Теекә бәәсмн, эн 1888 җилд һарсн күн бәәҗ. Хоюрн нег будьчңгуда тохма улс болҗана. Теекә гелң Төвдт шаҗна ик сурһуль дассн бәәҗ. Бюрвя Очировичин келсәр, тууврин цагла хамдан Алтайск крайд Троицк районд "Пролетарский" совхозд эдн бәәсмн. "Ик медрлтә, номта болн тоомсрта күн билә, - гиҗ эн тодлна.- Гемтәд кевтсн күүг ном умшад, эдгәчкдг билә".
Теекә гелң шулун-дулун, әмтнд дөң болхдан муурдго күн бәәсмн. Спецпереселенцин диг-дараг эвдсн төләднь милицин ахлач гелңгиг түүрмд суулһсн билә. Орсаһар мууһар келдг бийнь Теекә гелң милицин ахлачд келҗ: " Чи - мини үрнч, түүрм мини гер. Чини гергнчн һурвн җил гемтә бәәнә. Би терүг эдгәҗ чадхув". Милицин ахлач болхла иигҗ хәрү өгч: "Олн-әтмнә хортн болҗах чамд яһҗ би гергән үзүлхүв?! Намаг партяс көөҗ һарһх". Тиигхләнь Теекә гелң "Дурнчн, зуг чини гергн эдгшго, терүгинь меднчи".
Теекә гелң бийләһән бичкн бурхта йовдмн. Зуңква гегәнә дүртә тер бурхн - Хар Зуңкван бурхн бәәсмн. Милицд терүгинь авчксн бәәҗ. "Энчн кен болҗахмб?" гиҗ милиционер сурснд гелң келҗ: "Ик номта күн, бурхн болсн күн". Номта дегтринь чигн негҗәд авчксн бәәҗ.
Милицин ахлач кесгтән ухалсна хөөн, нег дәкҗ гелңгиг нуувчинәр гертән авч ирҗ. Бань түләд, уһаһад, хувцинь соляд, гергнь кевтсн орндг тал авч ирҗ. Теекә гелң күүкд күүнә нүдинь ширтҗ хәләһәд, хоолынь бүрткҗ шинҗләд, һар-көлинь бәрҗ үзчкәд, цаас авад, терүн деер ном бичв. Терүнәсн йисн бичкн долда кеһәд, һурвн өдр һурвад долда аршалултн, гиҗ келв. Өрүн эрт һурвн өдр эн эмиг аршалсна дару күүкд күн бийнь босад, орн деерән суудг болх гиҗ залуднь келсн билә. "Цааранднь эмнүлхәр седҗәхлә, һурв хонад, намаг дәкәд нааран авч иртн, - гиҗ Теекә гелң милицин ахлачд келҗ.- Номта дегтрм хәрү нанд өгтн. Эмнүллһнд тер кергтә".
Тиигәд һурвн хонг болсна хөөн милицин ахлач гелңгиг дәкн гертән авч ирв. Гелңд номта дегтринь болн Зуңква гегәнә бурхинь бас өгсмн. Теекә гелң дәкнәс ном умшад, цаасн деер ном бичәд, терүнәснь хөрн негн бичкн долда кеҗ өгв. Өрүн эрт хоосн элкндән долан хонгтан һурвад долда аршалтха, гиҗ заавр өгв. Тер цагт күүкд күн эврән босад йовдг болх, гиҗ гелң иткүлв. Дола хонад милицин ахлачин гергн босдг болад эдгв. Тиигәд 20-25 хонгин дунд һурвн җилдән кевтсн күүкд күүг Теекә гелң эдгәҗ авсмн.
Ачинь хәрүләд, милицин ахлач Теекә гелңгиг комендатурт һаран ирҗ тәвҗәх даалһвраснь сулдхад, селәдәр торвр угаһар йовҗ болх цаас кеҗ өгсн бәәҗ. Теекә гелң ик медрлтә, өвәрц эрдмтә күн гиҗ тер тоолдг билә. Тегәд гелң цуг Алтайск крайяр эргҗ йовад, хальмгудт тусан
күргҗ йовсмн. Наснь ирәд, Озеро Петровское селәнд эн бәәршҗ бәәв. Тернь Троицкас ик хол биш билә. Хальмгуд терүнд нег бичкн гер босхҗ өглә. Тендән эн 1955 җил күртл бурхн болтлан бәәв. Энүг оршахар районд бәәсн цуг хальмгуд ирсиг Бюрвя Очирович тодлна. "Тадн юм медҗәхшт, компартин йосн 75 җил болад хольврх, - гиҗ әмддән гелң келдг билә. - Ик гидг үүмән һарх, дән угаһар әмтн дотран хорад бәәх. Тадн хәрү гедргән йовх зөвтәт. Цаг тиим ирх, машид олн болх, хот кедг машид, хувц уһадг машид дала болх, арат чирәтә әмтн ирәд, хот өгх таднд. Тенд (һазртан) ирәд му биш бәәхит. Өндр-өндр гермүдин дораһур нохан дүңгә өдмгән атхчкад, норд-цорд гиһәд йовлдад бәәхит. Шин йосн ирхлә невчк мууһар бәәхит, цааранднь чикрх".
Бюрвя Очировичин тодлсар, келсн күүкнь гемнҗ, хойр көлнь тәкрҗ. Эмчнрт үзүлсн, тедн туслҗ уга. Хальмгуд келнә, тер Теекәг олҗ автн. Тер кемд Теекә гелң түүрмәс һарсн, һартан сулдан йовҗах цааста бәәсмн. Манахнас хол биш Беловское селәнд тер йовна гисн зәңг һарв. Тенд олн хальмгуд билә. Тер селәнд хәәһәд одад, харһад, зөвән келҗ өгв. Намаг соңсчкад, келҗәнә: "Маңһдур өрүн йовхмн, одад хәләнәв".
Мана хаалһд түргн урсхулта һол харһв. Хаврин цаг бәәсн, мөсн хәәләд, усн турглад гүүҗәх һолыг бидн давҗ һарх зөвтә биләвидн. Бийән бичә норһтха гиһәд, хувцан болн һосан тәәлтн, гиҗ гелңд келҗәнәв. "Би номта күн уснд орҗ чадшгов" гиҗәнә. "Би таниг үүрәд күргнәв", - гиҗ келәд, һолыг тиигҗ һатлҗ һарвидн. Тиигәд гертән авч ирәд, дарунь күүкн бәәсн герүр гелңтә хоюрн одвидн. Күүкиг хәләчкәд, гелң бочкта усиг һал деер тәвәд, терүнд темәнә хатханчгиг кеһәд буслһв. Дарунь һалас терүгән буулһҗ авад, невчк көргәһәд, кергтә бәәдлднь күргв. Тер уснд күүкиг суулһв. Цааснд ном бичәд, терүгән бичкн долдас кеҗ орав. Ном умшад, терүгинь аршалтха гив. Өрәл сар болад, мини күүкн тиигәд эдгв.
Тиим ик чинртә, чидлтә гелң бәәсмн. әмтн терүнд икәр иткдг, күндлдг билә, Теекә гелң болхла күн болһнд дөң болхар адһдг билә. "Көвүдин өгсн мөңгн мини халу дүүргәд бәәнә",- гиҗ келдг бәәсинь әмтн тодлна. Теекә гелң сәәһән хәәснә хөөн Зуңква гегәнә дүртә бурхинь Бокта Бадмаевич Бадмаевд өгсн бәәҗ. Эдн нег төрл улс болад, тиим шиидвр авгдсн болҗана. Бокта Бадмаевичин көвүднь тер әрүн бурхиг ода күртл хадһлҗ йовна.
Анатолий Бембеевич Боктаевин тодлврар, энд дәкн нег гелң бәәсмн. Терүнә нернь Цюрюм Батлаевич Тостаев билә. Цааҗла харһад, нәәмн җилдән лагерьт сууһад, сулдхларн элгн-садан хәәһәд Сиврт ирсмн. Мөргүл кех, әмтнд дөң болх зөв эс өгсн бийнь кергәр ирсн әмтнд тусан күрглго бәәдмн биш. Тегәд энүг дәкнәс зарһла харһулад, хаҗ алсмн. Эрктн цаатна күн бәәсмн.
Янз гидг бичкн хотнд хурлд үүлдҗәсн Булһна Шар гелңгин туск тодлврарн Анна Мучеряевна Соктуева хувалцв. 1938 җилд тер гелң түүрмд суулһгдсн бәәҗ. Түүрмәс сулдҗ ирәд, Сиврт өңгрҗ.
Улан Холын әмтн меддг бәәсн Марһша гелңгин тускар чигн Анна Мучеряевна тодлҗ келв. Харошев Марһша гидг нертә бәәсн тер гелң бас цааҗла харһҗ. Түүрмәс сулдсна хөөн, дәәнд орад төрскән харсҗ. Тендәс Сиврт тусад, төрскн һазрурн хәрҗ ирсн бәәҗ.
Тавн һашун гидг селәнд гелң болҗ йовсн Адьян Эрдниевич Мукабеновин тускар Людмила Гучиновна Шеркешева келҗ өгв. Элгн-саднаннь тодлврар тер гелң Төвдт шаҗна сурһуль дассн бәәҗ.
Шаҗна халхар үүлдҗ, олн әмтндән туслҗ йовсн кесг күүнә нерд иигәд илдкгдв. Цагин һашута евәләр эднә җирһл амр болсн уга. Болв олн әмтндән тусан күргҗ йовсн улсин санл мартгдлго, үйнр дамҗад, олнд темдгтә болв.
Гелңгүдин нердиг илдкҗ авхд, альд ямаран хурл бәәсинь медҗ авхд дөң болсн улст Б.Босхомджиевд, В. болн С.Бочаевихнд, А.Соктуевад, А.Боктаевд, Е.Боктаевд, үнн-седклин ханлтан өргҗәнәв. Селәнә библиотекин һардач, Артезиан селәнә муниципальн бүрдәцин депутат Евдокия Бембеевна Есиновад әрүн чинртә эн керг күцәлһнд тәвцән орулсинь бас ханлттаһар темдглҗәнәв.

Бемб ШАНТАЕВ,
Келн-улсин архивин ах архивист