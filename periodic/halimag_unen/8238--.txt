Цаһан седклтә, өр-өвч улс энд көдлнә
07-06-2018, 10:04 
Ольга Наминова гер деернь социальн туслмҗ күрглһнә әңгиг һардна. Эн әңгд хөрн долан социальн көдләч үүлднә, эдн әмтнд геринь ахулҗ, хот-хол болн эм хулдҗ авч, коммунальн туслмҗин мөңгинь өгч, нань чигн талдан халхар дөң болна. Социальн көдләч болһна хәләврт зурһан күн бәәнә.
- Мана социальн көдләчнр күн болһнд седклән өгч, арднь орҗ сәәнәр хәләнә, тер төләд эдн медәтнрт болн гемтә-шалтгта улст өөрхн элгн-садн мет өөрхн болна. Эдн күн болһна бәәдл-җирһләр соньмсҗ, олн зүсн төрмүдинь хаһллһнд шунмһаһар орлцна, байр-зовлңгинь әдләр хувалцна. Социальн көдләчнр дунд хөр шаху җилдән көдлҗәх улс бәәнә, эдн баһчудт үлгүр-үзмҗ болна. Светлана Васильевна Кутепова 1989 җиләс авн социальн көдләч болҗ көдлҗәнә. Көдлмштән дааврта, үнн-чик седклтә, өр-өвч күүкд күн хамдан көдлҗәх үүрмүд дунд күндллһ олсмн. Лидия Манджиевна Бахаева, Людмила Николаевна Онуфриенко, Валентина Борисовна Чанкирова, Девяля Нимеевна Сангаджиева, Надежда Ивановна Гвоздева, Надежда Ивановна Вихнич, Людмила Анатольевна Решетникова, Елена Сергеевна Антонова ахта мана района селәдт социальн көдләчәр олн җилдән көдлҗәнә, - гиҗ Стелла Владимировна келв.
Медицинск әңгин көдләчнр I болн II багмудын гемтә-шалтгта улст дөң күргнә. Медицинск көдләчнр Ц.Хараева, А.Богаева, Е.Молчанова болн О.Атхирова эднә эрүл-мендин бәәдл шинҗлҗ, эмчд күргнә, олн зүсн процедур кенә. Түргн социальн дөң күрглһнә әңгд юрист болн психолог әмтнд дөң-тусан күргҗ, олн зүсн халхар сүв-селвгән өгнә.
Комплексн Цутхлңгин хәләврт баһ тетквртә, өнч-өвү улс бәәнә, тегәд эднд олн зүсн халхар дөң күргхәр 2007 җилд бәәц тетклһнә әңг тогтасмн. Энд уяч Валентина Бадмаева, көдлмшч Петр Поволоцкий болн үс кирһәч Любовь Чеснакова әмтнд хувц-хунр уйҗ, гертнь олн зүсн техник ясҗ, хаша-хаацинь чиклҗ дөң-тусан күргнә.
Өрк-бүлин болн бичкдүдин әңгин көдләчнр баһ тетквртә болн җирһлин күнд таалд туссн улсла аһу ик көдлмш давулна, эднә бәәдл-җирһлин таалар соньмсҗ района цергллтслә хамдан рейд бүрдәнә. Эн әңгд үүлдҗәх "Ковчег" болн "Өрк-бүл" гидг клубмуд бичкдүдт төрскнч сурһмҗ өглһнә, эднә билг-эрдм делгрүллһнә, олн үртә болн баһ тетквртә өрк-бүлмүдт буйнч седкләрн дөң күрглһнә керг-үүлдврмүд давулна. Дәкәд эн Цутхлңд гемтә-шалтгта бичкдүдин төлә "Нарн" гидг амрлһна лагерь үүлднә. Эн җил йисдгч селгән эклхмн. Энтн мана таңһчд ор һанцхн лагерь болҗана, Цутхлңгин көдләчнр бийснь шишлң программ тогтаһад, гемтә күүкд-көвүдин цогц-махмуд батрулна, эднә төлә сергмҗтә керг-үүлдврмүд давулна. Тавн җил дарандан районд Цутхлңгин седвәрәр гемтә-шалтгта бичкдүдин билг-эрдмин "Луч добра" гидг фестиваль бүрдәгдҗәнә.
Гер деер үүлддг санаторьт
Цаг нег ормдан зогсхш гиҗ келгддгәр, җил ирвәс мана җирһлд олн зүсн шин эв-арһ болн технологийс өргәр олзлгдна. Социальн теткврин комплексн цутхлңгин көдләчнр чигн өдгә цагин некврлә ирлцҗ, терүг көдлмштән олзлҗ, бәәрн әмтнд сән таал тогтахар шунна. Цутхлң эврә сайтд үүлдвриннь тускар олн зүсн зәңг барлна, күн болһн тиигәрән эврә сүв-селвгән илгәҗ чадҗана. Стелла Владимировнан келсәр, эдн "Мобильн бригад", "Мобильн библиотек" болн "Санаторий на дому" гидг төсв бәәдл-җирһлд тохраҗана.
- "Мобильн бригад" гидг төсвәр комплексн цутхлңгин әңгүдин һардачнр, юрист, медсестра, парикмахер болн талдан специалистнр селәдәр һарч йовад, әмтнд олн зүсн туслмҗ дор ормднь күргнә. Нидн бидн зурһан селәнд күрәд, йирн шаху күүнд дөңгән күргвидн. "Мобильн библиотек" гидг төсвәр бидн "Дегтрмүд - гер болһнд" гидг керг бүтәввидн. Мана цутхлң хойр зун далн дегтр цуглулҗ, эврә саң тогтав. Гемтә-шалтгта улс, медәтнр болн бичкдүд маднд җиңнүләд, дурта дегтр авч чадҗана. Гертәсн һарч чаддго улст социальн көдләч дегтриг күргҗ өгнә. "Санаторий на дому" гидг төсв гемтә-шалтгта улсин төлә тогтагдсмн. Мана көдләчнр участкин эмчлә болн психологла хамдан гемтә улст медико-психологическ дөң күргнә.
Медәтнрт дөң-түшг болҗ
Социальн харслтын халхд олн җилдән үнн-чик седклтәһәр көдлҗәх улс дунд Елена Антонован нериг онц заах кергтә. Эн күүкд күн арвн җилдән школд эклц классин багш болҗ көдлснә хөөн нааран ирсмн. Сүл арвн нәәмн җилдән Елена Сергеевна социальн көдләч болҗ Троицкое селәнд көдлҗәнә. Ода энүнә хәләврт зурһан күн бәәнә, тедн дунд дәәнә ветеран Антонов Борис Субботович. Күн болһнд эн цаһан седклән нерәдҗ, кен-негнднь күүкнь болҗ, кен-негнднь эгч болҗ дөң-тусан күргнә.
2006 җилд Е.Антонова "Сән гисн социальн көдләч" гидг таңһчин марһанд диилвр бәрсмн, 2009 җилд 2-ч орм эзлсмн. Нидн Елена Сергеевна Цугәрәсән марһана номинант болв.
- Мана көдлмш күнд болв чигн мини җирһлин һол керг болв. Мини аваль нанд итклтә түшг болҗ, күнд цагла бүлән үгәрн омг өгнә. Мана күүкд өсәд-босв, бидн һурвн ач-зеетә аав-ээҗ хойр болнавидн. Тегәд көдлмштән би цуг арһ-чидлән өгнәв. Мини хәләврт бәәдг медәтнр нанд һарлдсн эк-эцк болҗ медгднә. Тедн байрлхла, би чигн байрлнав, тедн зовад гейүрхлә би чигн зовнав,- гиҗ Елена Сергеевна хувалцв.
Сән өдр угтҗ эрк биш ветеранмудын тускар келх кергтә гиҗ сангдна. Цергллтин делгрлтд тәвцән орулсн улсин ач-тус хәрүлҗ, эднд ханлтан өргх кергтә гиҗ Стелла Владимировна келнә. Сән авъяст тохрсар эдн ямр нег сән өдр болхла ветеранмудан тооҗ, эднлә харһхдан дурта. В.А.Алжеева, Н.А.Рвачева, И.С.Скидченко, Р.И.Шарашкиева болн Т.Д.Бадаева эндр Цутхлңд көдлҗәх улст үлгүр-үзмҗ болна. һурвн-дөрвн җил хооран энд күч-көлснә хаалһан эклсн Ю.Алюшаева, Т.Бамбышева, Е.Букреева, Е.Улитина болн А.Руденко ах үүрмүдәсн үлгүр авч, социальн көдләчин нериг өөдән бәрхәр шунҗ көдлнә гиҗ һардачнь темдглв.
Наталья ДАВАЕВА