Зулла нас авдг
29-11-2018, 10:10 
Кезәнә медәт улс иигҗ келдг бәәсмн: Богд Зуңква бурхн төрәд, деерәс бууҗ ирсн өдриг Зул өдр гиһәд, сән өдрт тохрсн болдг. Зулла цуг хальмг әмтн ик-бичкн уга дегц нег өдр нас авдг болҗ. Цуг хальмг улсин һарсн өдрнь Зул өдр болҗ тоолгддг. Насн деерән неҗәд нас эн өдр немҗ авна.
Зулын өмн белдвр кенә. Боорцг өмн асхнднь кенә, күңшү үнр һарһдмн. Боорцгар, кампадь-балтаһар дееҗ бәрнә. Зулын өрүн герин эзн күүкд күн эрт босад, хальмг цәәһән зандрулҗ чанад, зул өргәд, дееҗ бәрх йоста.
Дәкәд шүтәнә өмн зул тавлна, мөргнә. Цуһар өрк-бүләрн ширә эргҗ сууһад, байрин цәәһән уух йоста. Ширә деер хот-хол эләдәр тәвдмн.Эн өдр элгн-садан, медәтә улсан дуудҗ, цә өгәд гиичлдмн. Эн өдр элвг-делвгәр әмтиг гиичлхлә, далд йовсн әмтн идсн-уусн болдг. Ирҗәх җил байрта-бахта болдг.
Зулын асхн насна зул бәрдмн. Хатуһар элдсн һуйрар насна цөгц кех кергтә. Зулын һолынь йөркгәр кедмн. Күн болһна насна тооһар йөркг тоолҗ авад, деернь хойр-һурвн йөркг немәд, хамднь бәрәд, деерк үзүринь көвңгәр һурв дәкҗ орах кергтә. Йөркг оралһиг медәтә улсин насна һолас эклҗ белддмн. Дарунь наадксинь насна һол (йөркг) орана.
Бүрүлин гегән тасрхла, теңгрт одд һархла, тер насна цөгцән шүтәнә өмн ширә деер тәвәд, герл өгдмн. Тер саамд цуһар тавлсн насна зулдан мөргәд, насан авдг. Күн болһнд нерәдҗ тәвсн һолнь цуһар дегц бөкдмн биш. үлдсн һолмуднь арһул, үмс унһалго авч хаяд, һуйринь элдәд, таавад шарад, өрк-бүл дотран хуваһад иддмн.
ӨЛЬЗәН Софьян
"Хальмг улсин
авъясмуд"
гидг дегтрәс