Брестск шивән харсач
30-01-2020, 11:53 | Таңһчин зәңгс » Эдн Төрскән харсла
Хальмг Таңһчин Келн-улсин архивд Майоровихнә өрк-бүлин туск документс хадһлгдҗана. Холдҗ одсн цагин чинртә йовдлмудар, нег һазра улсин җирһләр болн эднә кеҗ-күцәсн керг-үүләр соньмсдг, төрскн һазриннь тууҗиг шинҗлдг әмтнә төлә эн архив йир туста болҗахнь мөн.
Таңһчд Майоровихнә нер-усн темдгтә. Бадма Гаряевич Майоров (1900-1989 җҗ.) - гражданск дәәнә, партин болн күч-көлснә ветеран, Хальмгин ууһн журналист, Хальмгт Советин йосиг бүрдәһәчнрин негнь, цуг хальмг улсин Советин I-ч съездин делегат, хальмг газетин түрүн һардачнрин тоод, нань чигн кесг дааврта үүл дааҗ йовла. Авальнь Адгэ Сангаджиевна (1900-1990 җҗ.) - партин болн күч-көлснә ветеран, бас олна төрт шунмһаһар орлцҗ йовҗ, таңһчдан болн әмтнд ик ач-тусан күргсн күн мөн. Эднә көвүнь Венициан Бадмаевич (1921-1941 җҗ.) – Төрскән харсгч Алдр дәәнд орлцач, Брестск шивән харсач. Майоровихнә архивд барлгдсн болн барас эс һарсн дегтрмүдин һар бичмр цаасн, статьяс, нань чигн документс, көвүнь цергәс илгәсн бичгүд, эднә зургуд бәәнә.
Бадма Гаряевич болн Адгэ Сангаджиевна һанц үртә бәәсмн, эдн Венициан көвүһән өскәд-босхҗ, чик-сән сурһмҗ өгсн болдг. Көвүнь сурһульта-эрдмтә, медрлтә күн болҗ, таңһчан делгрүлҗ, өркән өндәлһҗ, уңг-тохман цааранднь өргҗүлх гиҗ санҗасн болх. Болв теднә санан күцсн уга. Аврлт уга дән эднә өрк-бүлин кишгиг эвдҗ, һанц көвүнә әминь таслв. Венициан көвүнь Төрскән харсгч Алдр дәәнә эклцәр зөргтә кевәр дәәлдҗ, әмнәсн хаһцв. Эн Хальмгин талдан чигн элчнрлә Брестск шивә харслһнд орлцҗ, зөрмг кевәр дәәлдҗ, әмән өгч, нерән мөңкрүлв.
Венициан Майоров 1921 җилин март сарин 11-д Хальмг автономн областин урдк Яндһа Мацгин улусин Далвң селәнд (өдгә цагин Астраханск областин Лиман селән) төрсмн. 1922 җилд Майоровихнә өрк-бүл Далвңгас әәдрхнүр нүүҗ һарсмн. Юңгад гихлә Венициана эцкнь Бадма Гаряевич Хальмг ЦИК-д дааврта үүлд батлгдв. 1929 җилин намрар Венициан әәдрхнә Мусоргскийин нертә 26-ч тойгта күцц биш дундын школд орв.1936 җилд школан төгсәснә хөөн әәдрхнә рабфакд орҗ, цааранднь сурһулян сурв. 1939 җилд сурһулян чиләһәд, әәдрхнә Луначарскийин нертә медицинск институтд орҗ сурв. Институтас 1939 җилин ноябрь сард Улан әәрмд церглхәр мордв.
Венициан Майоров цергт мордхларн түрүләд Орловск областин Новозыбков балһснд тусв. Даруһас энүг орн-нутгин барун үзгин меҗәһүр йовулсмн. Эндәс 1939 җилин декабрь сарин 31-д илгәсн бичгтән иигҗ бичҗ: «Би ода 333-ч стрелков полкд, полковой школд, Барун Белоруссьт, урдк Польшт, Брест-Литовск балһснд йовнав, энтн Германя меҗәһәс хамгин өөрхн бәәнә, 300 метрт».
Венициан Майоров йилһән сәәнәр церглҗ йовсмн. Тер төләд цергә һардвр энүг темдглдг бәәсмн. Венициан эрүл-чик авг-бәрцтә, сән спортивн белдвртә күн бәәҗ. Гирь өрглһнә спортар соньмсдг, төвәр хадг, сәәнәр өөмдг, лыжар йовдг арһта бәәсмн. «Полкин школан төгсәв, цергә тетклһнә әңгд намаг орулҗ батлв», - гиҗ 1940 җилин март сарин 17-д экдән бичҗ. 1941 җилин апрель сард эн иигҗ бичҗ: «Мини эңкр эк-эцк, таднд ик байрта зәңг медүлхәр бәәнәв. Удлго взводын командир болҗ церглхүв, тиигхлә церглх болзгм нег җилд хасгдх, тегәд намртан хәрҗ ирхүв, күләтн намаг». Болв дән экләд, герүрн хәрхәр бәәсн күслнь күцсн уга. Сүл бичгән Венициан 1941 җилин июнь сарин 18-д бичҗ: «Цол уга болад, удан цагт таднд бичг бичҗ чадсн угав. Көдлн бәәҗ, баһ лейтенантын цол зүүхин төлә шүүврт белдвр кех зөвтә биләв. Сөөднь унтлго белддг биләв».
Эн бичгин хөөн Веницианла залһлдан тасрад, эк-эцкнь көвүнәннь тускар дәкҗ зәңг авсн уга. 1941 җилин июнь сарин 22-т өр цәәҗәх кемд фашистск Германь урдаснь зәңгллго генткн мана орн-нутгур дәврв. Хамгин түрүнд хортн меҗән өөр бәәх Брест балһснур болн энүнә шивәһүр дәврлт кев. Эн аврлт уга дәврлһнд Венициан Майоров тусв. Шивә харсачнр ухан-седклән геелго, хооран цухрлго, сүрдлго, әмән әрвллго зөргтә кевәр дәәлдв. Хамдан церглҗәсн үүрмүдтәһән Хальмгин үрн, дәәч Венициан Майоров залу-зөрмг кевәр хортнла ноолдв.
Дәәллдәнд һартан шав авсн бийнь Венициан цааранднь дәәлдв. Хөөннь энүнлә хамдан дәәлдҗ йовсн улс эк-эцктнь бичг бичҗ, көвүнәннь дәәч хаалһин тускар келҗ өгч, тодлврмудар хувалцсмн. «әмтин түрүнд йовҗ, гранат хайҗ, дәврсн фашистнрин өмнәс һартан винтовк атхҗ йовсинь ода чигн нүдндм үзгдсн болна»,- гиҗ эдн бичҗ.
Дәәнә хөөн эк-эцкнь кесгтән көвүһән хәәҗ, кедү сө унтлго зовсн болх гинәт. Адгэ Сангаджиевна болн Бадма Гаряевич олн шаңһа учрежденьст, орн-нутгин харслтын министерствд бичгүд бичәд, кесг җилдән көвүһән хәәһәд бәәҗ цөкрсн уга. Аштнь көвүнләнь хамдан церглҗ йовсн улс олдв, Веницианла хамдан дәәлдҗ йовсиг герчлҗәхин туск зәңг ирв. 1971 җилд эк-эцкнь болн элгн-саднь Брестд күрч, мемориальн комплекс секлһнә керг-үүлдврт орлцв. Брестск шивә харсад, әмән өгсн дәәчнрин дунд мана һазра күн, ах сержант Венициан Майоровин нернь бас мөңкрсмн. Хөөннь экнь Брест балһснур йовҗ, шивән өөр-шидр бәәх салдсин үкәрт одҗ, көвүнә санлынь тевчдг билә. өдгә цагт әәдрхнә областин Лиман селәнд Венициан Майоровин нер зүүҗәх уульнц бәәнә.
Маргарита АРЗАЕВА