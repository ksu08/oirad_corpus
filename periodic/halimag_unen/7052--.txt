"Бачм дөңгин" шин көлгн әмтнд туслх
11-01-2018, 10:00 
2017 җилин май сард мана орн-нутгин правительств "Бачм медицинск дөңгин" көлг-күч хулдҗ авхин төләд әрәсән Федерацин правительствин кергтә цагтнь эдлдг көрңгәс 2017 җилд әрәсән промышленностин болн хулд-гүүлгәнә министерствд мөңг йилһҗ өглһнә тускар" гидг тогтавр батлҗ авв. Эн тогтавр күцәлһнә йовудт мана таңһчин "бачм медицинск дөңгин" көлгн шинрүлгдв. Тиигәд шин 10 маши таңһчд йилһҗ өгсн болдг.
Ода таңһчд әмтнд медицинск дөң цаглань күрглһнә керг ясрулгдхмн. Бачм медицинск дөңгин эмчнрин баг ода шин көлгәр улм түргн кевәр зеткрлә харһсн болн гемтсн улс тал күрәд, түрүн медицинск дөң күргҗ чадхмн.
Тер мет Хальмг Таңһчин аптечн заллт аца зөөдг шин көлгәр теткгдв. Заллт таңһчин әмтиг, эмнлһнә учрежденьсиг эмәр, медицинск эд-таврар теткнә. Тер мет государственн федеральн болн региональн программсин йовудт социальн керг-төрмүд хаһлна. Эннь федеральн болн таңһчин бюджетмүдәс йилһгдсн мөңгәр льготн багин улст өңгәр эмнлһнә препаратмудар теткнә.
Энүнәс нань таңһчин Толһачин даалһвр күцәҗ, таңһчин эрүл-менд харлһна министерств Яшалтан района больницин төлә флюорограф болн Приютна района больницин төлә рентген аппарат хулдҗ авсмн.
Тиигәд өцклдүр таңһчин Толһач байрин бәәдлд эрүл-менд харлһна учрежденьсин һардачнрт шин көлгн-күчнә түлкүринь болн медицинск оборудовань бәрүлҗ өгв. Түрүләд Алексей Орлов цуглрсн улст нерәдәд, йөрәлин үг келв. Шин җил байрта йовдлас эклҗәхнь сән йорта. Эмнлһнә учрежденьс шин көлгн-күчәр болн медицинск оборудованяр теткгдҗәнә. Эннь эднә көдлмшинь ясруллһнд нилчән күргхнь маһд уга. Ода эмчнр шин көлгәр гемтә улс тал түргн кевәр күрәд, эднд цаглань өөдән чинртә медицинск дөң күргхмн.
Болв хамгин һоллгч гиснь энтн эрүл-менд харлһна халхд көдлҗәх улс мөн. Эн халхд зуг эрдмдән итклтә, эврәннь кергтән седклән өгдг әмтн көдлнә. Сүл җилмүдт эмнлһнә учрежденьст баһчуд олар көдлҗәхинь үзҗ болхмн. Тегәд баһ наста кадрмудыг урмдулҗ дөңнх арһ олхвидн", - гив. Дарунь Алексей Орлов "Республиканский центр медицины катастроф" нертә бюджетн учрежденьд 3 машинә түлкүр, бачм медицинск дөңгин таңһчин станцд 2 машинә түлкүр, наадк машидин түлкүрмүдинь Октябрьск, Городовиковск, Көтчнрә, Лаганя, Целинн райодын больницсин элчнрт бәрүлҗ өгв. Таңһчин эрүл-менд харлһна министр Руслан Нагаев үг келҗ, таңһчин Толһачд ханлтан өргҗ, "бачм медицинск дөңгин" көлгн-күчнә көрңгиг цааранднь шинрүлҗ батрулхмн гив. Тер мет Городовиковск болн Көтчнрә райодын больницсин бачм медицинск дөңгин әңгүдин фельдшермүд Алена Горелова болн Зинаида Кандуева, Приютна района больницин ах эмч Павел Дорджиев ханлтын үг келв.

Маргарита АРЗАЕВА
Э.Бюрчиевин цоксн зургуд