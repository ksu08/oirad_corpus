Зүткмҗ - делкән күцәмҗин ул
19-05-2018, 09:26 
Тер мет дииләчнрин тоод США-н болн Китдин командс һарв. Тер дииләчнриг жюри биш, болв марһанд орлцачнр эврән шүүҗ авв. Тана, Алексей Маратович, дөңгәр бидн США-д болсн нарт - делкән робототехникин марһанд одад, диилвр бәрләвидн, яһад гихлә бидн эрк биш күцәмҗ бәрхвидн гиҗ ик итклтә бәәләт, тегәд тер демин, иткмҗин төлә бидн таднд мана клубин Ханлтын һашг бәрүлҗ өгчәнәвидн гиҗ клубин һардач Алексей Маратовичиг йөрәв.
Хальмг бичкдүд артезианск бурһудсн нүкнә проект "Лего" конструкторин дөңгәр кеҗ, терүг Детройтын жюрин кесг сурврт англь келәр хәрү өгч харссмн. Эдн англь кел школдан болн клубд дасчана, тегәд "креативн харслтын төлә" гидг номинацд диилвр бәрсмн.
Давсн җиләс авн эдн белдврән экллә, түрүләд Краснодарт болсн ЮФО-н марһанд орлцад, тенд сән ашт күрәд, дәкәд әрәсән фестивальд одад, тенд бас эврәннь төсвән бичкдүд йилһән сәәнәр харссмн. Дәкәд Москвад эднә сән идейиг- кондиционерт үлддг усиг урһмл, цецгә услхин төлә олзллһна проектиг өөдәнәр үнлсмн.
США-д болсн марһанд 55 орн-нутгин команд орлцсмн, тер тоод Германя, Канадын, Японя, Китдин, Швецин болн кесг нань чигн орна элчнр. Бичкдүдт США-һур йовлһн йир икәр таасгдв. Школд эдн цугтан сәәнәр сурна. 2017 җил "Бичкн Эйнштейнмүд" клуб әрәсән немр эрдм-сурһулин сән гисн 100 учрежденя тоод орсмн. Ода клубд 400 һар бичкдүд сурна, эднә делгрлтин төлә таңһчин һардвр сән таал тогтаҗана.
- Басан Бадьминович Городовиковин дачнь бәәсн һазрт бидн генерал-лейтенантын болн таңһчин һардачин музей болн билгтә бичкдүдин төлә шишлң цутхлң секнәвидн, тенд тана клубин төлә ик кемҗәтә аһу олдх, - гиҗ Алексей Маратович келв. "Тиим цутхлң маднд ик туста болхмн, танд ханлтан өргҗәнәвидн", - гиҗ Ольга Бадма-Халгаева келв.
Тер мет Элстд робототехникин регионмудын хоорндк марһан 2019 җилин январь сард бүрдәх шиидвр харһлтын йовудт батлгдв. Тиим кевәр нарт делкәд мана таңһчин нер туурулҗ йовх клубин төлә көдлмшин улм сән таал тогтагдх, аштнь бидн эднә улм өөдән күцәмҗәр бахмҗ кехвидн гиҗ лавта келҗ болхмн.
ТүРВәН һуна