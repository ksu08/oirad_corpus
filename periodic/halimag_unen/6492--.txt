"Зултрһна" коллективд ханлтан өргв
17-10-2017, 12:50 
РК-н Толһачин селвгч, Хальмг казачествин одмн Эрднь Манжиков көлгн-күчнә болн нань чигн төрмүд хаһлад, "Зултрһнд" ик дөңгән күргсинь Бальҗр Барыкова темдглв. Таңһчин Олна палат бас эднд сән нөкд болсмн. Тегәд мана нер һарсн ансамбль хам-хоша бәәх регионд одад, талдан келн-әмтнлә харһад, эврә улсин сойлан олнд өргәр медүлв. әрәсәд бәәдг олн келн-әмтн, тер тоод хальмгуд, эврә һазр-усан гүҗрмг көдлмшәрн, билгәрн туурулҗ йовна. "Зултрһн" ансамблин художественн һардач, РК-н көгҗмчнрин Ниицәнә ахлач Борис Уджаев, энүнд орлцачнр Раиса Горяева, Валерий Анкранов, Светлана Спиридонова болн нань чигн улс олн дунд хальмг сойлан шунмһаһар делгрүлҗәнә. Б. Барыкова таңһчин Олна палатын нерн деерәс эднд ик ханлтан өргв.
Ростовск областьд "Зултрһн" ансамблин багиг байртаһар тосад, эднд сән таал тогтасна тускар Б.Уджаев келв. һазрин тууҗан энд әрүнәр хадһлҗахнь эдн медв. "Энд кезәнә хальмгуд бәәлә",- гиҗ эдн мана таңһчин элчнрт келсн бәәҗ. Ансамбльд орлцачнр Орловская гидг хазгудын селәнд болн Новошахтинск балһснд болсн байрин нәр-нааднд орлцад, билг-эрдмән үзүлсмн. Эднә дуулсн орс болн хальмг дуд олн әмтнд таасгдв. Келхд, Нарма Очирович Цеденовин дуулсн ут дун хазгудын седкл авлв. Тегәд керг-үүлдврин бүрдәһәчнр ансамблин цуг билгтнриг Күндллһнә һашгудар ачлв. Эдн найн насан зүүсн Александра Цереновна Бартуноваг цаһан седкләсн йөрәв.
Ростовск область болн Хальмг Таңһч олн җилин туршарт нөкцлтән батрулҗ йовна. Теднә һазрт алдр цергә үүлдәчнр О.И. Городовиков болн Б.Б. Городовиков төрсмн. Тенд мана баатр Эрднь Деликов зөрмгәр дәәлдәд, әмнәсн хаһцла. Мана таңһчин элчнр, "Зултрһн" ансамбльд орлцачнр тер һазра әмтнлә харһхларн эн тууҗлгч йовдлмудын тускар бас олнд келсмн. Ансамблин коллектив даңгин таңһчин меҗә һатц болдг олн фестивальмудт, нәәрт орлцад, олн келн-әмтиг негдүллһнд ик тусан күргҗәнә. Харһлтын чилгчәр РК-н Олна палатын ахлач Бальҗр Барыкова сойлар дамҗад, улсин хоорндк хәрлцәг улм батрулҗах "Зултрһн" ансамблин коллективд дәкн ханлтан өргәд, эднә үүлдврт ик күцәмҗ дурдв.

БОСХМҖИН Валентина