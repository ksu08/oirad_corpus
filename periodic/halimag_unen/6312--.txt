"Мадн - нег өрк-бүл"
13-09-2017, 17:34 
Таңһчин сойлын болн туризмин министерств Хальмгт "Мадн - нег өрк-бүл" гидг социальн-сойлын керг-үүлдвр һурвдад бүрдәҗәнә. Энтн "Хальмгт сойл болн туризм делгрүллһн" гидг государственн программин халхд болҗана. РК-н Н.Пальмовин нертә Келн-улсин музейд таңһчин келн-улсин, сойлын цутхлңгудын элчнр, КНЦ-н номтнр, баһчудын организацсин гешүд, оютнр цуглрв.
Сентябрь сарин 7-д үдин хөөн музейд "Под небом единым" гидг һәәхүл бүрдәгдв. "Старая Сарепта" гидг Волгоградск областин тууҗлгч-этнографическ, архитектурн музей-заповедникин болн мана музейин специалистнр 160 өвәрц экспонат олн әмтнә оньгт тусхав. әмтн тедниг хәләһәд, Сарептад кезәнә бәәршлсн гернгутермудын отг-әәмгин, колоньд бәәсн улсин миссионерск үүлдврин, теднә бәәдл-җирһлин тускар хальмгуд дала юм медҗ авв. Этнографин, искусствин, улсин хувц-хунрин һәәхүл йир соньн болв. "Старая Сарепта" гидг музей-заповедникин ах хадһлач Юлия Красноглазова таңһчин улсин төлә түрүн экскурсь кев. Мана музейин специалистнр гиичнриг хальмг улсин тууҗар, авъясмудар, заңшалмудар соньмсулв.
Тер өдр таңһчин сойлын болн туризмин министрин дарук Галина Бадаева Хальмг Таңһчин Толһач Алексей Орловин Йөрәлин бичг олнд умшҗ өгв. "Хамцу һәәхүл бүрдәлһн - ончта йовдл. Энтн келн-улсин, регионмудын хоорндк хәрлцәг ясруллһнд, сойлын залһлдаг улм батруллһнд, олн келн-әмтиг негдүллһнд ик туста" гиҗ Йөрәлин бичгтнь келгдҗәнә.
РК-н Улсин Хуралын (Парламентин) Ахлачин дарук Николай Нуров бийнь болн спикер Анатолий Козачкон нерн деерәс бас цугтаһинь йөрәв. Элст балһсна администрацин толһачин дарук Галина Васькина музеймүдин көдләчнрт бас ханлтын үгән нерәдв.
Дарунь "Старая Сарепта" гидг музей-заповедникин директор Александр Баженов үг келв. "Би Хальмг Таңһчд дару-дарунь ирнәв. Хальмгт сойлын халхар ик чинртә көдлмш күцәгдҗәнә гиҗ би даңгин темдглнәв. Мана музеймүдин коллективс олн җилин туршарт ниитәһәр үүлднә. Таңһчин Келн-улсин музейин көдләчнр олн зүсн экспонатмуд, материалмуд седклән тәвҗ хоршана. Эндрк мана хамцу һәәхүл олнд Иҗлин көвәд бәәдг улсин тускар гүн медрл авхднь туслх. Хальмг улсин нилчәр Сарепта бүрдсмн. Гернгутермүд хальмгудын төлә Иҗлин көвәд ирҗ бәәршлсмн. Тегәд Сарепта болн хальмг улсин залһлдан тууҗлгч болҗана", - гиҗ гиич темдглв.
Мана музейин директор Ирина Мучаева социальн-сойлын керг-үүлдврмүдт орлцҗах улст ик ханлтан өргв. "Хальмгуд Иҗлин көвәд бәәсн келн-әмтнәс дала сән юм медҗ авсмн. Теднд болхла хальмгудын шагшавдын сойл ик туста болснь лавта. Тегәд җил ирвәс эн үр-иньгллтин хәрлцән батрад, улсин сойл улм өргҗәд йовх зөвтә", - гиҗ музейин һардач тоолҗана. "Тюльпанчик" гидг нер һарсн бичкдүдин ансамбль "Шарка-Барка", "Русский перепляс" болн нань чигн кесг сәәхн би олн келн-әмтнд нерәдв.
Сентябрь сарин 8-д музейд "Улсин сойлын нөкцлтин заңшалмуд: тууҗ, дамшлт, иргч" гидг
төрәр "төгрг ширән" сүүр болв. Энд Хальмгт сүл арвад җилмүдт тогтсн улсин хоорндк хәрлцәнә төрмүд хәләгдв. Таңһчин правительствин Ахлачин дарук Боова Бадмаев сүүрт орлцачнриг цаһан седкләсн йөрәһәд, эднд күцәмҗтә көдлмш дурдв.
РК-н сойлын болн туризмин министр Хоңһр Эльбиков бас бүлән үгән келҗ, сойлын халхар
үүлдҗәх улсиг дөңнв. "Бурхн Багшин Алтн сүм" гидг Цутхлң хурлын гевш Муутл шар-шаҗн келн- әмтнд герл өгч, эднд сәәнәр туслҗахинь келв. Орс чонҗин гелң Алексей болн таңһчин мусульманмудын духовн Залврин муфтий Солтанахмед Каралаев өдгә цагт келн-улс олн халхар үүлдәд, нөкцлтән батрулҗахинь шишлң темдглцхәв.
РАН-а КНЦ-н нүүрлгч номин көдләч, социологическ номин кандидат Людмила Намруева эн җил олн әмтн дунд кесн социологическ сурврин аш улсин оньгт тусхав.
Б.Б. Городовиковин нертә КалмГУ-н профессор Мергн Уланов әрәсәд олн зүсн конфессьмүдин хәрлцәнә таалд шар шаҗн бас ик чинр зүүҗәхинь илдклдән темдглв. Дарунь таңһчд үүлддг олн зүсн келн-улсин организацсин һардачнр бас "төгрг ширән" сүүрт шунҗ орлцад, келн-әмтиг улм сәәнәр негдүләд, цааранднь чигн ик көдлмш күцәхин тускар тоолвран келцхәв. Сүүрин чилгчәр цуһар үгцәд, шишлң шиидврмүд батлҗ авв.
"Төгрг ширән" сүүрин хөөн пресс-конференц болв. Журналистнр музеймүдин көдләчнрт болн номтнрт сурврмуд өгәд, терүндән тодрха хәрү авцхав. Дарунь цуглрсн улс келн-улсин хот-хол амсв. Дәкәд "В вихре танца" гидг фестивальд орлцачнрин концерт хәләв. Сәәхн баахн күүкд - көвүд Хальмг Таңһчд бәәдг келн-әмтнә хувц-хунр өмсәд, олнд үзүлснь бас соньн болв. Тегәд иим үр-иньгин таалд "Мадн - нег өрк-бүл" гидг социальн-сойлын керг-үүлдвр бүрдәгдснь гиичнриг болн таңһчин улсиг байсав.

БОСХМҖИН Валентина
Н.Горяевин цоксн зургуд