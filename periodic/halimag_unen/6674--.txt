Шин школ цугтаднь үлгүр болх зөвтә
14-11-2017, 10:05 
Тер тоод шин гимназин ормд тосхгдҗасн школын тускар Николай Манцаев цәәлһвр өгв. Эн школ 2007 җил экләд тосхсмн, болв эн объектиг тосхачнр күцц кевәр босхсн уга, федеральн бюджетәс ирсн мөңгн бас күцц кевәр олзлгдсн уга. "Главгосэкспертиза" негдлт эн тосхлтыг цааранднь күцәх зөв өгсн уга, яһад гихлә объект тавн җилдән тосхгдҗасмн уга, цуг материалмуд, эрсмүд, школын улнь чигн хуучрад, эд уга болсмн. Тегәд тер хуучн школын ул-сүүринь уга кеһәд, шин тосхлт эклх шиидвр батлгдсмн.
Шин гимназьд ода өөмдг хойр бассейн бәәнә, сурһульчнриг дасххин, эдниг олн зүсн ЮФО-н болн орн-нутгин марһанд орлцулхин
төлә шишлң сурһульта дамшулач-багш кергтә. Бассейн утдан 25 метр. Урднь мана таңһчин сурһульчнр ик кемҗәтә марһаст орлцдго бәәсмн, яһад гихлә бассейн школмудт уга билә, зуг Цаһан Амна бичкдүд болн арвтнр МЧС-ин марһаст өөмҗәсмн. Шин бассейнд болхла җилин туршарт дамшлһ кеһәд сурһульчнриг белдҗ болҗана, гиҗ министр темдглв.
Тер мет 20-ч школас футбол нааддг бүкл класс шин гимназьд орулгдв, яһад гихлә энд өдгә цагин сән таалта стадион бәәнә, тиим кевәр сән футболистнриг белдлһнә, орн-нутгин марһаст орлцлһна төлә цуг таал бәәнә. "Мини көвүн бас эн класст орҗана, йир байрта йовна, яһад гихлә этносойлын гимназин өөр сән стадион тосхгдв. Цуг мана таңһчин төлә гимназиг секлһн ик чинртә йовдлд
хүврв. 7-ч спортклассин сурһульчнр тавн җилдән футбол наачана, кесг күцәмҗ бәрсн бәәнә", - гиҗ эк-эцкнрин нерн деерәс Саглара Манджиева келв.
Тер мет Зая-Пандитын олн халхин үүлдврт нерәдсн номин-дамшлтын конференц шин гимназьд болхмн, яһад гихлә энд номтын нертә музей бәәнә, талдан балһсна болн региона номтнр, мана таңһчин багшнр конференцд орлцх гиҗ брифингд орлцачнр темдглв. Тер мет цуг әрәсән школмудын төлә ик чинр зүүдг этносойлын чинртә керг-үүлдвр энд бүрдәгдх.
Ода школд 377 сурһульч сурчана. Ут-турштан 580 күн нааран ирх зөвтә бәәсмн. Хамгин түрүнд цуг 9-ч болн 8-ч микрорайона захин гермүдт бәәдг бичкдүд нааран ирх зөвтә бәәсмн, болв ода деерән кесгнь хуучн школмудтан сурна. Тегәд эднә тоог гимназьд
икдүлхин төлә цәәлһврин көдлмш кех кергтә.
Онц профильтә ах классмудт марһа кеһәд, тест өгәд сурһульчнриг орулҗ авх. Шин гимназьд 3 стационарн компьютерин класс бәәнә, эднә тоод талдан бәәриг хүврүләд икдүлҗ болҗана болн соньн нань чигн кесг тоот бәәнә. үлгүрнь, школын телестудьд көдлх саната арвтнр баһ биш. Эднд таңһчин СМИ-н журналистнр медрл болн дамшлт хоршалһнд дөң болхмн гиҗ брифингд орлцачнр темдглв.
Баһ наста багшнрт чигн шин гимназьд сән таал тогтагдв, эднд дамшлтта үүрмүднь олн зүсн предметәр кичәл өглһнә эв-арһ үзүләд,
дөң болна. Тер мет шин оборудованян яһҗ олзлҗахин тускар этносойлын гимназин багшнр талдан школмудын көдләчнрт цәәлһвр өгч шишлң төсв күцәхмн.
Шин школмуд цааранднь чигн тосхгдх, тер тоод 2018-2019 җилмүдт Городовиковск балһснд кадетмүдин корпус эдлврт орх, 2019-2020 җилмүдт Троицк селәнд шин школ босхгдх.
ТүРВәН һуна