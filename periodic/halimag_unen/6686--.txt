Бичснь хурц, шүүрлһнь чаңһ билә
15-11-2017, 10:45 
Сергей Картиевич Чоянов болхла номһн, һольшг заңта күн билә гиҗ эндр мадн ах үүрән тодлнавидн. Сиврәс хальмгуд һазртан ирхд эн баһ наста көвүн бәәсмн. Шинәс босхгдҗах таңһчд багшнр, эмчнр, инженермүд, тосхачнр, нань чигн эрдмтә улс кергтә билә, тегәд баһчуд сурһуль сурхар шунв. Тедн дунд Сергей Чоянов Черкесск балһснд педучилищд сурһульд орв. Йир өргмҗтә цаг билә гиҗ тер җилмүдиг тер цагин баһчуд тодлна. Күүнә һазрт төрскн һазр-усан санад энлҗ йовсн хальмгуд теегтән ирсндән байрлад, шинәс таңһчан босхҗ авх седкл зүүсмн. Баһчуд сурһуль сурад, бас шулуһар эврә тәвцән орулхар седҗәсмн.
Сергей Картиевич сурһульдан һавц болсн деерән спортар соньмсдг билә. Гиигн чиңнүртә спортсменмүд дунд штанг өрглхәр болсн марһаст даңгин негдгч орм эзлдг билә. Бичкн нурһта, гиигн цогцта болв чигн шүүрлһнь йир шүрүн, чаңһ болдмн. "Кемр марһанд Сергей орлцҗадг болхла, марһлдад керг уга. Мана күн эрк биш түрүлх, ата марһаһан авх",- гиҗ үүрмүднь келдмн.
Черкесскд хамдан сурһуль сурч йовсн Мария күүкнд седклнь тусад, 1962 җилд Чояновихн өркән өндәлһв. Сурһулян төгсәһәд эдн таңһчдан ирв. Шин тосхгдсн Алцңһуд селәнә школд Сергей Картиевич директор болҗ көдлв. Хөөннь Бурһста селәнә школыг һардҗ йовла, невчкн зуур Хар Булг селәнә советин ахлач болҗ
көдлв. Школд көдлдг цагтан чик авг-бәрц батруллһна төрт ик оньган тусхадг билә. Өрүн болһн бийнь, школын директор, сурһульчнртаһан зарядк кедг билә гиҗ хамдан көдлҗ йовсн үүрмүднь тодлна.
1974 җиләс авн пенсьт һартлан Сергей Чоянов "Хальмг үнн" газетд көдлсмн. Авальнь, Мария Андреевна, олн җилдән Хальмг барт корректорар, редакторар
көдлҗ йовла. Чояновихн алтн болсн һурвн үрән өскәд-босхад кү кев. Ууһн көвүнь Виктор түүмр унтралһна әңгд олн җилдән көдллә, подполковник цолта, ода пенсьт бәәнә. Дән болсн һазрт цергләд, "Залу-зөргин төлә" гидг медаляр ачлгдла. Баатр көвүнь - Хальмг Таңһчин ачта артист, Гиляна күүкнь - арһлач. һурвн үрнь, тавн ач-зень, хойр җичнь эк-эцкиннь нериг дуудулҗ йовна.
"Хальмг үнн" газетин редакцин көдләчнр йир ниитә улс билә. Мадн, үрн-саднь, бас хоорндан үүрлдг биләвидн. Юңгад гихлә байрин өдрмүдлә цуһар хурад нәәрлдг, даңгин концерт тәвдг биләвидн. Андрей Баерхаевич Эрдниев мандолин, домбр цокдмн, саратовск гарма татдмн, би домбр цокдг биләв. Иван Барсуковин күүкн ду дуулдг, көвүнь биилдг билә",- гиҗ Сергей Картиевичин көвүнь, Баатр Сергеевич, тодлврарн хувалцҗ, эцкләнь көдлҗ йовсн улсиг, "Хальмг үннә"
көдләчнриг газетин ончта өөнлә йөрәҗ, хөв-кишг дурдҗана.


Раиса МАНЖИЛЕЕВА