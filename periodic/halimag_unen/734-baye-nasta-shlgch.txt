Баһ наста шүлгч
30-10-2014, 10:00 | Таңһчин зәңгс
Эльза Лавгинова. Баһ наста эн күүкнә нериг таңһчд әмтн сүл цагт медҗ соңсҗ йовна. Шин Мөр селәнд төрсн билгтә күүкн шүлгүд бичнә, тер шүлгүдәрн ду һарһна. Элстин искусствин училищ (ода колледж) төгсәсмн. Терүнә хөөн «Бамб цецг» ансамбльд көдлҗ йовв. Көдлн бәәҗ Хальмг госуниверситет төгсәв. Ода «өөрднр» бииһин театрт көдлҗәнә.
Школд сурчах цагас авн шүлгүд бичдг бәәсмн. Хальмг келдән дурта, урн үгин туст һавшун күүкиг багшнь Зоя Котеновна Бовикова дөңнәд, келнә халхар медрлән гүүдүлхд туслв. Килмҗән өгәд, таасад шүлгләни хаалһд орулсинь Эльза бүлән үгмүдәр тодлна. Иим билгин эклцнь альдв? - гиҗ сурвр төрнә. Аавнь өнчәр өссн Адуч Санджиевич Мучкаев шүлгүд бичдг бәәснь медгдв. Тер шүлгүдәс зәрмнь үлдсинь Эльза әрүнәр хадһлҗәнә.
2009 җилд түрүн шүлгүдән Эльза Хальмг улсин бичәч Буджала Егорт үзүлсмн. Терүнә нилчәр баһ наста шүлгчнрин марһанд тер җилдән орлцад, нүр орм эзләд, Эльза шүлг бичлһндән ик урмд авсмн. Диилвр авч ирсн шүлгнь «Сиврин зовлң» гиҗ нерәдгдлә. Тер җил күүкнә шүлгүд «Хальмг үннд» болн «Теегин герлд» барлгдсн билә.
Йириндән Эльза хальмг улсин җирһлд үзгдсн һашута халхсиг күүнә җирһлин дөңгәр үзүлҗ чадна. МВД-н халхар болсн марһанд Эльза Лавгинова «Кавказ» гидг ду бичәд, негдгч орм эзлсмн. Көгҗмин халхар сән медрл авхд, шүлгүдән көгҗмд буулһхд Борис Николаевич Уджаев Эльзад дөң болсмн.
Ода Эльза Лавгинова щүлгүдиннь түрүн хураңһу һарһхар белдҗәнә. Орс келнд энүнә шүлгүдиг шүлгч Василий Чонгонов орчулна. Давсн 2013 җилд Эльза «җирһлин хаалһ делгрич» гидг дууна диск белдҗ һарһсн бәәнә. Иигәд шүлг көгҗм хойр энүнә чееҗд әдл зөвтә орман олна. Петр Надбитовд нерәдәд, Хальмг улсин шүлгч Нуура Владимир бичсн шүлгиг көгҗмд буулһад, домбрт келҗ дуулдг дууг Эльза үүдәҗ чадв.
Эндр күндтә мана умшачнр, тадн баһ наста шүлгч болн көгҗмч Эльза Лавгинован шүлгүдлә таньлдҗ чадҗанат.
Галина Хейчиева