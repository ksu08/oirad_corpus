Хальмг кел делгрүлхин төлә
09-10-2018, 10:21 
"Ростелеком" компань таңһчд бүрдәгддг олн зүсн керг-үүлдврмүдт шунмһаһар орлцна, тер мет буйнч седклин акцст болм тәвцән орулна, соньн, туста седвәриг дөңннә.
"Ростелеком" ПАО-н Хальмг филиалын барин сегләтр Оксана Тюлюмджиеван зәңглсәр, "Ростелеком" болн "Сәәхн келн" гидг хальмг кел делгрүллһнә саңла нөкцҗ үүлдәд, таңһчд хамцу керг-үүлдврмүд давулхар зуралҗана.
"Ростелекомин" дөңнлһәр саң хальмг бичәчнрин үүдәврмүдиг аудио эв-арһар бичҗ авхар, төрскн келәр бичгдсн номин көдлмшиг болн урн үгин зокъялмудыг электронн кевд орулад, харинь кеһәд, "Хальмг электронн библиотекин" көрңгиг өргҗүлхәр, нертә зурачнрла хамцҗ үүлдәд, бичкдүдин төлә барин һарц барлхар, күүкдин төлә олн зүсн төрәр хальмг келнә мастер-классмуд бүрдәхәр зуралҗана.
"Сяяхн келн" делгрүллһнә саңгин һардач Айса Нуксунова иигҗ келв: "ЮНЕСКО-н то-дигәр, эндр өдр хальмг келн геедрҗәх келнә тоод орҗана. Өдгә цагт баһчуд биш нам медәтнр чигн төрскн келәрн күүндхш. Тегәд чигн хальмг келән сергәҗ, шинәс босхҗ, хадһллһна төр энтн мана хамгин һоллгч күсл болҗана. Мадн, саңгин гешүд, төрскн кел делгрүллһнә туст өргн көдлмш кеҗәнәвидн. "Хальмг келнә асхн" гидг клубд долан хонг болһн харһлтс болна, ик-баһ уга нааран ирҗ, хоорндан хальмг келәр күүндҗ, дамшлт авна. Бидн көдлмшин ик зууһинь эврә арһ-чидләрн кенәвидн, тегәд чигн "Ростелеком" олнд темдгтә ик компань мана саңла нөкцҗ үүлдҗ, маднд дөң болхнь ик байр үүдәҗәнә. Мана залһлдан батрҗ, хамцу үүлдвр туста, олзта-туста болхнь гиҗ нәәлҗәнәвидн".
"Хальмг Таңһч - ончта, өвәрц сойлта регион. Сәәхн, соңсхд таалта хальмг келн ик кезәнәс авн өвкнрин үлдәсн үнтә зөөр болҗана. Төрскн келн келн улсин заң-бәрц, нәәлвр, күцл медүлнә. Би таңһчд цөөкн сардан бәәнәв, әмтн һаза, уульнцд хальмгаһар күүндснь ховр. Тегәд Саң күцәҗәх төрскн келән хадһллһна болн делгрүллһнә үүлдвриг дөңнх кергтә. "Ростелеком" социальн дааврта компань болдгтан таңһчд бүрдәгддг сойлын, сурһуль-эрдмин, спортивн керг-үүлдврмүдт оньдин орлцҗ, олн зүсн седвәриг дөңннә. "Сәәхн келн" саңла хамцу үүлдҗ, хальмг сойл, кел хадһллһна кергт зөвтә тәвцән орулхвидн гиҗ иткҗәнәв", - гиҗ "Ростелеком" ПАО-н Хальмг филиалын директор Сергей Овсянников темдглв.
Хамцу үүлдврин түрүн керг-үүлдврнь эннь "Мини эк" гидг нерәдлһтә мастер-класс давв. Келн-улсин заңшалмуд сәәнәр меддг тоомсрта багш Валентина Бевикова бичкдүдт экиг күндлдг хальмг авъясин, авг-бәрцин тускар келҗ өгч, эднд экин туск йөрәлмүд, үлгүрмүд, дуд дасхв. Күүкд хальмг келән, келн-улсиннь авъяс-заңшалмудла таньлдв. Авсн шин медрлнь эднә сурһмҗллһнд сән нилчән күргснь лавта.

Маргарита АРЗАЕВА