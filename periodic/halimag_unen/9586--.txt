Суңһврин көдлмшиг үнлв
26-12-2018, 09:43 
Декабрин 24-д правительствин герт әрәсән суңһврин системин 25 җилин өөнд нерәдсн хург болв. Түрүләд хургт орлцачнр өөнд нерәдсн әрәсән Цутхлң суңһврин комиссин туск видеофильм хәләв. Дәкәд Александр Дикалов энүнә толһалҗах Хальмг Таңһчин Суңһврин комиссь 2018 җилд күцәсн көдлмшин тускар тодрхаһар келҗ өгв.
Давҗах җилд таңһчин Улсин Хуралын (Парламентин) депутатнриг суңһлһн болв. Олна палатын, политическ партьсин нерн деерәс кесг бүрткәчнр суңһврин йовудыг бүрткв. Цуг участкудын болн территориальн комиссьмүд дигтә-даратаһар үүлдсмн, эрмдгтә болн гемтә-шалтгта цуг улсин зөвнь күцәгдв, цуг комиссьмүд ода негдгч давхрт бәәршлнә. Суңһврин ашар политическ партьсас болн нань чигн организацсас, онц иргнмүдәс 60 һундл өргҗ эрлһн ирв, терүгәр ирлцңгү керг-үүлдвр бас күцәгдв.
Баһ наста суңһачнрла бас дигтә-дарата көдлмш күцәгдҗәнә, тер мет партьс болн олна организацс баһчудыг суңһврт орлцуллһна үүлдвриг өргҗүләд йовна.
Цааранднь әрәсән суңһврин системин 25 җилин өөнлә Хальмг Таңһчин суңһврин комиссин, территориальн болн участкудын комиссьмүдин элчнриг таңһчин Толһач Алексей Орлов йөрәв. Болв хамгин түрүнд суңһврин системин делгрлтд орулсн ач-тусинь темдгләд Александр Дикаловд әрәсән Федерацин Президентин Ханлтын бичг бәрүлҗ өгв. Дәкәд йөрәлин ахр үгән келәд, эн өөниг бүкл орн-нутг өргәр темдглҗәнә гиҗ таңһчин Толһач заав. Тиим ахр цагин болзгт мана орн-нутгт йосна политическ систем сольгдв. Тер мет суңһврин систем чигн олн сольврла харһв.
Эн җил әрәсән Президентин суңһвр болв. Эн туст белдврин ик көдлмшиг әрәсән болн таңһчин суңһврин комиссьмүд күцәв. Хөр һар җилин эргцд мана таңһчин суңһврин системд медрлтә специалистнрин хань тогтагдв. Эдн цуг кемҗәнә комиссьмүдт дигтә-даратаһар көдлҗәнә. Эндү һардг болв чигн, эдн кергән йилһән сәәнәр күцәҗәнә.
Цааранднь чигн әрәсән болн Хальмг Таңһчин суңһврин систем өөдән кемҗәнд үүлдврән күцәҗ, орн-нутгин иргнмүдин итклинь батрулад йовх гиҗ санҗанав. Иргнмүдин өгсн дун кезә чигн чинртә болҗ, күн болһна санан-седклнь тоод авгдхнь лавта. Иргч җил чигн амр биш болхмн, болв мана таңһчин суңһврин систем, терүнә гүн медрлтә кадрмуд көдлмшән дигтә-даратаһар күцәх гиҗ бат ицгтә бәәнәв.
Тер мет таңһчин Улсин Хуралын (Парламентин) Ахлач Анатолий Козачко йөрәһәд, күцәсн көдлмшин төлә таңһчин суңһврин комиссин көдләчнрт ханлтан өргв. Бидн орн-нутгт болҗах сольврмудла ирлцәтәһәр үүлдврән күцәҗәнәвидн. Мана таңһчд Олна палатын болн политическ партьсин бүрткәчнр суңһврин йовудт орлцҗ цугинь оньгтан авна.
Суңһврин бюллетеньс белдлһнд хамгин шин технологий олзлна. Таңһчин парламент болн суңһврин комиссь сәәнәр нөкцлтнә, энүг талдан региона элчнр чигн темдглнә, тернь йир сән. Күцәгч болн зака тогталһна органмуд суңһачнрла белдврин дигтә-дарата көдлмш күцәнә, тегәд мана таңһчд әмтн олар суңһврт орлцна гиҗ парламентин Ахлач товчлв.
Цааранднь суңһврин комиссьмүдин көдләчнриг парламентин Ахлачин дарук Саглр Бакинова йөрәҗ, суңһвр җил ирвәс улм сән таалд, дигтә- даратаһар күцәгдҗәнә гиҗ темдглв. Дәкәд өөнлә ирлцүлҗ таңһчин, райодын болн участкудын көдләчнр Ханлтын бичгүдәр болн медальмудар ачлгдв.
ТүРВәН һуна