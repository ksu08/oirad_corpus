Санан-седкләрн хувалцҗана
11-12-2018, 10:08 
Багш күн оньдин юн болсар соньмсад дасчксн улс. Тедн дунд хальмг келнә багшнр хальмг келәр барлсн юмнд оньган өгнә, гиҗ келхлә, худл болшго.
Би одахн шин дегтр умшад, чееҗән байрлув. Эннь Хатуев Николай Сеняевичин үүдәсн үүдәврмүд: шүлгүд болн хойр поэм, хураңһун нерәдлһнь - "Хойр Дәркин евәл" ("Благословение двух тар"). Эн дегтр хойр келәр бичгдҗ. Эннь өдгә цагин некврәр күцәсн көдлмш. Амр сәәхн келнь, у чееҗәс һарсн цаһан седклнь умшачин зүрк эзлҗ, заядар җивр урһана. Түүрвәч эврәннь сансан, эврәннь теңкән уга эңкр һазр-уснаннь тууҗ, өөрхн элгн-саднаннь, үр-амргиннь тускар тодрхаһар цәәлһәд, санан-седкләрн маднла хувалцҗана.
Николай Хатуев - өдгә цагин шүлгч. Шүлглҗ бичсн зокъялмудынь орс келнд В. Чонгонов орчулҗ. Хальмг келтә орчулач түүрвәчин үүдәврмүдин һол седвинь, ухаһинь, учр-утхинь соньн кевәр үзүлҗәнә. Түүрвәч орчулач хойрин тоолврнь негн гиҗ сангдна.
Николай Сеняевич дегтрән Талтахна әңгдән нерәдҗәнә. "Багш", "Теегин үрн Саткуһа Пүрвә", "Өрчд төөнрсн зовлң" гидг шүлгүднь эгл улсин туск ахр тууҗс. Олн дундан тоомсрта әмтнә нернь мөңкрнә гисн ухан-тоолврта. Философск чинртә шүлгүдтән ("Эклц - чилгч", "Мана зөөр") түүрвәч күүнә җирһл йиртмҗлә залһлдатаһинь медүлҗәнә. Хальмг келнә зөөринь үнлҗ чадлго түрҗәх, келән чигн, зүсән чигн гееҗәх мадн түүрвәчин чееҗин зовлң сәәхн медҗәнәвидн.
Эклцд - чилгчд йилһрлт хәәхлә,
Эркн цәәлһвр төөлгт олтн.
Төгрг төөлгт эклц уга,
Төгәлүләд хәләхлә, чилгч уга.
("Эклц - чилгч")
үлгүр, домг, йөрәл,
Уул хальмгин заңшал,
Өвкнрин заясн келн -
Өдгә цагин зөөр.
( "Мана зөөр")
Эн дегтрт хойр поэм орҗ: "һурв халһулсн Мөңкә" ("Трижды стреляный Менкя"), "Хойр Дәрк" ("Две тары"). "һурв халһулсн Мөңкә" гидг поэмдан түүрвәч "үкшго күн үкдго" гидг тоолврарн хувалцҗана. Бичкн Мөңкә дәәнә цагт гертнь туссн товин сумнас алдрҗ һарна, хойрдад самолетас унҗах хорһлҗнас сөрв авлго әмд үлднә, һурвдад хамдан сурдг көвүнь эцкиннь бу авад хахлань, Мөңкән өөр йовсн көвүн алгдна. Иим соньн тууҗ.
"Зеткрәс зулҗ болдго,
Зеткр келҗ ирдго".
"Хойр Дәрк" гидг поэмдан шүлгч күүнә җирһлд җигтә юмн харһдгиг бичҗ.
Хойр Дәрк түңшҗ уульсмн,
Харңһу теегт геедрәд олдсмн.
Ээмәснь цусн чиихлтҗ һарвчн,
Евәлән олнд тусхаҗ йовдмн.
әрәсән бичәчнрин ниицәнә гешүн болсн күндтә Николай Сеняевичиг байрлҗ йөрәҗәнәв. Кеҗәх керг-үүлтн күцәмҗтә болҗ, царанднь чигн олн умшачнран байрлулҗ, ончта, соньн үүдәврмүд бичҗ, авсн авальтаһан, алтн болсн үртәһән амрч, җирһҗ йовхитн Деедс Бурхд евәҗ өршәтхә!

Анастасия ДАВАЕВА,
Санҗрга Басңгин нертә
Шарнута школын хальмг келнә багш