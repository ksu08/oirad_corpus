Зуңква гегәнә бурхн Хальмгтан залрҗ ирхмн
25-12-2019, 10:38 | Таңһчин зәңгс » Бурхн-шаҗна төрәр
Хальмг Таңһчин әмтн Зулан байрин бәәдлд давулв. Цутхлң хурлд ик мөргүлд ирҗ, олн күн орлцв. Энд Зуңква гегәнд нерәдҗ, миңһн зул өргсн мөргүлин залд ик-бичкн уга олн күн зальврв.
Ик мөргүлин өмн Бурхн Багшин гегәнә Алтн сүмин администратор Йонтен гелң цуглрсн улсиг Зулын байрла йөрәһәд, давсн җилин туршарт хурлд күцәгдсн һол керг-үүлдврмүдин тускар келҗ өгв.
Хальмг Таңһчин Толһачин нерн деерәс цуглрсн әмтиг терүнә администрацин һардач Чингис Бериков йөрәв. Бату Хасиковин Йөрәлин бичгиг Чингис Николаевич умшҗ өгв. Таңһчин сойлын болн туризмин министрин дарук Николай Санджиев орҗах Хулһн җилд цугтан эрүл-менд, маңна тиньгр бәәтхә гиҗ йөрәв. «Таңһчин әмтнә җирһлин хаалһ цаһан болтха!» - гиҗ Хальмгин Герой, таңһчин искусствин ачта үүлдәч Аркадий Манджиев цуг улст дурдв. Хальмг госуниверситетин ректор Бадм Салаевин йөрәлин үг цуг улст байр үүдәв.
Эн өдр хурлд цуглрсн улс дәкн нег байрта зәңг соңсв. Йонтен гелңгин келсәр, Моңһлас Зуңква гегән бурхн таңһчд авч ирҗ үзүлгдхмн. 1771 җилд Увш хаанла дахҗ йовсн бурхн олн зүсн учрар Моңһлын ик хурлд туссмн. Хальмг хаадын һарт бәәсн хальмгудын хәәртә бурхн ода таңһчд ирҗ, олн улст евәлән күргхмн!»
Иим байрта зәңгин дару эклсн байрин ик мөргүл седклин өргмҗин бәәдлд давв. Номд орад, Зуңква гегәндән зальврад, әмтн амр-таварн хурлын өөр кен-негнәннь насинь йөрәһәд, цәәһән ууһад, боорцган идәд, хоорндан күүндәд, үдин хөөтк мөргүлд орв. Цутхлң хурлан зөв эргҗ ном умшҗ йовад, таңһч орҗах җилд амулң-төвкнүн бәәтхә гиҗ зальврад, герүрн цугтан седкл төвкнүн хәрв.
җИРһЛИН Кермн