Ке-сәәхн наадһас кенә
11-10-2019, 15:36 | Таңһчин зәңгс » Сойл
Таңһчин бичкдүдин үүдәлтин бәәшңд «Уйн наста дүрсләч» гидг негдлтд ордг күүкд-көвүдиг Александра Буруловна Чакышева сурһна. Эн бийнь эрдмәрн дүрсләч-зурач болна.
Одесса балһснд театральн-художественн училищ төгсәснә хөөн Александра Буруловна Б.Басанговин нертә Келн-улсин театрт олн җилдән көдлсмн. Хөөннь цаг зуур наадһасин театрт бас көдләд, бичкдүдин нааддын төлә наадһас кедг бәәсмн. Хөрн долан җилдән А.Чакышева бичкдүдин үүдәлтин Бәәшңд уйн наста дүрсләчнриг сурһҗ, эднә билг-эрдм делгрүлҗ йовна.
һарарн олн зүсн кегдлмүд шаврар болн пластилинәр бичкдүдлә хамдан кеҗ, Александра Буруловна билгтә күүкдиг йилһҗ авна. һартан өөтә, билгтә күүкд-көвүдт эн сүв-селвгән өгч, эдн иргчдән дүрсләчин эс гиҗ зурачин эрдм шүүҗ авхд дөң болна. Иим бичкдүдт эн медсән зааҗ, билг-эрдминь гүүдүлхәр зүткнә. Зәрм бичкдүд бийснь дүрсләчнр болхар зуралҗахан багшт келәд, эн негдлтд таасч орна.
Эн негдлтин бичкдүд ямр нег сән өдрин байрт эс гиҗ нааддт наадһас кергтә болхла багштаһан хамдан тедниг кенә. үлгүрнь, «Голубая Лала» гидг наадна төлә эдн гөрәсдин маск кесн билә, Шин җилин байрт бас эдн ке-сәәхн наадһас белднә. Дәкәд бичкдүд дымковск наадһас, дөрвн зүсн мал, хальмг лит кенә.
Александра Буруловна бийнь һартан өөтә, тааста кергнь энүнә дурта эрдм болв. Эн негдлтд ордг күүкд-көвүд «өвкнриннь зөөриг хадһлхмн болн байҗулхмн» гидг таңһчин марһанд, бичкдүдин кегдлмүдин һәәхүлд орлцҗ дииләчнрин тоод орна. Бичкдүдин күцәмҗ багштнь ик байр үүдәнә.
- Бичкдүд һарарн үүл бәрҗ, цаган тустаһар давулхла сән. һарарн үүрмг кегдлмүд кедг бичкдүд сәәхнәр бичнә, эдн керсү ухата, билгтә болна. Тегәд мана негдлтд күүкд-көвүд ирәд, сәәхн кегдлмүд кедгиг дасдгнь намаг байрлулна. Сүл цагт гемтә-шалтгта бичкдүдин реабилитацин Цутхлңгин күүкд-көвүдлә занятьс давулдг болвидн. Иим бичкдүдт нег үлү һарин эрдм туста болна. Бидн хамдан олн зүсн наадһас болн кегдлмүд кенәвидн. Шаврар эс гиҗ пластилинәр кегдлмүдән кеснә хөөн бидн тедниг хагсаһад, олн зүсн өңгәр будна. Эн бичкдүдәс кен-негнь иргчдән дүрсләчин эрдм шүүҗ авхла нанд ик бахмҗ болх,- гиҗ Александра Буруловна келнә.
Наталья ДАВАЕВА