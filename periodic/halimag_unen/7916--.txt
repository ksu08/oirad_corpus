Җирһлин хөвән тууврт олвсмн
25-04-2018, 08:34 
Җирн җил хооран хаврин цагт эдн Читинск областин Харашибирский селәнә советд өрк-бүлән өндәлһсмн. Эднә өрк-бүлмүд Омск областин Москоленск района Новоцарицино селәнд тууврт туссмн. Убуш Бадмаевичин эк-эцкнь Сиврин һазрт үлдв, Кермн Хулхачиевнан экнь бас тенд өңгрв. 1956 җилд хальмг улсин нерн цеврдәд, төрскн һазрурн хәрх зөв өгхлә, зәрмснь Бурять-Моңһлур нүүсмн. Тегәд Убуш Бадмаевич авһтаһан, Кермн Хулхачиевна болхла хойр ахтаһан болн эгчтәһән Читинск областюр йовв. Тенд эдн хойр җилдән бәәв.
- Бидн баһчудын нәәрт таньлдад, дөрвн җилдән үүрлвидн. 1958 җилин апрель сарла мана хүрм болв. Боднцган чанад, домбран цокад бичкн нәр кесн биләвидн. Бидн хоюрн өнчн, нөкд болдг күн уга билә, тегәд ахнрм болн эгчм чадсарн көнҗл-дер белгләд, намаг хәрд һарһв. Күүнә һазрт йовх маднд ик нәр кедг арһ уга бәәсмн, тиигәд бәәсәрн байн, суусарн өнр биләвидн. Дарунь ууһн Катя күүкн төрв, хойр сарта терүгән теврәд, бидн төрскн һазрурн хәрҗ ирвидн,- гиҗ баахн цаган тодлад Кермн Хулхачиевна келнә.
Эднә өрк-бүл Яшкулин района Гашунск селәнд ирҗ бәәршлв. Герин эзн совхозд җолачар көдлв, дарунь эн гаражин һардачин үүлд батлгдв. Тер цагт эдл-ахуд көлгн-күчн дала бәәсмн, тегәд җолачнрин үүлдвриг дигләд, көдлмшән даавртаһар күцәдг төләдән Б.Эрдниев олн дунд күндллһ олсмн. Дөч шаху җилдән Убуш Бадмаевич совхозд үнн-чик седклтәһәр көдләд, ачта амрлһндан һарсмн. Кермн Хулхачиевна хөрн долан җилдән тосхлтын халхар көдлв. Гашунск селәнд бәәдг гермүдин, объектсин ик зунь энүнә орлцлтаһар тосхгдсмн гиҗ келхлә буру болшго. Насн-җирһлиннь туршарт көдлҗ йовсн төләдән эн ачта амрлһндан хара сууҗ чадсн уга, тегәд отхн көвүнь олна малд көдлхәр шиидхлә, экнь терүндән нөкд болад хошт бас көдлв.
Насн-җирһлиннь туршарт эдн күүкдән асрад, көдләд, өрк-бүлән теҗәҗ йовсмн. Эк-эцкнь көдлмшт йовхла, ууһн Катя күүкнь дүүнрән хәләһәд, школын хувц-хунринь уһаһад, хотынь кеһәд, герин көдлмшт нөкд болад, тедндән эгч чигн, эк чигн болдмн. Көвүднь эгчиннь хәләврт бәәһәд, үгәснь һарлго, сурһулян сәәнәр сурч, олна җирһлд шунмһаһар орлцдг бәәсмн. Эк-эцкнь ода тер цагиг тодлад, ууһн күүкндән ханлтта бәәхән медүлнә.
Убуш Бадмаевич болн Кермн Хулхачиевна тавн үртә билә. һундл төрхд, эдн нег көвүһән геев. Ууһн Катя күүкнь, Баатр, Санҗ болн Эрднь көвүднь бийснь ода эк-эцкнр, аав-ээҗнр болад, ачнр-зеенрән асрҗана. Зовлң уга җирһл уга, гиҗ хальмг үлгүрт келгддг. Нидн гемин уршгар эднә бер баһ дүүвр насндан сәәһән хәәв, ода арднь үлдсн ачнран хәләх кергтә. Хө мөстә бичкн ач күүкнь эк уга үлдснд медәтнр ик гидгәр зовад, чинәнь алдрад, гемндг болв. Арвн дөрвн ач-зень, арвн һурвн җич-зеенчнрнь эңкр аав ээҗ хойр талан ирхдән йир дурта. Сән авъяст тохрсар ямр нег байрин өдр болхла, цуһар аав ээҗ хойран теврҗ үмсхәр, мендинь медхәр нааран адһна. Кермн Хулхачиевнан эгчиннь арвн үрнь, ахнриннь арвн негн үрнь наһц эгч болн һаһа талан бас ирҗ, сән өдрин байрла эрк биш йөрәнә. Тер цагт эднә гер байрар дүүрч, бичкдүд билг-эрдмән үзүлҗ, цуһар җирһлднь учрсн йовдлмударн хувалцҗ, ээҗ-аавин селвг авч цаган сергмҗтәһәр давулна.
Тиигәд эк-эцкиннь ач хәрүлҗ, эдндән ханлт өргх санатаһар күүкн-күргнь болн көвүд-берәчүднь Убуш Бадмаевичд болн Кермн Хулхачиевнад эндр өрк-бүлин байр бүрдәхәр шиидв. Җирн җилдән хамдан ниитә бәәх, дорас өсч йовх ачнр-җичнртән үлгүр болҗ йовх медәтнр эндр ширә эргәд сууһад, баһ цаган тодлад, эдн җирһлиннь хаалһд нег-негнләрн харһснь хойр өнчн күүнә хөв бәәснд дәкәд нег байрлх гиҗ сангдна.

Наталья ДАВАЕВА
ЗУРГТ: Убуш Бадмаевич болн Кермн Хулхачиевна Эрдниевихн