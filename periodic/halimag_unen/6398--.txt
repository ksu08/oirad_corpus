Тоомсрта номтыг цуһар йөрәв
03-10-2017, 16:12 
Одахн Целинн района Троицк селәнә Г.Жуковин нертә 1-ч тойгта дундын школд сәәхн байр болв. Энтн РФ-н болн РК-н селәнә эдл-ахун ачта көдләч, Хальмг Таңһчин Толһачин селвгч, ветеринарн номин доктор, профессор Сергей Дурдусовд нерәдгдв. Сергей Данилович деер заагдсн школыг
төгсәсн күн. Эн оньдин дөрвн цагт школд сән
нөкд болна. Тегәд багшнр, сурһульчнр С.Дурдусовиг 70 җилин өөнләнь йөрәхин төлә школд ик байр кев. Эн района, селәнә һардачнр, нег тохма улс, үр-иньгүднь болн нань чигн әмтн энд олар цуглрв. Нам биш Москваһас чигн гиичнр ирв. Энд цугтаһинь байртаһар тосв, бичкдүд хальмг би бииләд, теднд хадг татв.
Сергей Дурдусовин нерн һанцхн таңһчд биш әрәсәд, делкәд чигн темдгтә. Байрин эклцд олнд үзүлсн видеофильм энүг дәкн иткүлв. Сергей Данилович таңһчин эдл-ахус өргҗүллһнд насн-җирһлән нерәдсмн. Номин халхар гүн шинҗллтс кеһәд, селәдин көдләчнрт ик тусан күрглә. Энүнә дамшлтыг ветеринармуд болн талдан чигн специалистнр көдлмштән чадмгар олзлҗана. Номт 100 һар көдлмш бичәд һарһсмн, тер тоод 3 монографь. Таңһчин Улсин Хуралын депутат бәәсн цагтан олн әмтнә нәрн төрмүд хаһлҗ йовла. Эн өдгә цагт чигн олна бәәдл-җирһлд шунҗ орлцҗана.
Төрскнч седклтә Сергей Данилович эврә һазр-усндан итклтәһәр церглҗ, нег тохма улстан бас ик дөңгән күргнә. Байрин йовудт Ик Чонса тохма улс дала бүлән үгән келәд, энүнд ик ханлтан өргцхәв. "Мана тохмд тиим цецн ухата, гүн медрлтә, билгтә күн бәәнә гиһәд бидн байрлнавидн. Тана кесн ач-тус мартгдшго, нернтн Ик Чонса тохмин тууҗд орхнь лавта. Бидн танас сән үлгүр авнавидн. Оньдин дөрвн цагт гем-шалтг уга бәәтн, ут нас наслтн!",- гиҗ Геннадий Кодлаев келв. Ик Чонса СМО-н ахлачин үүл дааҗах Михаил Адучиев С.Дурдусов эднә тохма тууҗ диглҗ бичлһнә болн йосар батллһна керг-төрт болм тәвцән орулсинь шишлң темдглв. Билгт Василий Чонгонов Сергей Даниловичд нерәдсн шүлгән умшҗ өгв. Баһ Чонса тохма элч Дмитрий Кекеев Сергей Данилович таңһчин парламентин депутат бәәсн цагтан мана һазриг әрүнәр хадһллһна төрәр сән седвәр татла гиһәд энүнд ханлтан өргв.
Экономическ номин доктор, профессор Наталья Курепина номт С.Дурдусовиг "Мини багш" гиҗ нерәдәд, энүнд болн нань чигн специалистнрт ик дөңгән күргсинь тодлҗ келв. "Ухата, цаһан седклтә Сергей Данилович келсн үгдән күрдг, темдглсән күцәдг, оньдин дөрвн цагт цуг тоотыг өргҗүлҗ байҗулдг күн",- гиҗ эн номт келв. Тер өдр эн таңһчин парламентин Ахлачин даалһвр күцәһәд, С.Дурдусовд Улсин Хуралын Күндллһнә диплом бәрүлҗ өгв. Дәкәд мана хотл балһсна толһачин болн ЭГС-ин депутатнрин нерн деерәс энүг "Элстд ач-тусан күргсн
төләд" гидг Күндтә темдгәр ачлв.
Сергей Дурдусов - Целинн района күндтә иргн. Эн района толһачин үүл дааҗах Евгений Мамутов болн Троицк СМО-н ахлач Киру Очиров Сергей Данилович төрскн һазр-усан делгрүллһнд ик тәвцән орулҗахинь темдгләд, бас белгән нерәдв. Троицк селәнә Г.Жуковин нертә 1-ч тойгта дундын школын директор Роза Санджиева Сергей Данилович 2002 җилд школын билгтә сурһульчнрин төлә эврә шишлң мөрәс батлла гив. Тегәд 15 җилин туршарт "Йилһән сән сурһульч" болн "Йилһән сән спортсмен" гидг хойр номинацд бичкдүд дииләд, тиим мөрәс авчана. Роза Павловна дорас өсчәх үйнрт ик килмҗән өгчәх С.Дурдусовд эднә коллективин нерн деерәс бас ханлтан өргв. Сурһульчнр болн района билгтнр күндтә гиичнрт кесг сәәхн ду, би нерәдв.
Мана нег һазра күн әәрмд церглҗ йовсн цагтан бас бийән сән халхас үзүлсмн, залу-зөргәрн туурсмн. әмтнлә ээлтә күн олн үр-үньгүдтә. Тедн байрт ирцхәв. Келхд, Москва балһснас ирсн цергә үүлдврин ветеранмудын Ниицәнә дааврта сегләтр Михаил Шатберашвили Сергей Даниловичиг магтад, кесн ач-тусинь өөдәнәр үнлв. Теңгсчнрин ветеранмудын Ниицәнә ахлач, энүнә үр Николай Секенов Сергей Дурдусов теңгсин эскадрт зөрмгәр церглсинь олнд келв. Сәәхн заңта, залу-зөрг, төрскнч күүнлә олн җилин туршарт үүрлҗәхдән эн байрта-бахта бәәхнь ил медгдв.
Эн байрин йовудт Сергей Даниловичин үүрмүднь баахн цаган бүләнәр тодлцхав. Цуглрсн улс сәәхн таалд амрад, хальмг авъясар тоогдад һарцхав. С.Дурдусов седклд тааста байр үүдәсн школын коллективд, һардачнрт, үүрмүдтән ик ханлтан өргв.

БОСХМҖИН Валентина