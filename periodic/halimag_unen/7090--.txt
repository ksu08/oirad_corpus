Селәнд бумб босхгдх
16-01-2018, 10:00 
Шүлгүд умшачнр Бочан Света, Черевата Арина (10-ч класс), Ниҗлән Элвг, Бочан Санл (8-ч класс), Копан Дмитрий, Дорҗин Санҗ (7-ч класс) чееҗлҗ келәд, олна оньг авлв. Тер мет олнд темдгтә хальмг бичәч Бадмин Алексейин "Алтн шорад даргддго" гидг романа "Бамбша Надян бичг" гидг тасрхаг ке-сәәхн хальмг келәр 10-ч классин сурһульч Окна Заяна тер цаһан седклтә күүкнә зүсинь үзүлҗ, ут хаалһд эдлсн зовлңган эңкр иньгтән бичҗәхинь медүләд, ирсн цуг хәләһәчнрин эк-эцкнрин, багшнрин болн сурһульчнрин зүркинь шарклулв.
Цааранднь 7-ч классин сурһульч Ксения Еродницкая бичәч Анатолий Григорьевин "Судьба калмыка" гидг романа тасрха чееҗәр келәд, соңсачнриг үүмүлв. Тер мет сурһульчнртан үлгүр болҗ багшнр бас эн керг-үүлдврт орлцв, тер тоод тууҗин багш А. С. Яндонов, школын һардач К.У.Дорджиева, орс келнә багш Р.Н.Даваева, школын һардачин дарук Э.С.Ходжиева, хальмг келнә багш А.В.Даваева тер күнд-күчр цагин тускар келәд, шүлг умшад, тодлврарн хувалцв.
Иим олзта, хәләхд соньн, оларн күцәсн көдлмш баһчудт сән сурһмҗ өгнә гиҗ келхлә буру болшго. Өдгә цагин некврәр цуг сурһульчнриг эн керг-үүлдврт орлцулҗ, тер зовлңта, ик геедрлттә цагин тускар цугтан улм олн тоот медҗ авв. Тиим зовлң дәкҗ бичә үзгдтхә гиҗ зальврх кергтә.
Көөрк мана хальмгуд
Көлдәд, харһнад, даҗргдад,
Көрсн боднцгар хот кеһәд,
Кедү зовлң үзсн болх? (Көглтин Дава)
Шин орсн 2018 җилд хальмг улсиг цааҗла харһулсна 75 җили болхмн. Тегәд тууҗин болн географин багш А.С.Яндонов киитн Сиврин һазрт үлдсн манахст нерәдәд, бумб босхх кергтә гиҗ келв. Эн буйнч керг күцәхлә, мана ахнр-эгчнрин, ээҗ-аавин сүмсн үзгән олад, тачал уга йовх. Мадн, шарнутахн, эн әдстә селвг дөңнҗәнәвидн. Уңг-тохман, отг-әәмгән күн болһн медх зөвтә!

Анастасия ДАВАЕВА,
Сарпан района Шарнута
школын хальмг келнә багш