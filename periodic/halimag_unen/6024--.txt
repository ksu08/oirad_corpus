"Зултрһн" ансамбль өөнән темдглв
20-06-2017, 17:12 
Келн-улсиннь билг-эрдмиг делгрүллһнд, амн үгин болн дууна зөөриг хадһллһнд эврә сән дурар үүлддг коллективс ик тәвцән орулҗ йовна. Тиим коллективсин негнь шидр һучн җилә өөнән темдглсн "Зултрһн" ансамбль. Дуулдг, биилдг, йөрәл, шаваш болн урн үгин нань чигн тоотыг сәәнәр меддг улс, җирһлин байн дамшлтта улс эн коллективд орҗ, билг-эрдмәрн әмтиг байрлулҗ йовна. Көгҗмч Борис Уджаев толһалҗах ансамблин 30 җилин өөниг июнин 9-д "Родина" сойлын цутхлңд байрин бәәдлд кеснь темдгтә. Ансамбль эврәннь өөндән шин программ белдв. Олн шин дууг эн өдр хальмг болн орс келәр әмтн соңсв.
Олн әмтнлә харһад йовсн, теднд концерт
үзүләд, дууһарн сергмҗ үүдәҗ йовх коллективин орлцачнр хара биш ик көдлмш кеҗ йовхан, эврәннь әмтнд кергтәһән байрин асхн йир сәәнәр медҗ авв. Таңһчин Толһачин, Улсин Хуралын Ахлачин, правительствин Ахлачин йөрәлин үгмүдт ансамбль олн дунд кеҗ йовх
көдлмш өөдәнәр үнлгдв. Элст балһсна администрац, Элстин Хургин депутатнр чигн сән дурар үүлдҗ, сергмҗ үүдәҗ йовх артистнриг өөнләнь йөрәв. Нарма Цеденов, Тамара Контеева, Валентина Дандаева йосна эн органмудын Ханлтын бичгүдәр темдглгдв. Сурһуль-эрдмин, сойлын болн туризмин, социальн теткүлин министерствс, кесг организацс ансамблин өөн ончта сәәнәр давхд тусан күргҗ, артистнрт күндллһән медүлв. Александра Бартуновад, Валерий Анкрановд, Клавдия Очировад, Татьяна Бадмаевад,Татьяна Манджиевад, Галина Мамоновад, Зоя Онтаевад, Раиза Буржиновад, Иван Мудункаевд, Мария Манджиевад, Светлана Спиридоновад деер заагдсн министерствсин, организацсин Ханлтын бичгүд бәрүлҗ өггдв.
Ансамбльд орлцачнр долан хонгт хойр дәкҗ цуглрҗ репетицән кенә. Теңгрин бәәдл ямаран болв чигн эдн оньдин ирәд, дуулад, дарани концертд белднә. "Йовх һазрурн йовад, кех үүлән күцәһәд, нег өрк-бүл мет "Зултрһнд" орлцачнр бәәнәвидн",- гиҗ ансамблин орлцач Валерий Анкранов келнә. Элст балһснд болдг сән өдрин концертмүдт эн ансамбль дутл уга орлцна. Хальмг сәәхн хувцта ах үйин улс цуг маднд, тер дотр баһчудт сән үлгүр болна.
"Төрскн келнд тусан күргий" гидг акц күцәһәд, ансамбльд орлцачнр район болһнд одв. 2013 җилд сурһуль-эрдмин министерствла хамдан тер керг-үүлдвриг кеснә тускар ансамблин һардач Борис Уджаев келнә. Хойр-һурвн сарин туршарт райодар йовад, харһлтс кесмн. "Ээҗин келән бичә март!", "Хальмг келән дуудултн!" - гиһәд әмтнлә, нег үлү баһчудла, төрскн келәрн күүндәд, ду дуулад, цәәлһврин көдлмш ансамбль келә. "Тиигәд әмтиг невчк сергәвидн" - гиҗ ансамбльд орлцачнр тоолҗана.
Школмудар болсн харһлтст сурһульчнр хальмг ду дуулдгинь, йөрәл келдгинь үзәд, ансамблин артистнр эврәннь кеҗәх үүлдврнь өсҗ йовх үйнрт үлгүр болҗахинь үзҗ урмд авна. әмтн көдлдг олн бәәрнд, школмудар, бичкдүдин садмудар болн нань чигн организацсар йовад, эдн концертан үзүлнә. Цуглрсн улс ямаран наста болна, терүнәс иштә программан эдн сольна. Бичкдүдлә, келхәс, эдн "Ээҗин хаша дотр" гидг нань чигн тиим ду дуулна. Тегәд кеҗәх көдлмшән эдн чик гиҗ санад, муурсан мартад, дарани хаалһд һарч йовна. Əәдрхнд, Ростовд, Волгоградт, нань чигн регионмудт дууна эн коллективиг меднә. Альднь болвчн хальмг хувцтаһан, хальмг дууһан өргҗ дуулад, хальмг йөрәлән келәд, хальмг нерән эдн дуудулҗ йовна.
Концертд ирсн улс хальмг дууна айсинь таасҗ соңсна. Орс дуудыг хальмг келнд орчулад дуулна. Тиигәд орсин һазрт "Катюша" болн нань чигн олн меддг дууг хальмг келәр дуулснаннь хөөн орс келнд орчулхм, гиҗ сурхла, ду соңссн улс " уга, медгдҗәнә, йир сән" - гиҗ орсмуд хәрү өгнә. Айсинь меддг улст юуна тускар келгдҗәхинь меднә. Баһ цагиннь дууг соңсҗ әмтн седкләрн баһрсн болҗ, артистнрт ханлтан өргнә. Эргндк һазрар йовхла, тенд бәәх хальмгуд ирәд, концертд орад, дуулсн дууһинь соңсна. Москвад бәәх хальмгуд чигн ирҗ концерт үзүлтн гиҗ үрвр кенә.
һазадын орнд коллектив бас билгән үзүлсмн. Иигәд эдн "Казаки в Париже" гидг ик байрин керг-үүлдврт орлцад, Францд одсн билә.
Хальмгин тууҗла залһлдата керг-үүлдврмүдт чигн ансамбль орлцна. Ямаран ду эдн дуулна гихлә, теднь ик зуудан олн әмтнә, орс, хальмг дуд. әрәсән ик нутгт бәәх улс орс ду дууллго бәәҗ чадшго. Дәкәд болхла, тер дуудын ик зунь байрин өдрт соңсгдна, әмтн цуһар тедниг меднә. Концертмүдт әмтн меддг дуудынь дуулҗ, "Зултрһн" йоста сергмҗ үүдәнә. Болв ик зуудан хальмг дун, хальмг йөрәлмүд эднә седклд бәәнә.
әмтн нарт-делкәд һанцхн хотар байн болдмн биш. Дун седклин сергмҗ болдгнь үнн. Мунь мартгдад, сәнь өмн һарад, дун йир ик күчтә, урмдта болдгиг эврәннь җирһлин үлгүр деер ансамбльд орлцачнр медҗ авв. Медсәрн олн улсла хувалцҗ йовна. Дууһан дуулад, үрн-садан хәләһәд, төрскн келән теднд дасхад йовснас сән юмн бәәхий. Шин дуд белдәд, программдан эдн орулв.
"Зултрһн" - терүнд орлцдг улст хойрдгч гернь болҗ одв. Му болну, сән болну - эдн хамдан цуглрад, байр-зовлңгарн хувалцад, кен-негндән дөң болад, төрл-садн мет бәәцхәнә. Олн хәләһәчнрт байр үүдәҗ концерт кехләрн эдн насан, зовлң-зөвүрән, гем-шалтган мартна. әмтнд сергмҗ үүдәхләрн бийснь сергсн, баһрсн болҗ урмд авна.

ҖИРһЛИН Кермн
И.Березовскаян цоксн зург