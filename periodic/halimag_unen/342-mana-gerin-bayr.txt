Мана герин байр
12-09-2014, 17:18 | Таңһчин зәңгс
Элст балһсна 8-ч микрорайонд бәәдг 34-ч тойгта мана гер 1984 җилин апрель сард эдлврт орулгдла. Эн хаврар бидн гер тосхгдсна 30-җилин өөнд нерәдәд, субботник бүрдәләвидн. Цуһар олна көдлмшт шунмһаһар орлцв. Ик-баһ уга герин хаша-хаациг хог-богас цеврлҗ, цевр-цер бәәдл тогтав. әмтн суудг хуучн скамейкс ширдҗ, модд суулһҗ, цецгүд тәрҗ, эргндк һазран кеерүлвидн.
Одахн 8-ч микрорайона байрла ирлцүләд, бидн гериннь байран темдглвидн. Тер өдр кееһә хувцан өмссн, байрта-бахта седкл зүүсн бөдүн улс, бичкдүд чигн гериннь һаза цуглрв. Мана байрт «Восток-сервис» ОАО-н элчнр орлцҗ, цуглрсн улсиг йөрәҗ, герин хүүвин гешүдин шунмһа үүлдвриг темдглҗ, ачлврмуд болн үнтә белгүд бәрүлҗ өгв. Герин хүүвд подъезд болһнас нег күн орна, энүг Надежда Вячеславовна Аляшева толһалҗана.
Мана гериг шинкән элврт орулсн цагт ик зуудан энд тосхлтын халхд көдлҗ йовсн улс патьр авсмн. Тегәд урднь энүг тосхачнрин гер гиҗ нерәддг билә. Энд күч-көлсәрн ончрсн эрдмчнр баһ биш бәәнә, тедн дунд Күч-көлснә Улан Тугин орденәр ачлгдсн Валентина Ивановна Мангутова, Хальмг Таңһчин ачта тосхач Алексей Дюдеевич Мангутов йовна.
Тер өдр бидн гериннь ончта өөниг темдглҗ, тоовр кеҗ, дуд дуулҗ, би биилҗ, сәәнәр нәәрлвидн. Хоорндан өөрхн таньлдҗ, ниитәһәр бәәлһнә залһлдаг улм батрулвидн. Бичкдүдин дунд шүлгүд умшлһна, зург зурлһна, нань чигн марһас бүрдәҗ, билгәрн ончрсн күүкдт белгүд өгвидн. Күүкд-көвүдиг әмтәхн хотар, зер-земшәр бас тооввидн. Герин байр цугтаднь уданд тодлгдхнь лавта.