Пенсьт һарх улсин тускар ухалад
10-09-2018, 11:20 
Шидр Хальмг Таңһчин Толһач Алексей Орлов таңһчин Улсин Хуралд (Парламентд) пенсьт удл уга һарх улст социальн льгот олзллһиг хадһллһна туск закана төсв орулҗ өгв. Таңһчин Толһачин орулҗах закана төсв 6-ч хуралтын Таңһчин Улсин Хуралын түрүн сессьт сентябрь сарин 24-д хәләгдхмн. Келхд, әрәсән Президент пенсионн реформин тускар орн-нутгин улст кесн Дуудвртан региональн йосна органмуд бәәрн пенсионермүдт социальн теткврин халхд бийснь немр льгот батлҗ чадҗана гиҗ келсмн. Федеральн закан ода чигн батлгдад уга болв чигн Хальмг Таңһчин Толһач региональн закадт сольвр оруллһна седвәр татв. Өцклдүр Хальмг Таңһчин Улсин Хуралын (Парламентин) Ахлач Анатолий Козачко, негдгч вице-спикер Саглар Бакинова болн социальн комитетин ахлач, КалмГУ-н ректор Бадма Салаев эн закана төсвин тускар ухан-тоолврарн хувалцҗ, А.Орловин седвәрин тускар келҗ өгв.
- Пенсионн реформин төр нәрн болн чинртә төр болҗана, тегәд чигн әмтнә социальн теткврин чинр ясрулхин төлә таңһчин Толһач закана төсв орулсн бәәнә. Терүнд 55 нас зүүсн күүкд улсин болн 60 күрсн залу улсин төлә урдк кевәрн ЖКХ-н туслмҗин һаруг даңцалһна, медицинск туслмҗ күрглһнә болн көлгн-күчәр өңгәр йовлһна льготыг үлдәхин тускар келгдҗәнә. Тер мет таңһчин күч-көлснә ветеранмудын социальн харслтын, пенсьт эрт һарсн улсиг көдлмшәр тетклһнә төрмүд эн закана төсвд бас батлгдсн бәәнә, - гиҗ Анатолий Васильевич келв.
Саглар Бакинован келсәр, әрәсән Президент эврәннь Дуудвртан пенсьт удл уга һарх улсин тускар онц келв, тегәд федеральн болн мана таңһчин заканд 55 нас күрсн күүкд улсин болн 60 күрсн залу улсин социальн теткврин туст сольвр орулгдхмн. әрәсән Президент мана седвәриг дөңнсиг темдглх кертә. Ирх җиләс авн селәнә муниципальн бүрдәцст һуч шаху җилдән көдлсн улст федеральн бюджетәс демин мөңг өглһнә туст сольвр орулгдхмн. 2019 җилин январь сарас авн көдлмш уга улс пенсьт эрт һарсн төләдән 11200 арслң авдг болхмн, тер мет селән һазрт көдлсн улс немр мөңг авх.
Хальмг Таңһчд 35 болн 40 җилдән көдлсн улсин социальн теткврин туст бас сольвр орулгдхмн гиҗ Бадм Салаев темдглв. Таңһчин күч-көлснә ветеранмудын социальн теткврин льготмуд бәәрн бюджетәс даңцагдх зөвтә.

ДООҖАН Наталья