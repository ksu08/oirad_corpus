Балһсна цутхлңгиг "Бадм цецг" кеерүлх
22-05-2018, 10:01 
- Городовиковск балһсна дөрвн дундын школын сурһульчнр дунд зургудын марһа зарлад, дорас өсч йовх үй амрлһна паркин бәәдл ямаран болх зөвтә гиҗ тоолҗахинь медҗ аввидн. Марһанд орлцсн бичкүд цуһар дипломар болн белгүдәр темдглгдв. Мана паркд әмтн өрк-бүләрн амрхдан дурта, нааран ачнр-зеенрән дахулҗ аав-ээҗнр ирнә, тегәд бидн багшнрла, эрүл-менд харлһна, района администрацин, социальн харслтын көдләчнрлә бас харһҗ, эднә ухан-тоолвр медҗ аввидн, - гиҗ Сергей Николаевич хувалцв.
Түрүн суңһвр давулгдсна хөөн март сарин 18-д ашлгч суңһвр болв. Терүнд арвн дөрвн нас күрсн бичкдүдәс авн цуһар орлцв. Суңһврт орлцсн 4927 күүнәс 4253 күн балһсна цутхлң паркд ясвр кехиг шүүҗ авв. Наадк улс Ленина нертә талвңд ясвр кех кергтә гив, тегәд эн объектиг ирх җилд эрк биш федеральн программд орулх шиидвр авгдв.
Ясврин көдлмшин йовудт паркд тротуарн плитк углҗ тәвхмн, әмтн амрад суудг орм тогтахмн, олн зүсн модд тәрҗ суулһхмн, "Бадм цецг" гидг фонтан тосххмн. Паркд сән таал тогталһна дизайна төсвиг Ставрополь балһсна "Йиртмҗин айс" гидг студин специалистнр белдв. Ясврин көдлмш күцәлһнд таңһчин бюджетәс эн җил 6410,0 миңһн арслң, ирх җилд - 4262,7 миңһн арслң йилһгдхмн. Муниципальн бюджетәс эн кергт бас мөңгн йилһгдх зөвтә.
ГГМО-н толһачин келсәр, эдн балһснд сән кец таал тогталһна сән гисн төсвсин Цугәрәсән марһанд орлцхар зуралҗана. Терүнд эдн балһсна цутхлң талвң ясруллһна төсв белдҗәнә. Городовиковск балһсн цевр-цер, энд олн зүсн модд болн цецгәс урһна, бәәрн әмтн герин эргндк һазран кеерүлҗ бас кесг уһмл суулһна. Күн болһн бичкн төрскндән дурта болад, бәәсн һазртан эзн кевәр бәәҗ улм сәәхрүлх саната болҗахнь бахмҗ үүдәнә. Федеральн программд орлцад, эдн балһсан улм кеерүлҗ-сәәхрүлҗ, дорас өсч йовх бичкдүдтән сән кец таал тогтахмн.
Наталья ДАВАЕВА
ЗУРГТ: Городовиковск балһсна парк ясврин хөөн иим болх