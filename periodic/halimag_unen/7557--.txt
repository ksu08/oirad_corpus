Алтн һарта эрдмчнр
19-03-2018, 10:12 
90-ч җилмүдт экономическ хүврлтсин болсн учрар ЖКХ-н халхд инвестицс оруллһн йир икәр баһрв. Тегәд чигн ЖКХ-н көрң ик гидгәр хуучрсмн. Өдгә цагт таңһчин жилищн-коммунальн халхд тавн миңһ һар күн көдлҗәнә. Энтн олн зүсн зөөрин янзта тәв һар организац негдүлҗәх олн халхин ик чигн комплекс болдгнь мөн. Эндр өдр хуучн, эвдркә гер-бүүриг уга келһн өдгә цагин неквр болҗана. Таңһчд хуучн, нурҗах гер-бүүрәс әмтиг нүүлһлһнә программ күцәмҗтәһәр тохрагдҗ, кесг олн давхр гермүд тосхгдҗ, олн улс шин бүүртә болв.
Тер мет жилищн-коммунальн эдл-ахун халхин үүлдврин дәкәд нег һоллгч зөрүллтнь энтн олн давхр гермүдин капитальн ясврин программиг күцәлһн мөн. Эн программ 30 җилин эргцд тохрагдхмн. Программ күцәлһнә йовудт миңһ һар олн давхр гер капитальн кевәр ясгдх. Ода деерән 350 һар гер ясгдв, 17 миңһ һар күн гер-бүүрин таалан ясрулсмн. Гермүдин ораһинь, подъезд - инженерн коммуникацсиг сән кевәр яссмн. Иим гермүдт бәәхд таалмҗта болв.
Таңһчин райодт социальн чинртә объектсиг болн олн давхр гермүдиг автономн кевәр дулаллһна эркн төсв күцәгдәд төгсв. 29 ору уга, һарута котельн хаагдв. Бичкдүдин садмуд, школмуд, больницс, поликлиникс, ут тоодан 113 социальн объект болн 528 олн давхр гер автономн кевәр дулалгддг болв. Энтн таалмҗта болн олзта-орута. Селәнә әмтн дулаллһна системиг баһрулад, газиг әрвлҗ чадҗана. Таңһчин бюджетин мөңгнәс 3,5 миңһн арслң әрвлгдҗәнә.
Таңһчин хотл балһсна дулаһар тетклһнә халхин тускар келхлә, Элст балһсна гермүдиг болн учрежденьсиг цаглань болн күцц кемҗәһәр дулаһар теткнә. Эндр котельнс өдгә цагин оборудованяр теткгдсн бәәнә, тегәд чигн цергллтс сәәнәр көдлҗәнә.
Уудг усна чинрин туск төр кезәд чигн нәрн төр болдмн. Урдк кевәрн өдгә цагт чигн өдр болһн специалистнр мана гермүдт ордг усн цуг кергтә стандартмудла ирлцх зөвтәһинь бүрткнә.
Таңһчин делгрлтин һоллгч зөрүллтинь энтн селәдт газ оруллһна керг болҗана. әрәсән субъектс дунд мана таңһч эн үзмҗәр нүүрт йовна. Ууҗмд бәәх бичкн хотдт чигн газ орсмн. Эндр мана таңһч 82 процентд газар теткгдсмн. Газпромин программар дәкәд тавн селәнд газ орулгдх.
2017 җилд мана орн-нутгт, тер дотр таңһчд "Балһснд таалмҗта бәәдл тогталһн" гидг төсв экләд тохрагдҗана. Эн төсв "Единая Россия" партин седвәрәр күцәгдҗәнә. әмтнә төлә өдгә цагин некврлә ирлцҗәх кец-таал тогтагдх зөвтә, эдн таалмҗта бәәдлд бәәхин төләд эн керг күцх. Олн давхр гермүдин хаша-хаацд бичкдүдин болн спортивн талвңгуд тосхгдҗана. әмтнә төлә эргндк һазр, паркс болн сквермүд ясҗ, шинрүлҗ, сәәхрүлҗ, таалмҗта бәәдл тогтагдҗана.
ЖКХ-н халхд эврәннь эрдмдән, эврәннь кергән йилһән сәәнәр меддг, өөдән мергҗлттә болн дамшлтта улс көдлҗәнә. Эдн кезәд чигн үзмҗтәһәр көдлҗ, олнд сән чинртә туслмҗ күргҗ, ач-тусан күргҗәнә.

Маргарита АРЗАЕВА

әмтнд туслмҗ күргнә
Март сарин 18-д мана орн-нутгт әмтнә бәәц тетклһнә болн жилищн-коммунальн эдл-ахун көдләчнрин Өдр темдглнә. Эн сән өдрлә олн әмтиг болн салврин көдләчнриг таңһчин Толһач Алексей Орлов йөрәв. "Мана таңһчин болн орн-нутгин экономикин комплексин чинртә салврнь әмтнә бәәц тетклһн болн жилищн-коммунальн эдл-аху болҗана, эднә көдләчнр мана иргнмүдин җирһлин таал, селәдин болн балһсдын ке-сәәхн бәәдл, таңһчин жилищн-коммунальн комплексин тогтурта делгрлт теткнә.
Мана таңһчд болн шүүҗ авсн керг-эрдмдән итклтәһәр седклән өгч олн халхин үүлдврән күцәҗәсндтн, таңһчин экономикин делгрлтд ик тәвцән орулҗасндтн ик ханлтан өргҗәнәв",- гиҗ Йөрәлин бичгт келгдҗәнә. Тер мет таңһчин Улсин Хуралын (Парламентин) Ахлач Анатолий Козачко болн правительствин Ахлач Игорь Зотов салврин көдләчнриг йөрәҗ, хөв-кишг болн бат эрүл-менд эдлҗ бәәтн гиҗ йөрәв.