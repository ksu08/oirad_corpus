Шин көлгәр теткгдв
01-08-2018, 09:41 
Производствд шарх-шав авсн улс шишлң көлгәр федеральн заканас иштә өңгәр теткгднә. Көдлмштән шав авсн күүнә төлә медико-социальн бүртклһнә бюро реабилитацин программ тогтаһад, ямаран көлгн-күчәр, техническ эв-арһар теткгдх зөвтәһинь йилһҗ авна. Көлгн долан җилд йилһгднә, тегәд эн болзг давхла, талдан маши авч болхмн. Бас тер мет, социальн даатхлһна саң көлгнә ясврин болн тосн-түләнә һарун зәрм хүвинь даңцана. 2001 җиләс авн социальн даатхлһна региональн әңг 161 көлг йилһҗ өгв, эн кергт 30 сай арслң олзлгдв.
- Шин көлгәр теткгдҗәх йовдлла бидн цаһан седкләсн йөрәҗ, тана байр хувалцҗанавидн. Мана саң гемтә-шалтгта улсин реабилитацин халхар аһу ик көдлмш күцәнә. Тиигәд, производствд шав авсн улст сар болһн эс гиҗ нег дәкч өгдг демин мөңг йилһҗ өгнә, санаторьт эмнлһ авхин төлә путевкар теткнә. Эндр эн кергт региональн әңг 77,2 сай арслң йилһв,- гиҗ Чингиз Иванов келв.
Шин көлгн-күчәр теткгдсн улс региональн әңгин специалистнрт болн һардврт ханлтан өргәд, эднә социальн харслтын болн реабилитацин төрмүд хаһлҗ, үнн-чик седклтәһәр үүлдҗәхиг темдглв.

ДООҖАН Наталья
ЗУРГТ: шин машид авсн улс