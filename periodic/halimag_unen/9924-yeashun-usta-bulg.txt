һашун уста булг
29-08-2019, 12:08 | Таңһчин зәңгс » Эрүл-менд харлһн
Эн булгин усн олн зүсн шарх-шавас, гемәс эдгәнә гиҗ олн әмтн тоолна. Пятигорск балһснд курортологин болн физиотерапийин номин-шинҗллтин институтын специалистнр эн булгин усна шинҗллт кеснә ашт эннь иткүлгдв. Тиигәд, эн усн геснә, элкнә, ясна, цусна гемәс эдгхд туслна гиҗ номтнр шинҗллтин ашт товчлв.
Эн һашун усн олн гемәс эдгәҗ күүнә эрүл-мендд туста болдгиг әмтн медәд, нааран мана ик орн-нутгин кесг регионмудас ирнә. Бәәрн әмтн булг бәәдг ормиг хашалад, ус авхар ирдг улсин төлә сег кесн бәәнә. Булгин усиг һурвн худгас авч болҗана. Эн булгин туск домг энд умшҗ болхмн. Одахн бидн тер һашун ус авхар Киевка селә одвидн. Булгин туск домг умшчкад, эн хальмг улсла залһлдата чигн болх гиҗ сангдв.
һашун усн –энтн Усн гидг нертә күүкнә нульмсн гиҗ домгт келгднә. Энүнә иньгинь ална, күүкн арднь ууляд, ик гидгәр зовна. өдр-сө уга күүкн ууляд, иньгән санад бәәнә. Нег дәкҗ садргин тохад һооҗур һарв. Тер һооҗурин усн бичкн болв чигн эврәннь чинрәрн йир сән бәәҗ. Усиг амссн күн тер дарунь эдгәд, урднь бәәсн олн гемән мартддг болв. Тер цагас авн кесг җил давв, болв Усн күүкнә нульмснас тогтсн һашун уста булг эндр чигн олн әмтнд туслҗ йовна.
Давсн зун җилин 30-ч җилмүдт эн һазрт олн үртә хөөч малан хәрүлҗ йовсмн. Нег дәкҗ һаң халун болад, эн ундасад ус хәәнә. Генткн эн бичкн һооҗур үзәд, терүнәс ундан хәрүлнә. Болв тер ус уухла амнь зуургдад, таг болв. һооҗурин усн киитн болв чигн уухд йир һашун болҗ һарв. Кеер теегт һашун уста һооҗур олҗ авсна тускар эн дарунь мартв. Болв нег дәкҗ көвүднь гемнәд, геснь зоваһад хот ууҗ чадлго бәәхләнь хөөч тер булгиг тодлв. «Тер усн мини көвүдт туслх чигн»,- гиҗ ухалад, хөөч ус авч ирәд, теднд өгв. Көвүднь дарунь эдгәд, көл деерән босв. Ямр кевәр көвүдән тиим дарунь эдгәҗ авсна тускар келҗ өгхиг бәәрн әмтн сурад бәәв чигн эн келҗ уга. Хам-хоша бәәдг нег көвүн терүг гетәд, альдас ус авдгинь медәд, селәнә әмтнд келҗ өгснә хөөн цугтан гемнсн цагтан һашун ус уудг болв. Тер цагас авн эн булгин тускар олн әмтн меддг болҗ.
Төрскән харсгч Алдр дәәнә цагт энд цергә госпиталь бәәсн бәәҗ гиҗ эн һазра улс келнә. Дәәлдәнд шарх-шав авсн улс эм уга болад, кесгтән эдгҗ чадлго зовад бәәхлә, һашун усн дарунь эдгәх гиһәд бәәрн улс салдсмудт авч ирдг бәәҗ. Дәәнә хөөн чигн нааран кесг улс ирәд, нүк малтад терүнд тогтсн уснд кевтәд, шаван эдгәдг бәәсмн. Худг усар удан дүүрнә. Бәәрн әмтнә келсәр, намрин эклцәр усна чинр сән болна, хур орсн цагт чинрнь дор унна.
Наталья ДАВАЕВА