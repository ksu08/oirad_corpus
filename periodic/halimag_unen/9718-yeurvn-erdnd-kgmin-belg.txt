һурвн эрдньд - көгҗмин белг
07-05-2019, 11:35 | Таңһчин зәңгс » Сойл
Одахн «Калмыкия» гидг РИА-н барин агентствд болсн брифингд Хальмг Таңһчин искусствин ачта үүлдәч Савр Катаев, «Бурхн Багшин Алтн Сүм» Цутхлң хурлын Йонтен гелң болн А.Цебековин нертә Хальмг Таңһчин хорин художественн һардач Ольга Сердюкова журналистнрлә харһв. Күндтә гиичнр июнь сарин 8-д Цутхлң хурлд Бурхна һурвн эрдньд көгҗмин белг нерәдлһнә байр болхин тускар келҗ өгв. Эн керг-үүлдвр түрүн болҗ 2015 җилд Хальмгин шаҗн лам Тэло Тулку ринпочен седвәрәр болсмн, тер цагас авн эн фестиваль һурвн дәкҗ давулгдв. Түрүн фестивальд 330 көгҗмч орлцсн болхла, нидн – 700, тер тоод таңһчин хорин дуучнр.
- Эн җил көгҗмин фестивальд Келн-улсин оркестр, «Бамб цецг», «өөрднр» , А.Цебековин нертә хор, көгҗмин школмудын багшнр болн бичкдүд орлцхмн. Хальмгин нертә домбрч Булһн Манджуракова бас эн фестивальд орлцх чигн. Тер мет эн әрүн чинртә кергт орлцх саната улс бас орлцҗ чадҗана. Келхд, нидн П.Чонкушовин нертә искусствин колледжд 8 күн сарин эргцд домбр цокдг дасад, бас эн фестивальд орлцсмн. Эн җил бидн май сарин дунд иим ахр курс бас бүрдәхәр зуралҗанавидн. Эн фестивальд орлцх саната улс Вконтакте гидг социальн сетьд «Хальмгин 700 көгҗмч» гидг багд барлгдсн зәңг умшч чадҗана,- гиҗ Савр Катаев келв.
Йонтен гелңгин келсәр, эн фестиваль хальмг зевсгүд дөңнлһнә, дорас өсч йовх үйиг келн-улсин сойлар соньмсулх күслтә. Энтн таңһчин олн әмтиг ниицүлҗәх керг-үүлдвр болҗана. Тегәд чигн райодын көгҗмчнрт бәәрн арһлачнр болн фермермүд дөң-тусан күргҗ, хаалһин мөңгинь даңцасн болхла теднд буйн болхмн. Эврән эн кергт орлцҗ эс чадҗах улс көгҗмчнрт демән күргҗ чадҗана гиҗ Йонтен гелң цәәлһв.
А.Цебековин хор эн әрүн кергт орлцҗахнь эднд ик бахмҗ болҗана гиҗ Ольга Сердюкова темдглв. Хорин репертуарт ода бурхн-шаҗна үүдәврмүд бәәхнь эднд ик дааврта болн күндтә болҗана, эдн сар хооран Москвад Энткг орн-нутгин элчллтд «Сүмин магтал» дуулсн билә. Эн фестивальд мадниг дахад әмтн маань дуулхин төлә олнд терүг цааснд барлҗ түгәҗ өгх санан бәәнә гиҗ хорин художественн һардач келв. Эднлә хамдан бичкдүдин хорин уйн наста дуучнр орлцхмн.
- Бурхна һурвн эрдньд көгҗмин белг нерәдлһнә байр мана таңһчин әмтиг негдүлҗ, җил ирвәс орлцачнрин тонь өсч йовтха. Болв маднд орлцачнрин то икдүллһн һол керг болҗахш, хамгин түрүнд энтн мана таңһчин цецгәрлтд, бурхн-шаҗн делгрлтд нерәдгдҗәх әрүнә чинртә керг болҗана,- гиҗ брифингд орлцачнр келв.
Наталья ДАВАЕВА