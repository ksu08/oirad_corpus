Күцәмҗ бәәнә, цааранднь көдлх кергтә
04-09-2018, 09:43 
Сентябрин нег шинд таңһчин Толһач Алексей Орлов Көтчнр селәнә олн профильтә гимназин сурһульчнрла, багшнрла болн селәнә бәәрн әмтнлә харһҗ, тедниг Медрлин өдрлә йөрәв. Сурһулян улм сәәнәр дасч, гүн медрл хоршаҗ автн, эрүл-менд бәәтн, багшнран соңстн,- гиҗ эн көвүд-күүкдт келв.
Эн байрин харһлтд тер мет таңһчин сурһуль-эрдмин болн номин министр Николай Манцаев болн района Толһач Санал Годжуров, школын директор Игорь Энеев орлцв. Негдгч классин сурһульчнр шүлгүд келҗ ирсн улсиг байрлулв. Дәкәд школын ансамблин сурһульчнр хальмг келнд нерәдсн ду дуулад, авъясан, келән бичә марттн гиҗ тодлулв.
Дарунь таңһчин Толһач үг келҗ, багшнриг болн сурһульчнриг байрин өдрлә йөрәв: - Түрүн болҗ Көтчнрә районд Медрлин өдр темдглҗәх кемд ирҗәнәв. Тана цутхлң селәнд негдгч классин сурһульчнрин то өсәд йовна, тиим кевәр тана төрскн поселок өргҗҗ, цецгәрҗ йовна, тернь йир сән темдг.
Эн өдр седклән өгч көдлҗәх цуг багшнрт ханлтан өргхәр седләв, цуг таднд тана сурһульчнрт бат эрүл-менд, эвин сәәхн җирһл эдлҗ бәәтн гиҗ йөрәҗәнәв. Иргч җилд тана школд капитальн ясвр эклх, тиим сән таалд сурһульчнр улм сәәнәр сурч кесг күцәмҗ бәрҗ чадхнь лавта. Тиим кевәр Медрлин өдриг дарук җилд тадн төрүц талдан таалд тосхт гиҗ бат ицгтә бәәнәв, - гив.
Дарунь арвн негдгч классин сурһульчнр школд түрүн болҗ ирсн бичкдүдт белгүдән бәрүлҗ өгв. Дәкәд школан 45 җил хооран төгсәсн улсин нерн деерәс Виктор Конышев келв, эднә багин нерн деерәс гимназьд эврә үнтә белгән өгв. Цааранднь 11-ч классин сурһульч үг келҗ, ода сурчах күүкд-көвүд Көтчнрә һазртан, таңһчдан итклтә иргнмүд болҗ өстхә, гимназян бичә марттха гиҗ йөрәв.
Эк-эцкнрин нерн деерәс хальмг келәр бас йөрәв. Тиим кевәр Көтчнрт төрскн келән, авъясан эс мартҗахан бичкдүд чигн, эк-эцкнр, багшнр медүлв. Байрин керг-үүлдврин хөөн таңһчин Толһач гимназин хот-хол белддг блокиг болн спортзалыг хәләв. Энд капитальн ясвр кегдсн бәәнә, цугнь сурһулин шин җилд белн. Тиим кевәр гимназин сурһульчнр физкультурин кичәлән сән таалд давулҗ, олн зүсн секцд занять кеҗ чадх. Шимтә-шүүстә хот-хол чигн эднд белдх.
Дарунь Алексей Орлов Көтчнр селәнә уульнцсар тосхсн хаалһсиг, цааранднь эрк биш ясрулгдх уульнцсиг хәләҗ, хаалһ тосхлһн Көтчнрә районд шин җиләс авн үзмҗтәһәр икдх гиҗ темдглв. Цааранднь делегац Көтчнрә района "Родничок" лагерьт одв. Энд бас дигтә-дарата ясвр кегдв, тер кергт таңһчин бюджетәс 4 сай болн района хазнас 400 миңһн арслң һарһгдв. Лагерин корпуст терзмүд сольгдв, усн орулгдв. Эн җилин зунар энд 4 селгәнд 300 шаху сурһульч һанцхн Көтчнрә районас биш, болв Октябрьск, Сарпан, Баһ Дөрвдә райодас күүкд ирҗ сергмҗтәһәр амрв.
4-ч селгән хальмг келнд болн авъяст нерәдгдсмн. Кесг района күүкд-көвүд олн зүсн наадна, тренингин йовудт хальмг кел дасв, тер дассн медрлән үзүләд концерт, бичкн наад тәвв. Мана лагерь келн-улсин босхмҗин цутхлңд хүврәд чигн бәәх гиҗ директор Зоя Утаджиева темдглв. Медрлин өдр болсн бийнь сурһульчнрин баг энд ода чигн амра, удл уга эдн школдан одх. Дәкәд эдниг хальмг келәр Алексей Маратович йөрәв. Тадн энд келн-улсин авъясин, тууҗин тускар кесг тоот медҗ аввт, терүнә тускар гер талан ирәд үүрмүдтән, элгн-садндан келҗ өгхт гиҗ таңһчин Толһач темдглв.
Цааранднь делегац Ергенинский селәнд ирв. Энд шин сойлын Гер тосхгдв. Эн объектин тускар таңһчин сойлын министр Хонгр Эльбиков келҗ өгв. Ут-турштан 21 сай арслң федеральн бюджетәс, 4, 5 сай таңһчас болн 2 сай районас һарһгдв. У-сарул герт ямаран чигн олна керг-үүлдвр бүрдәҗ болхмн. Алексей Орлов цугинь хәләҗ, сән чинртәһәр тосхлтын көдлмш күцәгдсинь темдглв. Дарунь таңһчин Толһач Ергенинск дундын школд ирв, энд цугнь шин җилд белн - спортзалд болн хот уудг залд, классмудт капитальн ясвр кегдсн бәәнә, эрмдгтә бичкдүдин төлә чигн энд цуг таал тогтагдв.
- Цуг района экономикин, селәнә эдл-ахун үзмжнь му биш. Социальн халхар хәләхлә, Көтчнр селәнә 3 уульнц асфальтар бүркгдв, болв тер көдлмшиг цааранднь кех кергтә - тротуармуд, герл өгдг тоотыг тосхх кергтә. "Балһсна сән таалта бәәц" гидг халхар Көтчнр селәнд ода деерән төсв уга, района шин һардвр тер кергиг күцәх гиҗ санҗанав Алексей Орлов темдглв.
Тер мет Көтчнрә районд мал алдг, мах эд-бод кедг предприять тосхх кергтә. Ода болхла школмудт талдан райодас авч ирсн махар хот-хол кенә, тернь сән йовдл биш. Усна төр хаһлхин төлә скважин бурһудад, тер төриг хаһлхмн, түүнә төлә цеврлдг установкс кергтә. Федеральн йосн эн туст ода деерән шунлтан үзүлҗәхш. Эн төр хаһллһнд арднь орҗ орлцҗ мөңг олҗ авх кергтә. Эн өдр сентябрин нег шинд Элстүр левокумск цевр усн ирв.
Тиигҗ федеральн правительствла хамдан социальн делгрлтин программиг җирһлд тохрах кергтә. Тер тоод СДК-н халхар күцәсн көдлмш сән. Эн җилин чилгч күртл бас цөөкн СДК эдлврт орх, талдан социальн төрмүд тиим йовудтаһар күцәгдх зөвтә гиҗ таңһчин Толһач заав.
ТүРВәН һуна