Элст – хамгин сән балһсн
02-09-2014, 15:58 | Таңһчин зәңгс
Таңһчин хотл балһснд сән авъяст тохрсар микрорайодын өдрмүд бүрдәгдҗәнә. Давсн басң өдр «Элстин асхд» гидг нерәдлһтә байрин керг-үүлдвр 7-ч болн 9-ч микрорайодт бәәдг әмтнә төлә «Октябрь» кинотеатрин талвңд болв.
Чилгр асхар ик баһ уга энд цуглрв. Элст балһсна администрацин толһачин негдгч дарук Сергей Раров цуглрсн улсиг 7-ч болн 9-ч микрорайодын өдрлә йөрәҗ, хөв-кишг, эрүл-менд, төвкнүн, сән-сәәхн бәәхиг дурдв. Дарунь балһсна һардачин дарук олн үртә өрк-бүлмүдт гер тосхлһна төлә һазрин участкудын сертификатмуд байрин бәәдлд бәрүлҗ өгв.
«Веснушки» ансамблин уйн наста билгтнр «Хамдан» гидг бииһин композиц олна оньгт тусхаҗ, хальмг, орс, хасг, уулын нань чигн келн улсин бииһәр дамҗулҗ, мана хотл балһснд бәәдг олн келн улс ниитәһәр бәәдгиг медүлв.
2014 җил орн-нутгин Президентин зәрлгәр сойлын җил гиҗ зарлгдв. Мана балһсна үүдәгч коллективс олн келн улсин билг-эрдмиг болн заңшалмуд хадһлҗ, цааранднь делгрүлҗ, тәвцән орулҗана. Тер ахсн «Степняночка» орс дууна улсин ансамбль, «Тюльпанчик» үлгүр болгч бичкдүдин ансамбль, «Родина» сойлын цутхлңгин вокальн баг, нань чигн билгтнр билг-эрдмән үзүлҗ, олн улст сергмҗ үүдәв.
Элстин 7-ч болн 9-ч микрорайодт балһс тосхҗ, балһсна босхмҗин болн делгрлтин төлә күч-көлсән һарһсн, үрн-садндан сән сурһмҗ өгсн, ода ачта амлһндан һарсн, олн дунд тоомср эзлҗәх улс баһ биш бәәнә.
Байрт дәәнә ветеранмудыг йөрәҗ, белгүд бәрүлҗ өгв. Төрскән харсгч Алдр дәәнд орлцсн Тимофей Кутыгин ветеранмудын нерн деерәс цуглрсн улст йөрәлин үгән нерәдв.
Эн микрорайодт билгтә улс олн бәәнә. Тедн дунд таңһчд нернь темдгтә сойлын көдләчнр Любовь Дохаева, Антонина Мукаева, Геннадий Шулунов, Владимир Чуносов болн Вера Махрина. Тер мет энд бәәдг Александр Баинхараев, «Бамб цецг» ду-бииһин государственн ансамблин артист, домбр цокҗ, әмтнд байр үүдәв.
Хальмгин десантникүдин ниицәнә ахлач Очр Халгаев байрт орлцҗ, цуглрсн улсиг йөрәв. Энүнә һардврт дамшдг уйн наста десантникүд бәәр бәрлдәнә эв-дован, чадмган үзүлҗ, олыг соньмсулв.
«Восток-сервис» ОАО-н һардач Вячеслав Ульцинов байрин керг-үүлдврт ирсн улсиг йөрәҗ, седвәр татҗ, нөкцҗ үүлддг олн давхр гермүдин комитетмүдин шунмһа ахлачнрт ханлтан өргҗ, белгүд бәрүлҗ өгв.
Байрин керг-үүлдврин йовудт соньн марһас бүрдәгдв. Балһсна библиотекс сойлын җилд, хальмг улс әрәсән ханьд орсна 405 җилд, Элст үүдснә 149 җилд нерәдҗ белдсн һәәхүлмүд, 18-ч тойгта дундын школын сурһульчнрин болн 31-ч тойгта бичкдүдин садт ордг күүкдин урн һарин эрдмин кегдлмүдин һәәхүл олна оньг авлв. Бичкдүдин төлә олн аттракционмуд көдлв, әмтәхн хот хулдгдв. әмтн ик-баһ уга байрт ирҗ, цаган соньн кевәр, сергмҗтәһәр давулв.