Сойлын зәңг
14-11-2018, 09:50 
Таасгдсн нааддыг хәләв
Келн-улсин драматическ театр эн җилә театральн сезонан олн хәләһәчнртән таасгдсн нааддар эклв. Тернь Басңга Баатрин "О,Чүүчә,Чүүчә" гидг наадн. Эн наадн театрин түрүн җилмүдәс авн тәәз деер тәвгдҗ йовна. Оньдин әмтнә оньг олҗах наадыг 2011 җилд режиссер Борис Манджиев болн бичәч Вера Шуграева шинрүлҗ, цагин неквриг дахулҗ тәвсн билә. Тиигәд наадн олн җилин туршарт әмтнә оньг авлҗ йовна. Кесг фестивальд үзүлгдлә. Келн-улсин драматургийин йоста зөөрнь болгч наадн урдк кевәрн әмтнә оньг эзлҗәхинь сезона эклц медүлв.
Сойлын җирһлд йоста ик йовдл болсн "Я - Будда" наадыг чигн хәләһәчнр дәкнәс таасҗ хәләҗәнә. Тер мет Шекспирин пьесар Павел Пронин тәвсн "Комедия ошибок" гидг наадн чигн хәләһәчнриг шогта болн сергмҗтә үүлдврәрн, артистнрин билгтә наадар соньмсулна.
Олнд туста төсв
Драмин болн шог наадна Орс республиканск театрт шин сезонд В. Иванов-Таганский тәвсн "Почем бивень мамонта" гидг наадн ноябрин 9,10-д үзүлгдв. Сезон болхла ноябрин 2-т "Продавец дождя" гидг наадар экллә. Олн хәләһәчнр ноябрин 3-д "Пощечина" гидг шин наад хәләв.
Сентябрь сарас авн экләд эн театр социальн-сойлын төсвиг күцәҗәнә. Тернь сойлыг хадһллһна Московск саңгин социальн тогтурта бәәдл тетклһнә керг-үүлдврмүдин кемҗәнд кегдҗәнә. әрәсән сойлын министерствин дөңгәр төсв күцәгдҗәнә. Социальн халхар баһ тетквртә әмтнд сойлын программ үзүлх, сойлын зөөрлә интернатн учрежденьд өнчн көгшдин герт бәәх әмтиг таньлдулх, теднд күрч, сойлын болн көгҗмин асхд бүрдәхәр бәәнә.
Социальн-сойлын төсв "Җивр" гидг нер зүүнә. Төсвин түрүн җилд режиссер Артур Кочаняна шүлгләнд нерәдсн программ күцәгдхмн. Терүнә йовудт Деед Яшкулин санаторн школд, Сарпан коррекционн школ-интернатд, Яшкулин школ-интернатд харһлтс бүрдәхәр зуралҗана. Төсвиг күцәлһнә йовудт нань чигн кесг керг-үүлдвр болхмн. Эн туст социальн төсвиг күцәһәд, театрин коллектив олнд туста керг кеҗәхнь соньн гих кергтә.
Мордвад наад тәвв
Артист болн режиссер Алексей Сарангов талдан театрт наад тәвв. Мордовин Келн-улсин драматическ театр баһ наста режиссериг наад тәвтхә гисн үрвр келә. Алексей Сарангов эн театрт көгҗмин тууль белдҗ тәвв. "Курмай" гидг нертә драматург Валентина Мишанинә бичсн пьесар наадн белдҗ тәвгдв.
Нааднд ик зуудан театрин баһчуд орлцҗана. Баһ наста зурач-дизайнер Татьяна Юрасова наадна кеерүлиг белдв. Билгтә зурач Сычковин нертә Саранск училищ, келн-улсин сойлын Саранск институт төгсәсмн. Якутск көгҗмин театрт зурач Т. Юрасова кесг наад белдлһнд орлцҗ, дамшлт авсн билә. Наадна көгҗмиг мордван фольклорн дууна эрдмчнр Андрей Ромашкин, Андрей Кузнецов, Александр Учеваткин бичсмн. Драматическ артистнрла хамдан эдн нааднд орлцҗана.
"Курмай" наадн - Алексей Саранговин режиссер болҗ тәвҗәх тавдгч наадн болҗана. Баһ наста режиссерин хаалһнь цаһан болтха!
Форумд орлцв
Хальмг Таңһчин ачта артистк Валентина Нимяева "Культурное наследие Северного Кавказа, как ресурс межнационального согласия" гидг нерәдлһтә IV нарт-делкән номин форумд орлцв. Җил болһн болдг эн форумд номин, сурһуль-эрдмин, социальн-сойлын халхин, туризмин учрежденьсин элчнр орлцна. Йосна болн зака һарһдг органмудын элчнр, олна организацсин болн нань чигн негдлтсин элчнр форумд сойлын зөөриг улсин иньгллтин, ни-негн бәәлһнә төлә яһҗ олзлхин тускар күүндвр кенә.
"Вечно актуальная классика" в культурном пространстве России" гидг төрәр болсн "төгрг ширән" сүүрт Валентина Анатольевна хальмг драматург Басңга Баатрин үүдәгч зөөрин туск илдкл кев. Келн-улсин театр неринь зүүҗәх бичәчин үүлдврнь хальмг драматургийин делгрлтд ямаран ик нилчән күргҗәхин тускар илдклд тодрхаһар келгдв.

ЖИРһЛИН Кермн