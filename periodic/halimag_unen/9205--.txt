Туста нөкцлт делгрҗәнә
13-11-2018, 09:32 
Одахн Москвад "Моңһл цивилизацин туск әрәсән востоковеденя номтнр ямаран шинҗллт кеҗәхин тускар" ("Монгольская цивилизация в фокусе российского востоковедения") гидг төрәр нарт-делкән конференц болв. әрәсән Номин академин медлин Востоковеденя институтын 200 җилин өөнд нерәдсн Конгрессин кемҗәнд эн бүрдәгдв.
Кесг цивилизацин делгрлтлә, диг-даранла залһлдулҗ Моңһлын болн моңһл үндстә келн-улсин делкән тууҗд болн өдгә цагин бәәдлд орулсн ик тәвцд нерәдсн кесг төрәр өргн күүндвр болв. Дотр-дундын Азийин һоллгч цивилизац болҗах Моңһлын тууҗ болн сойл иим зөрүллтәр хәләгдв: "Моңһл болн дотр-дундын Азийин делкән цивилизацсин делгрлтин йовуд теорин хәләцд".
Тер мет "Дотр-дундын Азийин цивилизацин ханьд Моңһлын тууҗиг шинҗллһн" гидг төр номтнриг онц соньмсулв. "Моңһл цивилизацин тууҗин, сойлын, социальн-экономическ делгрлтин, шаҗна болн геополитическ өдгә цагин бәәдлин онц тоот" гидг төрәр соньн кесг илдклмүд нертә номтнр кеҗ, кесг сенр тоотла конгресст ирсн специалистнриг таньлдулв.
Тер мет "Цивилизацсин диалогд нүүдл келн улсин тәвц, Торһн болн Цәәһин зам улан хаалһин делгрлтд эднә орулсн нилч болн әрәсә-Моңһл-Китд экономикин нөкцлтд өдгә цагин Моңһл ямаран чинр зүүҗәхин туск" төр номтнриг соньмсулв.
Москвад болсн конференцд Моңһлын, США-н, Францин, Японя специалистнр орлцв. Конференциг РАН-а востоковеденя институтын номин һардач, академик В.В.Наумкин секв. Номтнр сән ашта, олнд туста, күцәмҗтә көдлмш күцәтхә гиҗ Моңһлын һазадын кергүдин министр Цогтбаатар Дамдин, Моңһлын Номин Академин вице-президент, академик Чулуунбаатар Гэлэгпил, Моңһлын сурһуль-эрдмин, номин, сойлын болн спортын министерствин сойлын болн билг-эрдмин халхд күцәдг политикин департаментин һардач Сэргэлэн Болд, Моңһлын АН-ә тууҗин болн археологин институтын директор, монголоведмүдин нарт-делкән ассоциацин генеральн сегләтр профессор Сампилодоноров Чулуун үг келв.
Хальмг госуниверситетин нерн деерәс конференцин көдлмшт хальмг литературин болн журналистикин кафедрин доцент Светлана Цеденова орлцв. "Хальмг госуниверситетд моңһл тууҗ болн сойл шинҗллһнә зөрүллтин болвсрлт болн делгрлт" гидг илдкл эн умшв.
Дорд үзгин орн-нутгудын тууҗ болн сойл, амн үгин зөөр, урн үгин литератур шинҗллһнә кесг төрәр нарт-делкән конференциг Хальмг ГУ-н һардвр кесг дәкҗ Элстд бүрдәҗ кесмн, энд нертә номтнр, тер тоод РАН-а Востоковеденя институтын специалистнр илдклмүд кеҗ нарт- делкән шинҗллтд ик тәвцән орулсмн.
Түшгч региональн вузд көдлсн болн сурсн деерән Хальмг университетин номтнр, аспирантнр болн оютнр Востоковеденя институтла бат залһлда бәрнә, баһ наста кесг хальмг номтнр энд номин кандидатын болн докторин диссертац харссмн, Москван институтын номтнр эднд диссертац белдлһнд ик дөңгән күргнә.
Хальмг университетд Востоковеденя институтын өдрмүд болна, күндтә гиичнр оютнрла, магистрантнрла, баһ наста номтнрла харһҗ эврә шинҗллтсин, институтын олн халхин көдлмшин тускар келҗ өгнә. Тиим залһлдан Хальмг ГУ-н номтнрин мергҗлтиг өөдлүллһнд ик нилчән күргнә, тууҗин, келнә болн нань чигн шинҗллтиг өөдән кемҗәнд күцәлһнд дөң болна.
Тиигҗ хальмг оютнр эклц курсас авн шинҗллтин көдлмшлә таньлдад, нертә номтнрас үлгүр авад, эднә цәәлһвр соңсад, биидән чигн соньн төр шүүҗ авна, тернь иргчдән улм гүн номин көдлмш күцәлһнд эднд дөң болад бәәхнь лавта.

ТүРВәН һуна