Эцкин зург эклцнь болв
22-01-2020, 09:54 | Таңһчин зәңгс » Сойл
Давсн җилин декабрь сарин 28-д «Родина» кинотеатрт документальн хальмг кино үзүлв. Тернь «Прощай, земля калмыцкая» гиҗ нерәдгдсмн. өрәл часин дунд болсн кинозургт хальмг нег өрк-бүлиг яһҗ Сиврүр туулһсна кемиг үзүлҗәнә. Арлтан Бембеев белдҗ тәвсн фильмиг олн элстихн эн өдр хәләв. 1943 җилин декабрь сард хотл балһснд бәәсн хальмгудыг «Родина» кинотеатрас авч һарсинь тодлсн көгшд, эк-эцкнрәсн медсн әмтн эн һашута санлын өдр фильмиг хәләһәд, кинотеатрин өөрк санлын бәәрнд цецгүд тәвв.
Ахрар эн фильмин сүл кадрмудт хальмгуд Сиврәс ирхин өмн радиоһар хальмг ду соңссн зургудар төгснә. Герүрн ирсн эдниг нурад тарсн гермүднь, эс гиҗ эцкин герин үлдлмүд тоссмн. Арлтана эцк зурач Григорий Бембеев эцкиннь герин ормин тускар бичсн шүлгнь болн зургнь көвүнә зүркнд тодлгдҗ, фильм цокҗ авх седкл зүүлһсмн. Эн шүлгиг умшачнрин оньгт тусхаҗанавидн.

[b]Эцкин герин орм
(Бембеев Г.И.)[/b]
Эҗго теегин булңгд
Эцкин герин орм
Гарә ээҗин төрл
Герим зааҗ өглә.
Харһсн зовлңгин үлдл
Хар җирмүдин герч
Унтрсн бешин һулмтт
Улаһад чолуд үлдҗ.
Тер чолуд үзчкәд,
Тесч бийән ядад,
Элс атхҗ өвдглүв
Эцкән санҗ шуукрув.
Мини седклиг үүмүлсн
Мини зүркиг хорсулсн
Даҗрлһна цагин темдг
Дәкҗ бичә үзгдтхә!
Цагин селгән ирҗ
Цаһан җилмүд ирүлв
үкшго үнн батрҗ,
Улст иткмҗинь бәрүлв.
Хәрҗ ирсн хальмгуд
Хәәртә бурхндан зальвртн,
әмдрсн хөвдән барлҗ
әәсн, зовсн мууһан
Хорһлҗар цутхҗ һарһҗ
әәдго тохман босхтн!

Эцкиннь эн шүлгиг көвүн кесг дәкҗ умшсн болх. Шүлгин мөр болһнд һашута тууврин цагин темдгүд орман олснь үзгднә, медгднә. 13 җилдән төрскн теегтән ирх иткмҗтә бәәсн улст, хәрҗ ирхләнь ик зууднь иигж «эцкин герин ормсан» үлдлнь тоссмн. Зәрм һазрар бүкл селәд уга болсмн. Тедниг зуг хуучн картд болн көгшдин уханд болн тодлврт олҗ болхмн.
Сиврин тууврин һашута цаг тиигәд күн болһна җирһлд ик өвдкүр болҗ үлдв. үүдәгч эрдмтә әмтн тер тодлвран үүдәврмүдт хүврәхәр зүткнә. Хальмг Таңһчин ачта зурач Григорий Бембеев 1995 җилд эн төрт нерәдсн зурган зурв. «Прощай, земля калмыцкая» гиҗ тер нерәдгднә. Кесг һәәхүлд үзүлгдлә. Эврәннь зургудын каталогд эн зургин өөр Григорий Инджиевич хальмг келәр бичсн эн шүлгән даңгин орулна.
җилмүд давад, көвүнь Арлтан Бембеев эцкин зургас эклц авад, документальн кино белдв. Терүндән көвүн эцкин зургин нериг өгв. «Прощай, земля калмыцкая» гидг документальн фильмиг 2019 җилин декабрин 28-д «Родина» кинотеатрт олн улс ирҗ хәләв. Фильм 12 часла үзүлгдх гиҗ зарлгдла. Болв терүг хәләх улс дегд олн болад, фильмиг дәкн нег 13 часла үзүлв. өрүн санлын митингд одад, Сиврт үлдсн өвкнртән зальврад, зулан өргсн әмтн цугтан иигәрән ирцхәв.
Кинематографичек халхас соньн олвр болсн дүрмүдин ухан-седклинь медүлгч кадрмудыг Арлтан сән кевәр үзүлҗ чадв. Дүр болһнд ирлцәтә әмтиг олҗ авсинь бас сән халхаснь темдглҗ болхмн. Таисия Боваева эн дүриг тогтав. Санҗ Чалеевин тогтасн дүр бас тодлгдв. Цаста бүүрл өрәһәр хальмгудыг авч һарч йовх һурвн салдс чигн заң-авцарн әдл биш. Эрк шилтә цагт чик эс гиҗ хаҗһр йовдл һарһҗахан йилһх кем эднд бас учрна. Заквр тиим гиҗ бийән гемшәлго догшар үүлдҗәх салдсиг Василий Лодянов үзүлҗәнә. Талдан салдснь генткн учрсн һашута йовдлын өмн арһ уга үлдсн көгшн-бичкнд шулуһар бийән белдхд дөң болхар седнә. Эн дүриг Элстин искусствин колледжин оютн Семен Цыкалов үзүлв. һурвдгч салдснь болхла, юмиг төрт авдго күн, күүнә зовлң болну, байр болну, терүнд төрүц керг уга. Эн дүриг Артем Велигурин үзүлсн болдг.
Москваһас радиоһар Улан Лиджиева хальмг ду дуулсинь соңсчах улс фильмин чилгчд үзүлгднә. Тагчг суух улсин чирәһинь хәләҗ, хуучн гимнастеркта, терүнднь медаль зүүгдсинь үзҗ, тер залу күүнә дүрт хәләһәчнрин оньг тусна. Төрүц мартгдшго зөвүр-зовлң нүднднь шиңгрсн хәләц, юунд чигн даргддго чидл терүнә цогцд ивтлгдсн болҗ эн кадрмуд хәләгднә.
Арлтан Бембеев белдврин ик көдлмш кеснь, цуг тоотыг цагин бәәдлиг медүлҗ үзүлхин төлә кергтә өлг-эдиг, тер кемд ирлцәтә шавр гер (землянк) болн барак олхд чигн амр болсн уга. Театрин артистнр болн көдләчнр бәәсәрн хувалцҗ дөң болсиг Арлтан ханлттаһар темдглҗ келнә. Нег күүкд күн Сиврүр туухд өмсҗ йовсн пальтоһан авч өгв. Тиигәд эгл улс фильм белдхд дөң болв. Эн ик төриг үзүлх фильмс хөөннь чигн тәвгдәд бәәхмн. Зуг һундл болхд, документальн кинод кергтә тоот уга болҗахнь, тер цагиг үнн кевәр бәәдлин болн үүлдврин цуг ирлцңгү кевәр үзүлхд амр биш.
Хальмг баһчуд зөргләд, олн-әмтнә тууҗд учрсн тоотыг ашлад, эврә шинҗллт кеҗ үзүлхәр зүткҗәхнь йир сән болҗана. Хальмг кино уга, терүг тәвнә гисн дала мөңгн кергтә гиһәд кесг давтад келәд бәәтл келнә арсн җульһрҗана. Болв иим баһчуд бәәхлә, хальмг кино чигн төрхмн.
[b]Галина ХЕЙЧИЕВА