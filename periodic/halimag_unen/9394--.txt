КТК шин автобусмуд белглв
05-12-2018, 09:41 
Өцклдүр Элстд "Долан хонгин сүм" гидг сойлын комплексин талвңд таңһчин социальн учрежденьст шин көлгн-күчнә түлкүр бәрүлҗ өглһнә байрта керг-үүлдвр болв. КТК-Р гидг компань Хальмг Таңһчд буйнч седклин программар социальн учрежденьст тасрлтан угаһар дөң күргнә. Ода Хальмг Таңһчин спортын болн баһчудын политикин министерствин медлд үүлддг "Сборн командсин спортивн белдврин таңһчин Цутхлң", "Олимпийск көрңгин таңһчин комплексн спортивн школ", "Ик Буурла Н.Богаевин нертә ДЮСШ" болн "Хар һазра ДЮСШ" гидг тавн учреждень шин автобусар теткгдв. Тер мет "Гемтә-шалтгта бичкдүдин реабилитацин Цутхлң" гидг социальн учреждень шишлң көлгн-күчтә болв. Ут тоодан зурһан автобус хулдҗ авлһнд 25 сай арслң йилһгдв.
Байрин керг-үүлдврт Хальмг Таңһчин правительствин Ахлач Игорь Зотов, таңһчин правительствла залһлда бәрлһнә КТК-н элч үлмҗ Чиджиев, таңһчин спортын болн баһчудын политикин министр Дорджи Шикеев орлцад, "Мерседес-Бенц Спринтер" гидг автобусын түлкүр авсн учрежденьсин көдләчнриг йөрәв. Таңһчин премьер-министрин темдглсәр, КТК мана бюджетин ору икдүллһнд ик тәвцән орулна, буйнч седклин керг-үүлдврмүд күцәҗ, бичкдүдин билг-эрдм делгрүллһнд ик оньг өгнә. Дорас өсч йовх бичкдүд спортар соньмсҗ, таңһчин болн әрәсән бәәтхә, нарт-делкән марһаст нер һархин төлә компань ик дөңгән күргнә. Элстд, Ик Буурлд болн Хар һазра Адык селәдт спортивн объектмүд тосхлһнд КТК бас дөң болсмн. Ода болхла мана уйн наста спортсменмүд болн гемтә-шалтгта бичкдүд спортивн болну, билг-эрдмин болну керг-үүлдврмүдт һарч йовхин төлә өдгә цага сән автобусмуд белглв гиҗ Игорь Александрович келв.
Келхд, "Мерседес-Бенц Спринтер" тамһта автобусмудт әәмшг уга бәәдл тетклһнд ик оньг өггдсмн, энд Глонасс, тахограф, сплит-систем болн нань чигн оборудовань углҗ тәвгдсн бәәнә. Автобус 19 ормта, гемтә-шалтгта бичкдүдиг өргдг шишлң оборудовань бәәнә, тегәд коляскар йовдг күүкд-көвүд ода олна керг-үүлдврмүдт орлцҗ чадхмн. Таңһчин гемтә-шалтгта бичкдүдин реабилитацин Цутхлңгин һардач Ольга Бадминован келсәр, эднд шишлң көлгн эрк биш керглгдҗәлә. Күүкд-көвүд кесг керг-үүлдврмүдт, фестивальмудт шунмһаһар орлцна, дулан цагт эдн ипподромд иппотерапийин занятьст орна. Җилин эргцд эн цутхлңд 600 күүкн-көвүн реабилитацд орҗ, эмнлһ авна, энд күүкд-көвүдин билг-эрдм делгрүллһнд ик оньг өггднә. Эднд шишлң көлгн-күч белглснд учрежденя көдләчнр болн энд эмнлһ авчах бичкдүд йир байрта бәәнә, ода эдн паралимпийск марһаст болн фестивальмудт орлцҗ чадхмн гиҗ Ольга Леонидовна хувалцв.
КТК-Р компаня элч У.Чиджиев таңһчин һардвр болн компань хоорнд батлгдсн нөкцлтин халхар күцәгдҗәх программсин тускар ахрар келҗ, цааранднь чигн социальн учрежденьст дөңгән күргҗ үүлдхвидн гив. Шин көлгн-күчнә түлкүр авсн учрежденьсин нерн деерәс Ик Буурла ДЮСШ-н директор Олег Коржуев ханлтын үг келҗ, компаньд олзта-орута үүлдвр болн күцәмҗ дурдв. Дарунь цуһар шин автобусмудыг хәләһәд, мана уйн наста спортсменмүд болн шалтгта бичкдүд хол хаалһд һарч йовсн цагтан әәмшг уга бәәдлд телевизор хәләҗ, халун кемд сплит-систем олзлҗ сән таалд йовхиг үзв. "Хаалһнь цаһан болтха", гиҗ байрт орлцачнр цуһар дурдв.

Наталья ДАВАЕВА
ЗУРГТ: шин көлгн-күчнә түлкүр бәрүлҗ өгчәх кем
И.Музраеван цоксн зург