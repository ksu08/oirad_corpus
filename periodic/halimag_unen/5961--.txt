Билгтә дуучла хамдан дуулый!
13-06-2017, 17:48 
Сойлын халхар көдлҗәх улс Санал Окняевин нериг сән меднә. Ик Буурла района сойлын Герт эн көдлнә. Эн җилә "Теегин айс" телевизионн марһанд Санал Окняевин белдсн дууч Екатерина Бадмаева негдгч орм эзлв. Дууна билгинь делгрүлҗәх олн нань чигн баһчуд энүнә һардврт сойлын Герт ирҗ, медрл болн дамшлт авна. Билгин хаалһд баһчудыг орулдг эрдмтә күүнә тускар эндр бичҗәнәвидн.
2004 җилд Санал Окняев П. Чонкушовин нертә көгҗмин училищ төгсәсмн. Терүнә дару Ут Салан селәнә сойлын Герт көдләд,
күч-көлснә хаалһан эклв. Көдлмштән батрад, сойлын Гериг толһалв. Седвәртә болн билгтә көвүг өөрнь көдлҗәх улс болн района һардвр чигн темдглв. Иигәд 2007 җиләс авн района сойлын Герт көдлдг болв. 2008 җилд Санал "Реприза" нертә эстрадн дууна ансамбль бүрдәв. Дуунд дурта, көгҗм татҗ чаддг баһчуд тиигәд энүнә өөр цуглрв. Дууна билгтә көвүд-күүкд района цутхлңд баһ биш бәәхиг ансамбль медүлв. үүрмүдән дахад, кесгнь дуунд дуран өгв. Теднә соньмслтыг цааранднь делгрүләд, Санал Владимирович күн болһнла күүндәд, ямаран дуунд дуртаһинь медҗ авад, ик килмҗән өгнә. Көгҗмин туск медрлинь өргҗүлхәр, дуунд юуна тускар келгдҗәхинь, айсин йовудт
көгҗмч ямаран тоолвртаһар көгҗм бичсинь баһчудт цәәлһҗ өгнә. "Реприза" ансамблиг районд сән меднә. Эдн районд болн таңһчд болдг цуг концертд болн олна керг-үүлдврмүдт орлцна.
"КТК-Р - билгтә бичкдүдт" гидг җил болһн кегддг марһанд Санал Окняевин белдсн сурһульчнр нүр орм эзлнә. 2016 җилд энүнә җирһл болн ансамблин үүлдврт йир соньн болв. Кесг марһанд эдн орлцв. Иигәд, Əәдрхн балһснд болсн "Живая вода" гидг нарт-делкән улсин үүдәлтин фестивальд билг-эрдмән үзүлв. "Голос Калмыкии - 2016" гидг төрскән харсачин Өдрт нерәдсн патриотическ дууна таңһчин марһанд Ик Буурла дуучнр орлцв. Орловск района Сан-Маныч селәнд болсн "Бамб цецгүдин байрт" чигн эдн орлцҗ, олн ду дуулҗ, әмтнд сергмҗ үүдәв. Афганистанас советск цергиг һарһсна 27 җилин өөнлә ирлцүлҗ кегдсн тер марһанд түүрвәчин дууна номинацд "Память" болн "Кукушка" дуд һурвдгч ормиг эзлв. Ансамблин дууч Лев Тямисов тедниг дуулҗ, әмтнә оньгиг эзлв. Яшкуль селәнд болсн
Төрскән харсгч дәәнд нерәдсн дууна марһанд Санал Окняев "Смуглянка" болн "Офицеры" гидг ду дуулад, 1-ч орм эзлв. Ансамблин һардач тиигәд бийнь сурһульчнртан үлгүр болна.
Төрскнд нерәдсн дуд, эврә һазртан дурта болхд нилчән күргдг дуудыг Санал дурлҗ дуулна. Хальмг дуд чигн эн айсинь өргҗ сәәхн дуулна. Финляндьд, Карельд, Дагестанд, Ставропольск крайд, Волгоградт, Ростовд, Геленджикд, Владимирт дууч Санал Окняевин билгиг әмтн өөдәнәр үнлсмн.
Дуунд үгнь болн көгҗминь сәәхн ирлцсн цагт Саналд нег үлү тааста болна. Дууна учр-утхинь медҗ авдгиг сурһульчнртан эн дасхна. Седклднь дун ирлцхлә, тер цагт дууһан өргәд, ямаран чигн тәәз деер баһчуд дуулҗ чадна. Энүнә сурһульчнр тәәз деер бийән бәрҗ чадна, һольшг заңтаһар, сәәхн кевәр билгән үзүлнә. Иигәд баһасн авн билгтә улс чик һарт тусад, туста белдвр авхла ямаран сән юмн.
Сойлын көдлмшиг ясрулхин төлә Санал Владимирович кесг седвәрин эк татач болв. "Билгтә дуучнрла хамдан дуулый, биилий!" гидг "Билгтә хойр одн" гидг "һоллгчин туск хуучна дуд" гидг "Җирһл" төсвиг белдҗ, олн улсиг орлцулҗ, әмтнд ик сергмҗ үүдәлә. Иим үүлдврин учр-утхнь болхла, энүнә тоолврар, Ик Буурлд билгтә олн улс - ик бичкн уга ямаран нег эрдмтәһинь үзүллһн болҗана. Кергән сәәнәр меддг специалистын тускар района сойлын әңгиг һардҗах Нина Аджадыкован келсәр, ямаранчн керг-үүлдвриг Санал седклән тәвҗ, соньнар давулхар зүткнә. Иигәд "Ик Буурла бичкн билгтнр" гидг эстрадн дууна бичкдүдин марһан әмтн дунд ик тааслт олв. Олн улсиг нег кергәр соньмсаҗ, орлцх саната бичкдүдиг белдҗ, теднд чик заавр өгч көдлнә гисн амр керг биш. Дәкәд болхла Санал Владимирович шин тоотар соньмсҗ, бичкдүдин билгиг делгрүллһнд тер медҗ авсн тоотан өргәр олзлна. Тәәзиг герләр кеерүлдг аппаратур, видеопроектор, техническ нань чигн тоотыг эн эвтәһәр
көдлмштән орулна. Медснәсн сурһульчнртан дасхна. Тегәд селәнә сойлын халхар медрлтә иим специалистнр көдлҗәхнь сән йовдл болҗана.

Галина ХЕЙЧИЕВА
Зургт: Ик Буурла района сойлын Герин специалист, дууч болн һардач Санал Окняев