«җаңһрин» бөлгүд дуунд болн зургудт
30-08-2014, 17:43 | Таңһчин зәңгс
Н. Пальмовин нертә Келн-улсин музейд соньн һәәхүл болв. Таңһчин сойлын җирһлд урднь кегдәд уга нег үүлдвр төрв. Хальмг келн-улсин баатрльг дуулвр «җаңһрин» бөлгүдәр тер кегдв. «12 дун» гиҗ нерәдгдсн төсвин зурач Тимур Цонхлаев эпосин бөлгүдин кеерүл болдг зургудыг музейин залд һәәхүл көдлсн кемлә зурв. Эн үүлдврт җаңһрчнр, болн «җаңһрин» төрәр үүлддг номтнр орлцв.
Режиссер Элла Манжеева цокҗ авчах фильмин сүл һарцднь орх тоот иигҗ белдҗ авгдв. «җаңһриг» өдгә цагин үйин баһчуд медҗ авхд дөң болх төсв маднд чигн соньн болв, - гиҗ режиссер Элла Манжеева келнә. - һәәхүлин йовудт олн билгтә улсла таньлдвидн. Эпосин учр-утхиг сәәнәр медҗ аввидн. Чик шиидвр авсндан итквидн»
Зурач Тимур Цонхлаев болхла иим үүлдврин дамшлт авсндан ик байрта бәәнә. «әмтнә өөр тер дарунь зург зурна гиснь басл нәрн төр, болв йир соньн. Фойед тәвгдсн телевизорар чигн әмтн зург яһҗ зургдҗахинь үзҗәв. - гиҗ зурач тоолврарн хувалцна. - Зөвәр үүмәтә йовдл болв. Урднь «җаңһриг» умшад, кесг бөлгинь зургудт буулһҗ зурҗасм нанд эн кемд туста болв. Дәкәд болхла, графическ зургуд би түрүн болҗ олна оньгт тусхасм бас дааврта болв».
Дима Шараев, Кутлан Мукабенов, Баатр Манджиев, Андрей Очр-Горяев болн нань чигн җаңһрчнр өдр болһн ирәд, «җаңһрин» бөлгүд дуулснь зурачд ик урмдта болв. «12 дууг» он-лайн кевәр үзүллһнд оператормуд Константин Овчинников болн Екатерина Орлова көдлв.
Музейин директор Ирина Мучаева һәәхүл иим кемҗәнд түрүн болҗ кегдсинь, әмтнә оньг авлсинь темдглҗ келв. Соньн эн төсвд орлцсн улс Хальмгин сойлын министерствин ханлтын һашгудар мөрәлгдв.