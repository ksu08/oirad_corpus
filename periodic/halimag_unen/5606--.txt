Седкләрн баһ медәтнр
25-04-2017, 16:50 
Одахн Элстд таңһчин улсин үүдәлтин Герт "Ретро" хорин өөнин концерт болв. Эн байрин керг-үүлдврт орлцхар олн улс ирв. Хотл балһснд болн таңһчд нернь темдгтә
үүдәгч коллективиг әрәсән Федерацин олн-әмтнә сурһуль-эрдмин йилһән сән көдләч, Хальмг Таңһчин сойлын ачта көдләч Галия Месхишвили һардна, концертмейстерәр РФ-н сурһуль-эрдмин күндтә көдләч Галина Мешкилова үүлднә.
2002 җилд Элст балһсна социальн харслтын Цутхлңгин ул деер медәтә улсин төлә олн зүсн кружокуд секгдсмн. Тиигәд дуулдг улсиг негдүлҗәх хорин кружок бүрдәгдв. Кружокд ордг медәтнр тааста дууһан дуулҗ, бәәдл-җирһлин тускар күүндҗ, байр-зовлңгарн хувалцҗ, нег-негән дөңнҗ бәәсмн. Дәкәд болхла хамдан байрин өдрмүд, һарсн өдрин өөнән хамдан темдглҗ, экскурсьмудт одҗ, сул цаган хамдан давулдг билә. зәрмдән концерт чигн үзүлдг бәәсмн. Хорин түрүн һардачнь Т.Вяткина билә.
Җил жилән сольҗ, цаг давҗ, хориг Галия Месхишвили һарддг болв. Терүнәс нааран хор тооһарн чигн өсв, репертуарнь улм байҗв. Хөөннь социальн харслтын Цутхлң әмтнә социальн теткврин комлексин цутхлңд хүврәд, эн учрежденә ул деер медәтә улсин төлә компьютерн курсмуд секгдв. Тегәд "Ретро" хор эн курсмудт сурчасн әмтнә болн балһсна
көгшдин төлә концертмүд тәвдг болв. Тиигәд хорт орлцачнр Галия Месхишвилин һардврт
үүдәгч үүлдврән улм шунмһадулсн учрар эднә бәәдл-җирһлнь соньн болв. Олн шин дуд дасҗ, репертуаран шинрүлҗ, долан хонг болһн цуглрҗ, репетиц давулна. Эдн кесг концертн программ белдв.
"Ретро" хор Элст балһсна болн таңһчин сойлын керг-үүлдврмүдт шунҗ орлцна. Балһсна школмудт болн социальн учрежденьст одҗ, билг-эрдмән үзүлнә.
Концертин йовудт хорин солистнр Людмила Антонова, Софья Мукаева, Роза Потапова, Клавдия Чурюмова, Раиса Букаева, Алла Кознаева болн хорт орлцачнр әмтнд тааста
"Сөңгин дун", "Уголок России", "Ээҗин дун", "Төрлмүд мини","Деләш" гидг болн нань чигн кесг дуд дуулҗ, цуглрсн улсин седкл авлна.
"Ретро" хориг өөнләнь йөрәхәр олн күн ирв. Түрүләд таңһчин социальн делгрлтин, күч-
көлснә болн әмтиг көдлмшәр тетклһнә министрин дарук Евгения Гордеева йөрәлин үг келҗ, хорин һардачиг, концертмейстериг болн хорт ордг кесг улсиг министерствин Күндллһнә һашгар ачлв. Хорт орлцачнр медәтә болвчн кезәд чигн седкләрн баһ мөн. Эдн насндан даргдлго, гем-өвдкүрән мартҗ, олна бәәдл-җирһлд орлцҗ, билг-эрдм делгрүлҗ, баһчудт
үлгүр-үзмҗ болна. Мана таңһчур Əәдрхнә үүдәгч коллектив ирҗ, концерт үзүлсн билә. Ода болхла "Ретро" хор Əәдрхн балһс орҗ, таңһчин меҗә һатц олн әмтиг мана сойлла таньлдулх. Тегәд чигн хаалһин мөңгн кергтә болх гиҗ эднд демән күргв.
Дарунь "Ретро" хорин орлцачнрла үүрлдг, нөкцҗ үүлддг, эдниг дөңндг олн зүсн ведомствсин, учрежденьсин, олна ниицәсин, үүдәгч коллективсин элчнр әрүн седкләсн йөрәҗ, Ханлтын бичгүд, цецгүд болн белгүд бәрүлҗ өгв. Тедн дунд "Күүкд улсин ниицән" гидг әрәсән олна организацин хальмг региональн әңгин ахлач Киштян Кинзеева, "Улан Кирс" гидг Цугәрәсән олна ниицәнә хальмг әңгин ахлач Валентина Будеева, Элстин көгшн болн эрмдгтә улсин гер-интернатын директор Хатимулла Идрисов болн нань чигн улс медәтнрин байриг хувалцхар ирҗ, бүлән үг келв. Хорт орлцачнриг йөрәхәр ирсн Элст балһсна дәәнә болн күч-көлснә ветеранмудын олна ниицәнә ахлач Борис Шевкиевин тускар онц келх кергтә. Борис Андреевич үүдәгч коллективиг өөнләнь өргмҗтәһәр йөрәҗ, медәтә билгтнрт нерәдҗ, сәәхн
шүлгүд умшад, айта гисн ду дуулад, цугтаднь байр-бахмҗ үүдәв.
Керг-үүлдврин чилгчәр әмтиг социальн теткврин комплексн цутхлңгин һардач Светлана Роман йөрәлин үгдән "Ретро" хор хальмг улсин сойл делгрүллһнә әрүн кергт хүв тәвцән орулҗахинь темдглв. Тер мет урднь эн хорт орлцҗ йовсн келни билгтә Мария Гаряевна Васильева үүрмүдтән нерәдҗ йөрәл тальвлв, дассн авъясарн ду дуулҗ өгв. Эн өөнин концерт йоста байрт хүврҗ, медәтнрин чееҗд уданд тодлгдх.

Маргарита АРЗАЕВА