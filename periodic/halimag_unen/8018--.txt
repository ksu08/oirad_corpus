Парадт орлцсндан байрта бәәнә
12-05-2018, 10:36 
- Алдр Диилврин 73-ч өөнд нерәдгдсн керг-үүлдврмүдт орлцсндан би теңкән уга байрта бәәнәв. Москва балһснд мадниг Хальмг Таңһчин элчлтин көдләч Баатр Лиджиев тосад, гиичлүрт күргв, хотл балһсиг үзүлв. Мадн "Золотое кольцо" гидг ке-сәәхн, өдгә цага гиичлүрт бәәввидн. Парадт орлцачнрт белг белглв, соньн программ белдв. Май сарин 9-д өрүн бидн Улан талвңд ирәд, парад хәләввидн. Мана орн-нутгин әәрм, цергә техник, самолетмуд үзәд, әрәсән күчн ик болҗахиг эврә нүдәрн үзәд, бахмҗ кевүв. Парадт әрәсән Президент Владимир Путин орлцад, ветеранмудыг Диилврин өдрлә йөрәв. Авальтаһан хамдан Москва орад, Алдр Диилврин өөнин керг-үүлдврмүдт орлцхв гиҗ нам санҗ йовсн угав. һурвн өдртән бидн мана орн-нутгин хотл балһснд амрад ирсндән таңһчин һардврт ик ханлт өргҗәнәв ,- гиҗ Анатолий Борисович хувалцв.
Марина Ользятиеван келсәр, сүл дәкҗ Хальмг Таңһчас дәәнә ветеран Иван Менжуевич Соваев 2015 җилд Москвад болсн парадт орлцсн билә. Хальмг Таңһчин Толһач Алексей Орловин нилчәр эн җил мана таңһчас ветераниг Москвад болдг парадт йовулх арһ учрв.
ДООҖАН Наталья
ЗУРГТ: Анатолий Борисович болн
Зинаида Доржиновна Тепшиновихн
Москвад Улан талвңд