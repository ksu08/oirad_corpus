Шогта-нәәртә оютнр әмтиг байрлулв
07-11-2018, 10:56 
Хальмг университетин оютнр олн зүсн эрдмән дасад, лекцд болн семинармудт одсн, улм ик шунлттань номин шинҗллтән күцәсн деерән, дуулдг-биилдг, шоглдг билг-эрдмән хурцдулҗ КВН-д, брейн-рингд болн сергмҗтә-шуугата кесг нань чигн керг-үүлдврт орлцна.
Негдгч курсин оютнр болхла бас университетд сурһульд орсна йовдлд нерәдсн шогта-наадта олна үүлдврт орлцҗ билг-эрдмән одахн үзүлв. Шишлң специалистнр шунлтта оютнриг эн нәр-нааднд белдв, тегәд баһчуд ик дуртаһар эн асхнад орлцв. Эдн тәәз деер һарх өдрин өмн олн зүсн юм кев: плакатмуд зурв, кергтә көгҗм олҗ авв, ду-бииһән дасв, сәәхн костюман белдв. Тегәд чигн цуг факультетмүдин негдгч курсин оютнрин шоу дөрвн частан болв. Цуг оютнр эднә билг-эрдминь хәләхәр седҗәсмн, тегәд университетин зал баһдад эдн Петр Чонкушовин нертә искусствин колледжин концертн залд цуглрв, тиим болв чигн цугтадынь суух зә күртсн уга.
Эн ик керг-үүлдврин күндтә гиичнрнь Хальмг ГУ-н ректор Бадм Салаев, спортын болн баһчудын политикиин министр Дорҗ Шикеев, нертә композитор Петр Чонкушовин нертә искусствин колледжин директор Любовь Горяева болв. Жюрин ханьд Хальмг Таңһчин ачта артистк Гилян Бембеева, сойлын болн туризмин министерствин әңгин ах специалист, Хальмг Таңһчин ачта артистк Наталья Гаданова, таңһчин Улсин Хуралын (Парламентин) депутат Арслан Эрднеев, Хальмг ГУ-н "Бумбин орн" ансамблин художественн һардач Дельгира Церенова, университетин оютнрин профкомин ахлач Иляна Юсурова, " КВН-ә ах лигин "Зүүднә балһсн" ("Город снов") гидг командын капитан Сергей Бюрчиев орв. Жюрин көдлмшиг университетин КВН-ә "Урдкснь" ("Прежние") гидг командын капитан Ельаман Циков һардв.
Хальмг ГУ-н "Алтн" гидг хореографическ студийин 4-5-та бичкдүдин "Машенька" бииһәр эн керг-үүлдвр эклв. Университетин баһчудын политикин әңг негдгч курсин гала-концерт белдлһнд цуг эв-арһан олзлҗ дөң болв. Эднд "Зүүднә балһсн" командын болн жюрин гешүд, деканмуд, артистнр бас демән күргв. Концертин өмн цуг 10 команд негдгч курсин оютна андһаран өгв, тиигҗ эдн үүрмүдләһән хамдан университетин ханьд орв. Цуг факультетмүдин командс эн асхна төлә сәәнәр белдҗ ирсн үүрмүдиннь болн гиичнрин седклинь сергәҗ, шогта-инәдтә олн зүсн юм үзүлҗ, биилдг-дуулдг чигн билг-эрдмән үзүлҗ чадв. Тиигчкәд эдн СНГ-н болн талдан орн-нутгудас ирсн оютнрин келн-улсин ду-би үзүлв, тернь йир кеермҗтә болн седкл авлгч юмн болв.
Педагогическ сурһулин болн биологин факультетин оютнр программан үзүлхиннь өмн (тернь хамгин ут болв) жюрин ахлач Ельаман Циковиг тәәзүр дуудад, хасг "бешбармакар" тооһад, на-цаадкинь цәәлһәд, жюрин гешүд кенд онц оньган, онц таасмҗан өгдгинь келәд, теднә факультетин тускар бичә марттн гиһәд, үнтә сүв-селвгән өгәд, жюрин һардачиг йовулв. Тер урдаснь онц таал бийдән тогтах санан туста эс гиҗ тус уга болснь хөөннь медгдв.
Педагогическ факультетин оютнр тәәз деер һарсн түрүн кемәс авн бийән чадмгар үзүлв, эдн артистнр чигн болҗ чаддган зал дүүргсн оютнрт болн талдан гиичнрт медүлв. Болв эднә программд әмтнд тодлгддг, \u201cхадасн\u201d мет хатхад бәәдг һол юмн уга билә. Тиим \u201cхадасиг\u201d залврин болн зөвин факультетин негдгч курст ирсн шунмһа баһчуд олҗ авв. Эдн кесгтән нертә дууч Эрвена Оргаеваг хәәһәд бәәв, аштнь олҗ авв, Эрвена эднд нам нег ду дуулхд дөң болв. Йирдән эдн өдгә цагин би сәәнәр биилдгән үзүлв.
Селәнә эдл-ахун (аграрн) факультетин нәр-наадн бас тодлгдв, хальмг келән мууһар меднәвидн гиҗ келв, болв хальмг филологин институтын оютнр теднәс нам мууһар төрскн келәр келнә, тегәд эднә эндүг мартҗ чигн болхмн гиҗ шоглв. Дәкәд эдн лихтенштейнә би биилв, болв тернь мел киргиз улсин би билә болв, аштнь терүг Киргизяс ирсн оютнр биилснь медгдв.
Тегәд энд олмһа келтә, үгтә-күүртә, шогта-наадта оютнр сурчахинь жюри чигн, гиичнр чигн медв, аштнь селәнә эдл-ахун факультетин программ негдгч орм эзлв. Хойрдгч ормд дундын профессиональн сурһулин факультетин оютнр һарв. һурвдгч ашт гуманитарн факультетин оютнр күрв.
"Хальмг университет - нег ик өрк-бүл гиҗ кесг оютнр эврәннь ик нәр-наадна йовудт келв, тернь йир сән. Тиигҗ нег өрк-бүл мет хамцу кевәр нег-негән дөңнҗ бәәх кергтә",- гиҗ цуг факультетин соньн программсиг ашлҗ Хальмг ГУ-н ректор Бадм Салаев келв. Цуг призермуд болн дииләчнр дипломар болн мөңгнә мөрәсәр ачлгдв. Оютнрин өрк-бүлд орлһна нәр ик туста болн соньн, седкл авлгч юмн болв. Тиим керг-үүлдвриг улм олар бүрдәх кергтә, тиигхлә шогта, билгтә оютнр эврәннь сурһульдан чигн сән аш үзүлх.
\u201cХальмг кел кен сәәнәр меднә\u201d гисн марһаг хальмг вузин оютнр дунд бүрдәхлә бас сән болх, хальмгаһар келсн теднә шогнь, ахр нааднь әмтнд соньн болхнь лавта. Ода деерән болхла зуг педагогическ сурһулин болн биологин факультетин команд хальмгаһар нег ду дуулв. Хальмг келнә марһанд чигн эдн йостаһар ончрх гиҗ келҗ болҗана.

ТүРВәН һуна