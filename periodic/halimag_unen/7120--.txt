һурвн гидг то
18-01-2018, 10:20 
- Эрк эргүлдг улс кесг авъяс медх йоста: һурв дәкҗ эргүлҗ эркән эргүлдмн, эргүллһн болһндан күрдәснь һурв дәкҗ әдс авдмн. Нег эргүлҗ, хойр эргүлҗ зогсадмн биш. Ямаран кевәр эс адһҗасн бийнь, эркин һурвн эргц кеҗ чадх кергтә.
- Хаалһдан һархин өмн йовҗах күн шүтәнд һурв гекҗ мөргдг учрта. Тер цагт тер күүнә хаалһнь цаһан болдг, сансн кергнь күцдг, сексн үүлнь бүтдг, хаалһднь му юмн болдго.
- Зул асхн насна зулд герл өргдмн. Тер зулд өрк-бүлин күн болһн һурв гекҗ мөргәд, насан авдг.
- Мацг өдрмүд болхла (сарин 8-д, 15-д, 30-д) өөдән теңгрүр хәләҗ зальврхларн, зальврлһна үгмүдән һурв дәкҗ келәд, һурв дәкҗ гекҗ мөргдмн.
- "Зеткр келҗ ирдго" гидг үлгүр бәәдг биший. Күүнд нег наснднь ямаран болвчн зеткр учрҗ оддг. Сәәхн йовҗ йовад, юунд болвчн бүдрәд, эс гиҗ тошад унҗ одна. Тер саамд ичҗ эмәлго, залхурлго, мартлго, унсн һазртан цаһан мөңг хаяд, һурв нульмад, һурв гекҗ мөргдмн. Эн авъясиг кезә болвчн медҗ күцәхлә, хөөннь зеткр күүнд учрдго гидг.
- үрн элк девтәдг. һарсн үрән эңкрлҗ таалад, алтн шар уурган көкүлҗ өскҗ авдмн. үрн үлү болдго. һарсн үрнд ахнр-эгчнр бәәхлә, өнр-өргн болҗ, нег-негндән түшг болҗ, байртаһар бәәдг. Өрк-бүлд эк-эцк хойрт эрк биш һурвн үрн бәәх йоста. Цааранднь теңгр заяһад, үрн һарад бәәхлә, теднд дурго болдго, һолдмн биш, һәәлдмн биш.
- "һурвн үрн хойрт тоолгддг, хойр үрн - негнд, нег үрн хооснд тоолгддг", - гидг үлгүр медҗ авхмн. һанцхн үрн һанцхн урһа моднла әдл гидг. Тегәд чигн һанц модыг чавчдмн, көрәддмн биш. һанцхн үриг аавин һанц гиҗ нерәддг. Тегәд һурвн үрн болхла, эк-эцк хойр таварн бәәдг.
- Кезәнә әмтн олн зүсн хувц өмсдго бәәсмн. Тегәд чигн нег цагт шин хувцн учрхла, ик гидгәр байрлдг бәәҗ. һурвн медәтә улсар һурвн йөрәл келүлчкәд, шин хувцан өмсдг бәәҗ. Шин хувцна һурвн йөрәл хальмг улст бәәнә, йөрәлһсн хувцан удан өмсҗ, ут наста болдг.
- Хальмг цәәд дурта күн һундлго, һурвн ааһ цә уудмн. һурвн ааһ цәәг ууҗ чадшгоһан медхлә, хойрдгч, һурвдгч ааһдан цә дусалһдмн. Ямаран болв чигн цагт кергәр йовҗах саамдан хаалһин цәәһәс һурв дәкҗ амсад, һарч йовдмн. Цәәг һурв амслһн күүнә хаалһ секдг, керг торвр угаһар күцдг.
ӨЛЗәН Софья,
әрәсән болн
Хальмг Таңһчин ачта багш