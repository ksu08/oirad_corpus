Уйн наста самбистнр Элстд дөрлдх
19-12-2017, 10:35 
- Иим ик кемҗәтә марһан түрүн болҗ Элстд болн ЮФО-д бүрдәгдҗәнә, "әрәсән уйн насн" ниицәнә ахлач Алан Абаевин сурврар эн кегдҗәнә. Мана ниицән вузмуд болн профтехучилищмүд хоорнд марһа бүрдәнә. Тиим ик марһанд 1-ч орм эзлсн күн әрәсән чемпионатд орлцх зөв авна, федеральн округин дөрлдәнд орлцад керг уга. Январь сард әрәсән ик марһан болхмн. Элстд удл уга болх самбистнрин дөрлдә келһнд сурһуль-эрдмин болн номин, спортын болн баһчудын политикин, эрүл-менд харлһна министерствсин организацс дөң болҗана, эднд цугтаднь бидн ханлтан өргҗәнәвидн - гиҗ Геннадий Левинов келв.
- Мана таңһчин команд ЮФО-н болн әрәсән марһаст өөдән күцәмҗ бәрнә тегәд чигн Элстд әрәсән чемпионат кех шиидвр батлсмн. Мана таңһчас хойр команд эн дөрлдәнд орлцх. Эзн команд болад тиим зөв маднд өггдҗәнә. 12 региона команд, ут турштан 200 һар спортсмен Элстүр ирҗ чидлән сөрх, тер тоод Крымин, Чечнян, Əәдрхнә, Волгоградск, Саратовск областьсин болн нань чигн һазрин спортсменмүд мана тал ирҗ дөрлдх седклән медүлв, - гиҗ Александр Анджаев тоолвран келв.
-Команд болһнас нег зарһч шиидгдх. Иргчдән самбо олимпиадын ханьд орад чигн бәәхмн. Уйн наста хальмг самбистнрин белдвр цаг ирвәс өөдләд йовна. Мини сурһульчнр Анҗа Музыков, Санал Телеев, Эдуард Палтыков Майкопд дамшлһ авла, мини һардврт самбистин мергҗлтән өөдлүлҗәлә, хөөннь Майкопин багшин эс гиҗ технологическ институтмудт спортын факультетд сурад специалистнр болв. Тер тоод Эдуард Палтыков самбоһар ЮФО-н сән гисн зарһчнрин тоод орна,- гиҗ марһана ах зарһч Юнус Хот келҗ өгв.
Уйн наста самбистнрин марһан Элстд "Өөрд-аренад" 10 часла эклх, цугтан хальмг самбистнриг дөңнхин төлә спортын шин бәәшңд иртн гиҗ эдн үрвр кев.

ТүРВәН һуна