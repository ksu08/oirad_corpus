Билгәрн ончрв
21-04-2017, 16:55 
Элст балһсна Б.Б.Городовиковин нертә 18-ч тойгта дундын школын сурһульчнр Санкт-Петербургд болсн "Волшебная феерия" гидг нарт-делкән фестивальд орлцв. Эн марһанд орн-нутгин олн зүсн һазрас ирсн 600 һар күн орлцсн болдг. Эднә билг-эрдмиг үүдәгч халхин өөдән мергҗлттә специалистнрәс тогтсн жюри үнлсмн.
Элстин 18-ч тойгта дундын школын "Билгтнр" нертә дууна болн бииһин ансамбль "Народно-стилизованный вокал" гидг номинацд 1-ч девсңгин лауреатын нер зүүв. С.Г.Доржинә нертә 1-ч тойгта искусствин бичкдүдин школын медлд үүлддг "Җиңнич, бичкдүдин дуд" гидг фольклорн ансамбль бас эн номинацд 2-ч девсңгин лауреат болв. Бичкдүдиг фестивальд орлцхд немр сурһуль-эрдмин багш Стелла Мухтарова, хореографмуд Екатерина Емгушева, Татьяна Оросканова ахта белдсмн.
"Народно-стилизованный вокал" гидг номинацд Байрта Босхаева, "Эстрадный вокал" гидг номинацд Энгеля Джалкаева 1-ч девсңгин лауреатнр болв. "Художественн үүдәлт" гидг номинацд 2-ч классмудын сурһульчнр Дарина Курносова болн Алдар Кектышов дииләчнр болв, эдниг немр сурһуль-эрдмин багш Светлана Журавлева сурһна.
Бичкдүдин интернет-радио (ТМ-радио) "Эстрадный вокал" гидг номинацд Гран-при шүүҗ авсн Амуланга Манджиевад шишлң мөрә бәрүлҗ өгв. Стелла Мухтарова "Авторская песня" гидг номинацд Гран-при шүүҗ авв. Тиигәд мана билгтнр фестивальд күцәмҗтәһәр орлцҗ, нерән дуудулв.

Няямн ЦЕБЕКОВА,
Б.Б.Городовиковин нертә Элстин 18-ч тойгта
дундын школын директор