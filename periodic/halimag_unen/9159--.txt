Бичкн Галсана диилвр
07-11-2018, 10:54 
Октябрь сарин чилгчәр Москва балһснд "Өрк-бүл олн келн улста әрәсәд" гидг төсвин медлд "Вера. Надежда. Любовь" гидг өрк-бүлмүдин X нарт-делкән фестиваль болв. Терүнд мана ик орн-нутгин 40 региона элчнр орлцҗ, билг-эрдмән, келн-улсиннь сойл, авъяс хадһлҗ йовхан үзүлв. Билгтә, седвәртә, олна бәәдл-җирһлд шунмһаһар орлцдг олн үртә өрк-бүлмүд, өнчн бичкдүд, гемтә-шалтгта күүкд-көвүд эн фестивальд орлцсмн. Хальмг Таңһчас эн фестивальд Хар һазра района Комсомольск поселкд бәәдг Светлана Булдурунова зе көвүтәһән Галсан Лиджигоряевла, орлцад, дииләчнрин Дипломар ачлгдв.
- Эн фестиваль бүрдәгдәд, арвн җил болв. Тегәд эн җилмүдин эргцд диилвр бәрсн өрк-бүлмүдт үрвр кегдсн билә. Мана күүкн Ирина Александр авальтаһан Лиджигоряевихнә болн Булдуруновихнә өрк-бүлмүдин нер харсч, 2012 җилд әрәсән болн 2014 җилд нарт-делкән фестивальд диилвр бәрсн билә. һундл төрхд, эдн җил хооран хаалһд зеткртә йовдлла харһад әмнәсн хаһцв. Фестивалин бүрдәһәчнр Галсан көвүнднь үрвр кехлә, бидн эк-эцкиннь санл тевчҗ, терүнд орлцхар одвидн. Галсан "Дииләчин одн" гидг темдгәр ачлгдв. Зе көвүн эврәннь диилврән эк эцк хойртан нерәдв,- гиҗ ээҗнь Светлана Китяевна хувалцв.
Фестивалин йовудт өрк-бүлмүдин һарин кегдлмүдин һәәхүл, көгҗмин асхн, дууна марафон, концерт, билг-эрдмин марһан болв. әрәсән Федерацин Советин, Орн-нутгин Хүүвин депутатнр, бурхн-шаҗна болн олна организацсин элчнр, нертә артистнр, "Голос. Дети" марһана дииләч Данила Плужников болн нань чигн улс фестивалин күндтә гиичнр болв. Орн-нутгин кесг һазрас ирсн элчнрин төлә соньн программ тогтагдсмн, эдн теплоходар Москва һолар усч, Запашныйин циркд одад, хотл балһс һәәхәд цаган сергмҗтәһәр давулв. С.Булдурунован келсәр, урднь эн марһанд орлцҗ йовсн өрк-бүлмүд Ирина болн Александр Лиджигоряевихнә тускар бүләнәр тодлҗ, санлынь тевчв. Оренбургск, Пензенск областьсас, Карачаево-Черкессәс, Дагестанас ирсн өрк-бүлмүд эднлә хамдан фестивальд орлцҗ йовсмн, эндр өдр күртл эдн хоорндан бат залһлда бәрнә. Галсан көвүн эн фестивальд орлцхар ирснд эдн байрлад, көвүг бүләнәр дөңнв.
- Лиджигоряевихн болн Булдуруновихн уңг-тохмарн харахусмуд болна, тегәд бидн өвкнриннь туг һәәхүлд үзүләд, уңг-тохминнь тууҗин тускар келҗ өгвидн. Күүкн күргн хойр фестивальд орлцсн цагтан Лиджигоряевихнә җурм тогтаһад, зурһан үйин тускар келҗ өгсн билә. Билг-эрдмин марһанд Галсан хальмг келәр йөрәл тәвв, би ут ду дуулад, шаваш келәд, хальмг улсин өвәрц сойлла таньлдулувидн. Келхд, Н.Баумана нертә МГТУ-н концертн залд болсн фестивальд мана нег һазра улс цуглрҗ, мадниг дөңнснь маднд ик омг өгв. Дәкәд мана элгн-садн болн үр-иньгүд Стелла Мухтарова, Наталья Габунова, Кермен Боктанова болн Занда Барашева маднла тәәз дер һарч маднд ик гидгәр дөң болснд бидн зүркни ханлтан өргҗәнәвидн. Эн фестивалин директор Ирина Богачевад бидн Хар һазра РМО-н Күндллһнә һашг бәрүлҗ өгхлә, эн мадниг дахад хальмг би биилснь байрта болв,- гиҗ Светлана Китяевна келв.
Күн дөңгәр бәәдг гидгәр, эн фестивальд орлцхд Булдуруновихнә өрк-бүлд дөң болсн цуг улст эдн ханлтан өргҗәнә. Хамгин түрүнд эдн Хальмг Таңһчин Толһач Алексей Орловд, әрәсән Орн-нутгин Хүүвин депутат Марина Мукабеновад, Хар һазра РМО-н толһач Валерий Бадмаевд болн таңһчин социальн делгрлтин, күч-көлснә болн көдлмшәр тетклһнә министерствд ик ханлтан өргҗ, күцәмҗ дурдҗана. С.Булдурунован келсәр, Галсан түрүн болҗ самолетар нисв, пароходар усчв, метроһар йовв. һунта көвүнд цугнь эрк биш насн-җирһлиннь туршарт мартгдшго йовдл болҗ тодлгдв. Эн диилвр Галсанд ик урмд өгтхә гиҗ бидн дурдҗанавидн.

Наталья ДАВАЕВА
ЗУРГТ: фестивальд орлцсн кем