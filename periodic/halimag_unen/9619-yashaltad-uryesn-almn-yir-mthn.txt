Яшалтад урһсн альмн йир әмтәхн
15-03-2019, 18:11 | Таңһчин зәңгс » Селәнә эдл-аху
Март сарин 14-д Яшалтан района толһач Сергей Точка эндрк өдрин хурц төрмүд яһҗ хаһлгдҗахин болн хөөтк делгрлтин тускар тодрхаһар келҗ өгв.
өнчн бичкдүдин төлә Яшалтад 3 гер тосхгдла, энд 6 өрк-бүл шин бүүрән йөрәх бәәсмн. Болв тосхлтын кемҗән кесг холванд өөдлүлгдсмн. Тосхлтын подрядчикиг таңһчин тосхлтын министерств эврән шүүҗ авсмн. Яшалтан район болхла зуг һазрин участкуд йилһҗ өгсмн, объектиг электрокүчәр болн газар тетксмн.Олн улсиг, өнчн баһчудыг меклсн тиим йовдл уурулхин төлә олна организацсин, тер тоод ОНФ-н района әңгин бүртклһиг чаңһах кергтә гиҗ толһач Сергей Точка темдглв.
Цааранднь Маныческ селәнә электролинийс хуучрсна, тегәд эдн бәәцин прибормуд олзлҗ чадҗахшв гиҗ бәәрн күн бичв, трансформатормуд чигн эдлврәс һарна гиҗ зәңглв.
-Тиим төриг би меднәв, иим линийс шинрүллһнә көдлмшиг Яшалтан районд өргәр күцәҗәнә. Давсн җилд линийсин шинрүллһн Октябрьск посёлкд болн Яшалтад күцәгдлә, шин бахн болн линий татгдла, тер мет Березовский, Ульяновкд болн нань чигн селәдт тиим көдлмш күцәгдлә, гиҗ Сергей Викторович заав.
Тер мет Октябрьский селәнд уульнцд шам уга гиҗ әмтн «Ил микрофона» харһлтд сурвран илгәв.
-Эн кергт 200 миңһн арслң кергтә гиҗ бидн селәнә СМО-н ахлачин дарукла күүндләвидн. 2019 җилд 100 миңһн арслң һарһгдҗана. Талдан мөңгинь чигн олҗ авнавидн. Дәкәд эн селәнд дәәнә баатрмудын бумб шинрүлгдх зөвтә гиҗ Сергей Викторович темдглв. Талдан селәдәр, тер тоод Яшалтад болн Соленое, Березовский болн Эсто-Алтай селәдт эн көдлмш бас кегдх.
Хаалһ тосхлһна халхар бас кесг неквр ирв, тер тоод Эсто-Алтай селәнә Карл Марксин уульнцд хаалһ уга. Энд нүкд яслһна көдлмш кегдлә, талдан селәдәр, цааранднь чигн кегдхинь Сергей Точка келв.
-Мана района «work out» гидг дамшлһ кехин төлә спортын талвң тосхгдхий гиҗ уйн наста спортсменмүд района толһачас сурв.
- Тиим талвң эрк биш тосхгдад бәәх. Хамгин түрүнд бидн Октябрьский поселкин сурһульчнрт дөң болх зөвтәвидн, яһад гихлә эдн района болн таңһчин марһанд диилвр бәрнә, талдан селәдт чигн тиим талвң эрк биш тосхнавидн, баһчудыг спортар эрк биш соньмсулх кергтә, гиҗ Сергей Викторович онц темдглв. Баһ Тугтна футболистнр, Эсто-Алтайин самбистнр сурһульчнрин марһаст бас йилһрнә, эднд бидн дөң болх зөвтәвидн, тиим арһ маднд бәәнә. Ут турштан эн җил 4 талвң эдлврт орулх зөвтәвидн. Мана района уйн наста спортсменмүд дартсар чигн йилһрв, эн спортыг бидн цааранднь чигн делгрүлхвидн.
«Лесная сказка» лагерин тускар бас күүндвр һарв. Лагерин гермүдин орань хуучрҗ оч, һурвн җилдән лагерь көдлҗәхш. Эн төрәр Сергей Викторович таңһчин Толһач Алексей Орловла күүндв. Ясврин төлә кергтә 18 сай арслң эн җил өггдхлә, цуг көдлмш дуусгдад лагерь секгдх.
Яшалтад Пэрнә уульнцар хаалһ хуучрҗ оч, энд кесг нүкн һарад бәәҗ гиҗ әмтн бичв. Эн җил тер уульнцд шин хаалһ тосхгдх, Октябрьский селән күртл чигн шин хаалһ татгдх. Цуг эн көдлмшиг района хаалһин участк күцәхмн, кергтә цуг техник эднд бәәнә.
әмтнд һазрин пай өгсн төрәр бас сурвр һарв, болв тернь онц эзнә һазр, терүнә үн цаг ирвәс өсәд бәәнә. Тер мет ода мал идшлдг һазриг тәрәнә һазрт хүврүлхәр бәәнә, болв эн төриг район чигн орлцҗ хаһлх зөвтә гиҗ района толһач темдглв.
Яшалтад колбасн цех секлһнә тускар чигн күүндвр һарв, болв инвестормуд эн төрәр соньмсхла, энүг хаһлҗ болхмн. Тер мет бәәрн арһлачнр әмтәхн альм бас хулдхар бәәнә, Элстд шишлң лавк 1-ч микрорайонд секхәр зуралҗана.
Районд капитальн ясвр Соленовск болн Эсто-Алтайин школмудт күцәгдв. Березовский болн Красный Партизан селәдт шин школмуд тосхх кергтә, яһад гихлә гермүднь хуучрв. Баһ Тугтн селәнд шин спортзал тосхгдх.
Мал бордлһна төрәр бас сурвр өгснд, ода деерән махн кимд болҗана гисн хәрү өггдв.
ТүРВәН һуна