Гериатр медәтнрт дөңгән күргнә
04-04-2019, 16:55 | Таңһчин зәңгс » Эрүл-менд харлһн
Одахн әрәсән эрүл-менд харлһна министерств ах үйин иргнмүдт җирһлин чинр өөдлүллһнә программ күцәлһнә төрәр видеоселекторн селвлцә давулв. «Ах үй» гидг төсвин һол күсл – медәтә улс 67 нас күртл эрүл-менд болн чаңһ-чиирг бәәлһиг ясруллһн болҗана. Эн күслд күрхин төлә медицинск дөң күрглһиг ясрулх, ах үйин улсин эрүл-менд хардг эмч-гериатрин үүлдвриг шунмһадулх кергтә.
РФ-н эрүл-менд харлһна министерствин медицинск дөң бүрдәлһнә болн санаторн-курортн кергин департаментин директорин дарук Эльмира Вергазован темдглсәр, Хальмг Таңһч болн Волгоградск область ах үйин улст чинртә медицинск дөң күргдг регионмудын тоод орна. Зәрм регионмудт ода чигн гериатр эмчнр уга.
Мана таңһчд, П.Жемчуевин нертә таңһчин больницин консультативн поликлиникд болн дәәнә ветеранмудын госпитальд ода хойр тиим эмч бәәнә. Ода мана таңһчд бәәдг улсин 10 процентнь медәтә улс болна. Кесгнь хуучта, тегәд олн зүсн гемәс арв шаху эм уух кергтә болна. Гериатр болхла олн эм хоорндан зокдг угаһинь йилһҗ авад, медәтә күүнд тустаһинь шүүҗ авх зөвтә.
Наталья Даваева