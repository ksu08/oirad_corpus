«Ик нүүдл» Хальмгт ирҗәнә
12-09-2014, 23:52 | Таңһчин зәңгс
Сентябрь сарин 15-д Нарт-делкән номин экспедиц көдлмшән эклҗәнә. Экспедицд Китдин, Моңһлын болн әрәсән номтнр орлцҗана. «Ик нүүдл» нертәһәр болҗах экспедиц Улан Баатрас көндрҗ һархмн. Чингис хана талвңгас байрин бәәдлд экспедиц хаалһд һарч йовхмн. Шидр правительствин ахлачин дарук Лариса Васильеван һардврт экспедициг белдлһнә таңһчин бүрдәмҗин комитетин сүүр болв.
Хальмг гуманитарн номин-шинҗллтин интститутын директор Нина Очирова Нарт-делкән номин экспедицин хаалһин тускар тодрхаһар келҗ өгв. Экспедицин ханьд 25 номт орлцҗана. Эднә хаалһ Улан Баатрас экләд, Улан Гом, Алтай дамҗад, Бийск, Барнаул, Семипалатинск балһсдар йовад, Астана, Атырау давҗ һарад, әәдрхнә областюр ирхмн. Энд номтнриг Хальмгин элчнр тосҗ авад, Хошуда хурлд авч одад, тенд әмтнлә харһлт кеһәд, хурлд мөргүл кех зурата бәәнә. Экспедиц сентябрин 23-д ирх гиҗ күләгдҗәнә. Цаһан Амнд экспедициг сентябрин 24-д ик байрин бәәдлд тосҗ авхмн. Иигәд экспедиц таңһчин тавн районд көдлхмн. Кезәнк түүль-түүк болн амн үгин нань чигн зөөриг хадһлсн улсла харһҗ тедниг бичҗ авхмн. Нина Гаряевна темдглсәр, эн җил 1812 җилә Төрскән харсгч дәәнд орлцсн хальмг дәәчнр герүрн хәрҗ ирсн цагас авн 200 җил болҗана. Тегәд терүнлә ирлцүлҗ болн экспедиц болҗах йовдлла залһлдүлҗ тенд мемориальн темдг гиҗ ик чолу тәвх санан бәәнә. Тиим чолун Санкт-Петербургас авч иргдсн бәәнә. Зуг терүг әәдрхнә областин Речное селәнд күргҗ тәвх кертә болҗана.
Лаганя, Хар һазрин, Яшкулин болн Көтчнрә райодт экспедиц күрч, әмтнлә харһҗ, номин-хәәврин көдлмшиг күцәхмн. Экспедицин йовудт видеофильм цокҗ авгдхмн. Номин көдлмш диглҗ ашлгдсна дару хамцу дегтр барлҗ һарһлһн темдглгдҗәнә. Экспедицин эклц үүлдврт орлцхар әрәсән географическ обществин гешүн Юрий Сангаджиев, РАН-а КИГИ-н номт Юрий Кекеев, журналист Гаря Убушиев Моңһлур һарч йовв. Хальмг наадк номтнр экспедицин көдлмшт таңһчин һазрт орлцхмн. Экспедициг тосҗ, көдлмштнь дөң боллһна, әәмшг уга бәәдл тетклһнә болн нань чигн төрмүд бүрдәмҗин комитетин сүүр деер хәләгдв.
Элстәс экспедиц Көтчнрә районд, тер дотр Сарпа селәнд одхмн. Тендәсн Аһш балһсн тал һарч йовхмн. Тенд «Старая Сарепта» гидг музейд одхмн, Д. Тундутовин бәәсн һазриг хәләһәд, тенд тосхгдсн суврһнд күрхмн. Аһшин ке-сәәхн тоотла таньлдад, экспедицин орлцачнр хәрү Моңһлурн һарч йовхмн.
Лариса Васильева келсәр, эн экспедицин чинрнь йир ик. Экспедиц номтнрин үүлдвриг ниицүлҗ, интгллтин залһлдаг батлсн деерән дөрвн зун җил хооран мана өвкнр әрәсән меҗәд ирсн хаалһар кегдҗәнә. Тууҗлгч тер цагас авн 405 җил болҗах кемлә ирлцҗәнә.