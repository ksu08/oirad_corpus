Хальмгин госпиталь әрәсәд хамгин сән
17-05-2018, 09:35 
- Мана таңһчд дәәнә ветеранмудын госпиталь 2000 җилд бүрдәгдсмн. Түрүләд бидн П.Жемчуевин нертә таңһчин больницин әңг болҗ үүлддг биләвидн, 2006 җиләс авн онц учреждень болвидн. Төрскән харсгч Алдр дәәнд Диилвр бәрснә 55 җилин өөн угтҗ орн-нутгин регионмудар иим госпитальмуд бүрдәгдсн билә. Хөөннь Афганистанд болн Чечняд церглҗ йовсн улс, талдан чигн һазрт контртеррористическ керг-үүлдврмүдт орлцачнр, Хальмг Таңһчин күндтә иргнмүд энд эмнлһ авдг болв. Мана учреждень сүл зурһан җилдән эрк биш медицинск даатхлһна системин халхар көдлҗәнә, энд эмнлһ авчах улс кергтә эмәр, сенр болн шимтә хот-хоолар теткгднә. Эн җилмүдин эргцд бидн дәәнә ветеранмудын эрүл-менд харлһна туст байн дамшлт хоршаҗ аввидн. Җилин эргцд энд миңһ һар күн эмнлһ авна. Эн марһанд диилвр бәрснь мана коллективин ик күцәмҗ болҗана ,- гиҗ Лилия Владимировна келв.
Сән чинртә шишлң стационарн дөң күргдг учрежденя нер зүүхин төлә марһанд орлцсн госпитальмудт пациентнрин хорлһна то баһ болх зөвтә бәәсмн. Дәкәд эдн даатхлһна компаньсин ямаран чигн ял уга бәәх зөвтә билә. Тегәд цуг некврмүдлә ирлцҗ күцәмҗтәһәр үүлдҗәх төләдән Хальмг Таңһчин ветеранмудын госпиталь эн чинртә марһанд диилвр бәрҗ чадв. Цуг эннь госпитальд көдлҗәх улсин хамцу үүлдврин аш болҗана. Энд көдлҗәх эмчнр болн дунд медицинск көдләчнр нурһлҗ госпиталь бүрдәгдсн цагас авн көдлҗәнә. Одахн ирсн көдләчнр эднәс үлгүр авч, кергән үнн-чик седклтәһәр күцәхәр шунна. Ах эмчин келсәр, әңгин заведующ Изольда Витальевна Зараева урднь арвн йисн җилдән кардиологин әңгд көдлҗ йовла, сүл арв шаху җилдән госпитальд үүлдҗәнә. Баахн эмчнр Е.Лиджиева, З.Бальчинова болн А.Андреева дамшлтта эмч Татьяна Цереновна Лиджиевас үлгүр авна. Дунд медицинск көдләчнр Е.Пахомова, С.Шатлаева, О.Мушаева, Д. Бамбышева, С.Баркаева күн болһнд цаһан седклән нерәдҗ, килмҗтәһәр арднь орҗ хәләнә.
Ода энд эмнлһ авчах дәәнә ветеран Александр Иванович Брюханов эмчнрин болн медицинск көдләчнрин тускар бүләнәр келҗ, госпитальд сән таал тогтагдсиг темдглв. Хамдан нег палатд энүнлә дөрвн залу күн бәәнә, эдн дунд дәәнд орлцсн баахн улс чигн эмнлһ авчана. Йирн наста медәтин келсәр, күсдундур җил хооран эн госпитальд бас орла. Эмчнр эрүл-мендин бәәдлинь шинҗләд, цогц-махмудынь батрулв. Көдләчнр цуһар килмҗтә, пациентрин төлә цугинь кенә, хотнь чигн йир сән, кергтә эмиг өңгәр йилһҗ өгнә, гиҗ Александр Иванович темдглв.
Палат болһнд һурвн-дөрвн күн бәәнә. Эдн сул цагтан дурта соңсхвр хәләхин төлә телевизор бәәнә, хот-хоолан киитрүләчд хадһлна, тегәд энд гертән бәәснлә әдл болна. Ах эмчин темдглсәр, эднд өдр болһн мах, заһс, үснә болн һуйрин зүүтә хот-хол өгнә. Госпитальд олн зүсн цецгәс элвгәр урһҗ, ке-сәәхн таал бас тогтана, өөрхн элгн-санднаннь менд медхәр ирсн улсин төлә өлг-эд тәвгдҗ шишлң орм бәәхнь бас тааста.
Госпиталь таңһчин больницин улд үүлдҗәхәс иштә эднә пациентнриг талдан әңгүдин специалистнр ирҗ хәләнә. Госпиталь болн больниц хоорнд батлгдсн бооцанас иштә эдн нег-негнәннь оборудовань хамдан олзлна. Тегәд госпитальд эмнлһ авчах улс цуг кергтә медицинск шинҗллтиг, физиоэмнлһиг таңһчин больницд кенә. Госпиталин эмчнр җил болһн әрәсән госпитальмудын ниицәнә керг-үүлдврмүдт орлцҗ, мергҗлтән өөдлүлсн деерән эврәннь дамшлтарн хувалцна. Лилия Владимировна таңһчин парламентин депутат болҗ зака үүдәгч үүлдврин халхд байн дамшлт хоршасмн, тегәд талдан регионмудын учрежденьсин көдләчнр зәрм төрмүдәр сүв-селвг өгхиг сурна. Келхд, одахн госпитальд сенатор Алексей Майров харһлт давулхларн Лилия Владимировнаг дамшлтта эмч болсн деерән чадмг һардач болҗахиг темдглв.
Нидн җиләс авн госпиталин улд гериатрическ палатмуд секгдв. Эннь медәтнрин җирһлин чинриг өөдлүллһнә күслтәһәр кегдҗәх керг болҗана. Келхд, әрәсән эрүл-менд харлһна министерств өөрхн иргчд орн-нутгин цуг регионмудар гериатрическ Цутхлңгуд секхәр зуралҗана. Эн цутхлңгуд дәәнә ветеранмудын госпиталин улд үүлдхмн гиҗ күләгдҗәнә. Л.Санджиева таңһчин эрүл-менд харлһна министерствин штатн биш гериатр болна, госпиталин эмчнр Изольда Зараева болн Заяна Бальчинова эн халхар мергҗлтән өөдлүләд, энд гериатрмуд болҗ көдлҗәнә. Тегәд эдн ода госпитальд медәтнрин олн зүсн гем шинҗлҗ, эдн көгшрх насндан сән чинртә җирһл эдлхин төлә дөң болна.
Заяна Алексеевнан келсәр, ода госпитальд арвн орм гериатрическ палатмудт бәәнә. Участкин эмч нааран йовулсн медәт эрк биш "Возраст не помеха" гидг анкетын сурврмудт хәрү өгх зөвтә, дарунь эмчнр эднә өөрхн улсла күүнднә. Харм төрхд, медәтә улс олн зүсн төрмүдт даргдад, зовад, өөрхн элгн-саднаннь килмҗ уга үлдснә ашт дару-дарунь гемннә. Нег үлү һанцарн бәәдг улст эмчнрин хәләвр кергтә болна. Медәтә улсин бәәдл-җирһлин чинр өөдлүллһн геронтологудын һол күсл болҗана. Медәтнрт дөң болхин төлә гериатр участкин эмчлә болн социальн көдләчлә хамдан ниитә кевәр көдлх зөвтә. Тегәд иим гериатрическ команд тогталһна төриг хаһлх кергтә гиҗ эмчнр хувалцв.
Шишлң медицинск стационарн дөң күргдг эмнлһнә учрежденьс дунд Хальмг Таңһчин ветеранмудын госпиталь диилвр бәрснд цуг коллективин тәвц бәәнә. Эн бичкн коллективд күн болһн эврәннь көдлмшән үнн-чик седклтәһәр күцәхәр шунна, кергән сәәнәр меддг төләдән эдн пациентнрән килмҗтәһәр эдгәнә. Эднә бүлән үг ветеранмудт шарх-шаван мартхд бас туслдгнь лавта.
Наталья ДАВАЕВА
ЗУРГУДТ: эмчнр Заяна Бальчинова, Лилия Санджиева болн Изольда Зараева (зүн бийәснь барун
талагшан) пациентин эрүл-менд шинҗлҗәх кем; госпиталин ах эмч Лилия Санджиева; эмч Александра Андреева пациентин гүн шинҗллт кеҗәнә
Э.Бюрчиевин цоксн зургуд