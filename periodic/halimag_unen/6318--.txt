Соньн һәәхүл бүрдәгдв
18-09-2017, 10:19 
Одахн Элстд Н. Пальмовин нертә таңһчин Келн-улсин музейд "Революционный держите шаг!" гидг һәәхүл бүрдәгдв. Энтн Октябрьск революцин 100 җилин өөнд нерәдгдв. Тер өдр музейд Элст балһсна 2-ч тойгта дундын школын пионерск организацин гешүд ветеранмудыг болн талдан чигн улсиг күндләд, теднд хальмпр белглв, өрчднь бичкн улан тасм зүүв. Таңһчин драмин болн комедин Орс театрин артистнр наад тәвәд, шүлгүд умшад, Советин йосна цаг үзүлв. Музейд цуглрсн улс теднә хайсн листовкс болн эрсмүдт өлгәтә лозунгуд умшв.
Таңһчин вице-спикер Николай Нуров Улсин Хуралын (Парламентин) Ахлач Анатолий Козачкон болн цуг депутатнрин нерн деерәс цуглрсн улсиг ончта байрла йөрәв. "Бидн кесг сарин туршарт музейин көдләчнрлә хамдан Октябрьск революцд нерәдгдсн тууҗлгч һәәхүл белдләвидн. Ветеранмуд һәәхүлиг икәр таасв, энтн йир соньн гив. Парламент музейин коллективд ик ханлтан өргҗәнә. Өдгә цагт мана орн-нутгт болҗах йовдлмудыг чикәр үнлхин төлә тууҗинь сәәнәр медх кергтә. Баһчуд ах үйин улсин келсиг ик оньган өгч соңсхла, сән болх. Ода дорас өсчәх үйнрин иргчин тускар ухаллһн - һол керг-төр",- гиҗ вице-спикер келв.
Хальмг Таңһчин күндтә иргн, олн ачлврта дәәнә болн күч-көлснә ветеран Николай Кичапов түрүләд ончта өөнин байрин керг-үүлдвр бүрдәсн улст ханлтын үгән келв. Дарунь кезәнә болсн тууҗлгч йовдлмудыг сергәһәд, Октябрьск революцин ик чинринь шишлң темдглв. РК-н сойлын болн туризмин министрин дарук Николай Санджиев ветеранмудыг болн музейд цуглрсн нань чигн улсиг Октябрьск революцин ончта өөнлә болн тууҗлгч һәәхүл секлһнә байрла йөрәв. Николай Джамбулович музейин һардач Ирина Мучаеван болн специалистнрин сән көдлмшиг темдгләд, эднд ик ханлтан өргв. Тер өдр Н.Санджиев эн соньн һәәхүлин зәрм экспозицсиг райодт чигн авч одхинь келв. Дәкәд эврә шүлгән чигн олнд умшв.
Дарунь музейин көдләч Ирина Каруева "Революционный держите шаг!" гидг һәәхүлин экспозицсин тускар олн әмтнд цәәлһҗ келв. Мана орн-нутгт Советин йос тогталһна, пролетариатмудын көтлврч В.И. Ленинә болн нань чигн тууҗлгч йовдлмудын тускар әмтн дала юм медв.
Тер өдр музейд Цугәрәсән номин конференцин "әрәсән болн СССР-ин тууҗд келн-улсин болн йосна тосхлтын төрмүд" гидг секц көдлв. Терүг нер һарсн профессор Константин Максимов һардҗ давулв. әрәсән искусствоведмүдин Ассоциацин гешүн Дельгр Сангаджиева, РАН-а КНЦ-н нүүрлгч номин көдләч, тууҗ номин доктор Евгения Сартикова , Тольятти балһснас ирсн гиич, Поволжск православн институтын нүүрлгч номин көдләч Андрей Ряжев, болн нань чигн улс тууҗин төрәр докладмуд кев.
Сентябрь сарин 14-д Цугәрәсән номин конференцд орлцачнр Яшкулин района Чилгр селәнд цуглрад, тууҗин нәрн төрмүдәр селвлцв. Юңгад гихлә энд 1920 җилд хальмг улсин түрүн съезд болсмн.

БОСХМҖИН Валентина