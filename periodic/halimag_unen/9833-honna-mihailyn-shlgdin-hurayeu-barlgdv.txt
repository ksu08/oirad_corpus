Хоньна Михаилын шүлгүдин хураңһу барлгдв
22-06-2019, 09:42 | Таңһчин зәңгс » Сойл
Шидр РАН-а Хальмг номин Цутхлңгин директор Виктория Куканова болн номин ах көдләч Римма Ханинова журналистнрла харһад, шин дегтрин презентац давулв. Хоньна Михаилын 100 җилин өөнд нертә бичәчин болн шүлгчин үүдәврмүдин хураңһу барас һарсмн. Эннь түрүн боть болҗана, ут тоодан тавн боть һархмн гиҗ зуралгдҗана.
Күндтә гиичнрин келсәр, шин дегтр номин хураңһу болҗана. Юңгад гихлә эн дегтрт шүлгчин үүдәврмүд барлгдсн деерән Хоньна Михаилын бийиннь бичсн намтр болн энүнә шүлгүдин туск номин статьяс орсмн. Түрүн ботьд 1936 җиләс авн 1959 җил күртл хальмг келәр бичгдсн шүлгүднь орв. Шин дегтрин һадртнь Хоньна Михаилын зург барлата. Эннь дәәнә өмн кесн зург болҗана. Хөөннь барлгдх боть болһнд бичәчин талдан зургуд олзлгдхмн. Тиигәд, 2-ч ботьд 60-70-ч җилмүдт бичгдсн шүлгүд орхмн, дегтрин һадртнь тер цага зургнь нүр халхд барлгдхмн. Бичәчин үүдәврмүдин хураңһуд шүлгүд, поэмс, келврмүд, бичгүд болн нань чигн үүдәврмүднь орхмн. Келхд, иим хураңһу урднь һарад уга билә. Тиигәд, Көглтин Даван, Калян Санҗин үүдәврмүдин хураңһуд зуг эднә шүлгүд болн поэмс орсмн, Бадмин Алексейин болн Балакан Алексейин хураңһудт зуг эднә келврмүд болн түүкс барлгдсмн. Эн хураңһуд болхла Хоньна Михаилын олн жанрмудын үүдәврмүд, бичгүд, тодлврмуд орсн деерән номин болн газет-журналмудт барлгдсн статьяс олзлгдхмн.
- Эцкм 1981 җилин сентябрь сард сәәһән хәәсмн, тер цагас авн би үлдәсн зөөринь хадһлҗ, терүг шинҗлҗ номин статьяс, монографь, сурһулин дөңцл материал, хрестомать барлсн биләв. Хоньна Михаилын өөниг мана таңһчд бәәтхә, хол Беларусьт өргәр темдглҗәхнь чинртә. Эн җил февраль сард би Минск балһснд болсн нарт-делкән номин семинарт орлцад, Березино балһснд Хоньна Михаилын санлын самбр секләв. Беларусьт дәәнә цагт залу-зөрмг кевәр дәәлдҗ йовсн Миша Черный партизаниг эндр чигн тодлҗ, неринь әрүнәр хадһлҗ йовхнь ик бахмҗ болҗана,- гиҗ күүкнь келв.
Шин дегтр 300 тиражар барлгдв, терүг 400 арслңгар хулдҗ авч болҗана. Брифингд орлцачнрин тоолврар, эн дегтр хальмг келнә багшнрт, сурһульчнрт болн оютнрт, йирин шүлгләнд дурта улст соньн болхнь лавта. Амр Санана нертә Келн-улсин болн таңһчин райодын библиотекст шин дегтрин нег экземпляр өңгәр түгәҗ өггдх.
ДООҗАН Наталья
ЗУРГТ: Римма Ханинова шин дегтрин презентацд
Авторин цоксн зург