үүдәлтин герлтә хаалһд
12-11-2019, 09:44 | Таңһчин зәңгс » Сойл
Басңга Баатрин нертә Хальмг келн-улсин драматическ театр урдк кевәрн фестивальмудт орлцҗ, нерән дуудулҗ йовна. Шидр эдн Санкт-Петербургд болсн театрмудын нарт-делкән олимпиадмудт орлцад, «Я –Будда» гидг наадан үзүлв. Хальмг театрин наадн өөдәнәр үнлгдв. Театрин шалһачнр наадна тускар таасч бичв.
Ода театрин коллектив Москва балһснд ноябрин 6-с авн 10 күртл болсн театрмудын амн үгин зөөрин фестивальд орлцв. «Русский остров» гидг нертә амн үгин зөөрин театрмудын Нарт-делкән фестивальд эдн наадан үзүлҗәнә. Театрин җилд болҗах эн фестиваль дөрвдгч кемдән театрмудыг цуглулҗана. Москван сойлын Департаментин дөңгәр эн хәләвр болҗана.
Ноябрин 9-д Хальмг театр «өөрднр, мини өөрднр» гидг наадан үзүлв.Наадыг белдҗ тәвснь - театрин художественн һардач, ах режиссер Борис Манджиев.
Зууһад җилмүд давсн бийнь нарта орчлңд кесгнь тер кевәрн үлдсн болҗ медгднә. Мөңк көк теңгртән зальврҗ бәәсн әмтн цагин йовуд дахад, җирһлдән сольвр орулхар седснә тускар театрин келәр Борис Манджиев келҗ өгхәр шиидв. Йос булалдҗ ноолддг йовдл төрүц уурдгон төрин тускар театр эн наадндан келҗ өгчәнә. Эн ноолдан ик зовлң авч ирсн деерән әмтнә уханд болх-болшго шав үлдәдгин тускар артистнр эврәннь наадарн өдгә цагин үйин хәләһәчнрт келҗ өгчәнә. Күмн-әмтнә тууҗ йириндән чилшго дәәнә тууҗ болҗана. Хальмгудын кезәңк тууҗин ул деер тәвгдсн наадн һазрин, зөөрин, йосна төлә эс гиҗ талдан нег учрар татгдсн дән ямаран ик аюл болдгинь үзүлҗәнә. Хамгин түрүнд әмтнә ухан- седклд тернь ямаран ик хорлтта болдгинь хәләһәчнр медҗ авна.
Иим гүн учр-утхта наадн «Русский остров» гидг нерәдлһтә фестивальд үзүлгдв. Хальмг театрас нань тер фестивальд Дигорск драматическ театр, драмин болн этническ көгҗмин Хакасск театр, искусствин Воронежск государственн институтын «Воля» гидг амн үгин зөөрин ансамбль, Мордовск государственн келн-улсин драматическ театр билг-эрдмән үзүлв.
Фестивалин директор Михаил Мизоков театральн эн хәләврт орлцхар ирсн коллективсиг үнн седкләсн йөрәв. Зурһан өдрин туршарт өвәрц билгтә болсн деерән, хоорндан әдл биш театрмудын наад хәләх таал учрв. Нарт-делкән чинртә мана фестиваль йириндән тууҗин халхсиг, авъясмудыг, сойлын зөөриг олнд үзүлҗ, билгин күчәрн цагиг болн әмтиг хоорнднь залһҗах зөрүллтәрн темдгтә. Эн җилә фестивальд чигн соньн олн театр ирсмн. Хальмг артистнр талдан театрмудын наадд хәләһәд, эврәннь наадан чигн үзүлв. Дамшлтарн хувалцх, шин таньл-үзлтә болх, үүдәгч залһлда батлх болн шин хамцу төсвин тускар күүндх таал иим фестивальмуд өгнә.
Иигәд Театрин җиллә Келн-улсин драматическ театр нег ормдан бәәҗәхш. Фестивальмудт орлцсн деерән таңһчин сойлын җирһләс чигн дутчахш. Эдн «Искусствин сө» гидг ик керг-үүлдврт орлцв. Ода театрин коллектив Йошкар-Ола балһс орсн бәәнә. Тенд эдн Марийск театрин 100 җилин өөнд орлцад, тер өөнд нерәдсн фестивальд эврә наадан үзүлхмн. Элстд болхла, төрскн гертнь - театрт, капитальн ясврин көдлмш гүргүдән орсн бәәнә. Тиигәд театральн җирһл зогсл уга делгрәд йовна.
җИРһЛИН Кермн