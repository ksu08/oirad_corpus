Төрскән харсачнрт - мөңкин туурмҗ!
23-06-2018, 10:12 
Июнь сарин 22 - санлын болн һашудлһна Өдр. Хальмг Таңһчин Толһач Алексей Орлов эн туст олн әмтнд Дуудвр кев. "1941 җилин июнь сарин 22 - Төрскән харсгч Алдр дәәнә эклц әрәсән тууҗд хамгин һашута йовдл болҗана. Эн өдр бидн фронтд әмән әрвллго дәәлдсн болн тылд гүҗрҗ көдлсн улсиг тодлнавидн. Дәәнә цагт мана орн-нутгин олн келн-әмтнә элчнр, тер тоод Хальмгин улс, ээм-ээмән түшлдәд, хортнас әәлго уралан дәврәд, Төрскән харсҗ, Алдр Диилвр делдлә. Эднә нилчәр бидн эвин таалд бәәҗ, тәвсн күслдән күрч, ик чинртә кергүд күцәнәвидн. Зөрмг баатрмудыг мартх зөв угавидн.
Төрскән харсачнрт - мөңкин туурмҗ! Эднә үлгүр маднд эвин бәәдл хадһллһна болн әрәсән күчиг улм батруллһна кергт икәр туслҗана. Июнь сарин 22 мана орн-нутгин улсин баатрльг йовдлмудыг болн негдлтиг тодлулдг өдр болҗ оньдин мана седклд үлдх",- гиҗ таңһчин Толһачин Дуудврт келгдҗәнә.
РФ-н ФС-ин Орн-нутгин Хүүвин депутатнр Марина Мукабенова, Батор Адучиев, Хальмг Таңһчин Улсин Хуралын (Парламентин) Ахлач Анатолий Козачко, правительствин Ахлач Игорь Зотов бас эн санлын болн һашудлһна Өдриг тодлҗ, Төрскән харссн болн тылд көдлсн улсин ик чинртә үүлдвринь онц темдглҗ, эднд ик ханлтан өргҗәнә.