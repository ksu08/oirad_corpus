Хальмг келнд җирһлән нерәдсн номт
13-03-2017, 17:17 
Эн җилин моһа сарин 8-д Б.Б.Городовиковин нертә КалмГУ-н хальмг келнә кафедрин профессор, филолог номин доктор Петр Цеденович Биткеев 80 җилин өөнән темдглв. Би Петр Цеденовичин бәәдл-җирһлин болн
үүдәлтин хаалһин тускар келҗ өгх санатав.
Мана ууһн номт Целинн района Овата селәнд 1937 җилд Цедн Бадмаевич Биткеевин өрк-бүлд төрсмн. Энүнә өвк түрүн болҗ 1673 җилд Оватад эврәннь ишкә герән тәвсмн. Тер цагас авн энд 300 шаху җилд Баһ Чонса әәмгин улс бәәрлҗ йовсмн. Зуг Советин йосн 1943 җилд Баһ Чонса нутгин әмтиг цуг хальмг келн улсла әдл киитн Сиврин һазрар тарав. Болв тууврин хөөн эдн цуһар эврәннь эңкр һазрурн ирәд ода күртл бәәһә.
Кел шинҗллһнә номд дурта Петр Цеденович Хальмг Таңһчдан ирснә хөөн Ленинградск университетд орад сурһуль сурла. 1962 җилд эн ик сурһулян төгсәһәд, "дорд үзгин ном болн моңһл кел шинҗләч" гидг номин квалификац зүүсмн. Дәкәд эн билгтә күн һурвн җилдән Ленинградск университетин аспирантурт сурад, филолог номин кандидатын цол авхин төләд 1965 җилд "Хальмг келнә келлһнә әәһин кец экспериментальн эв-арһар шинҗллһн" гидг
төрәр диссертац харссмн. 1983 җилд номт "Хальмг болн өөрд келнә эгшгүд" гидг төрәр СССР-ин номин Академин Дорд үзг шинҗллһнә институтд филолог номин докторин диссертацан харссмн.
Петр Цеденович 1965-1969 җилмүдт Новосибирскд Академ балһснд бәәһәд, СССР-ин номин Академин Сиврин әңгин тууҗ, филологий болн философь шинҗллһнә институтд көдлҗ йовсмн. Эн җилмүдт П.Ц. Биткеев моңһл келтнрин болн Сиврин олн зүсн улсин келнә болн социолингвистическ төрмүдәр үүлддг бәәсмн.
Далдгч җилмүдәс авн экләд хальмг кел, утх-зокъял болн тууҗ шинҗллһнә әңгин һардачар
көдллә, директорин дарукин болн Хальмг номин шинҗллһнә институтын директорин керг-үүл дааҗ йовла. Эн цагин тускар келхләрн нег ончта кергинь темдглх кергтә. Петр Цеденовичин нилчәр тиигхд Хальмг Таңһчин министрмүдин Советин медлд бәәсн номин институт Цугсоюзн чинртә академическ институтын тоод орсмн.
П.Ц.Биткеев 1993 жиләс авн таңһчин ик сурһульд көдлҗ йовна. Олн җилдән дорас өсҗ йовх баһчудыг дасхсн деерән Петр Цеденович хальмг келнә кафедр һардҗ йовла, университетд номин цол харслһна диссертационн советин толһач болҗ көдллә. Бурят келн улсин номар шинҗлдг институтын диссертационн советин гешүнә үүл 13 җилдән дааҗ йовсмн. Эн эврәннь номин халх үүдәлтән эклҗ йовсн цагтан олна баһчудын Хүүв һардла олн зүсн номин сүүр давуллһнд шунмһа кевәр орлцла. Номт моңһл келтнрин, "Җаңһрин", бурхн-шаҗна, әрәсән келн улсин кел шинҗллһнә болн талдан чигн нәрн төрмүдт ик оньган өгч йовсмн.
Петр Цеденович "Халх-моңһл улсин үүрмүд" гидг олна ниицә, "Медрл" гидг олна ниицә кесг җилдән һардад, бас ик көдлмш күцәлә. әрәсән номин Академин моңһл кел шинҗләчнрин Ниицәнә заллтын гешүн, әрәсән Президентин сойлын зөөр харлһна Советин гешүн болҗ, бас ик чинртә үүлдвр кесмн.
Билгтә номт өдгә цагин хальмг келнә болн XVII зун җилин өөрд келнә фонологическ систем кеҗ батлсмн. Петр Цеденович номин халхар тодрха биш эгшгүдин тускар келҗ өгсмн. Терүг ямаран темдгәр, ямаран зокалар олзлхин тускар йир сәәнәр цәәлһлә. Хальмг болн цуг моңһл баг келнә ниилврин тускар (слоги), ямаран кевәр тедн тогтдгинь номт бичлә.
Петр Цеденович 150 һар номин шинҗллһнә көдлмш белдәд барас һарһла. әрәсәд, тер тоод мана таңһчд номтын күцәсн көдлмшин ашинь үнләд, кесг күндллһнә темдгүдәр ачлла. "Иньгллт" гидг орден, "Гүҗрҗ көдлснә төләд" гидг медаль, халх-моңһл нутгин олн зүсн номин медальмуд болн һашгуд бәәнә.
Өдгә цагт чигн Петр Цеденович Биткеев университетд шунмһа кевәр көдлҗәнә. Мана таңһчин йосна ик даалһврмуд күцәһәд, хальмг келнә грамматик, тольмуд белднә. Билгтә, сәәхн заңта номтас баахн специалистнр, оютнр сән үлгүр авна.
Мана күндтә Петр Цеденович! Авсн наснтн өлзәтә, цаһан хаалһта болтха! Гем-шалтг уга, маңна тиньгр, амулң сәәхн җирһҗ йовтн!

Владимир МУШАЕВ,
Б.Б. Городовиковин нертә КалмГУ-н профессор,
хальмг келнә кафедрин заведующ