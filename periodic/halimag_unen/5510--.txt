Хальмг күүкн Баяуста
13-04-2017, 10:52 
Нер туурсн орс зурач Орест Кипренскийн нериг, терүнә үүдәврмүдиг меддго күн уга болх. Хамдан нег цагла бәәсн олн улсин, тер мет олн күүкд улсин дүрмүдиг эврәннь
үүдәврмүдтән билгтә зурач тодлсмн.
Зургуднь ширин сәәхн болн нәрн ниилврәрн, тодлгдсн дүр болһна заң-авц дигтә медгдм өвәрцәр үзүлгдсн билгәрн әмтнд таасгддг билә. Европд билгәрн нер һарсн түрүн орс зурачнрин тоод Орест Кипренский йовна. Деед үзгин искусствин зурлһна янзиг болн зөрүллтиг үүлдвртән сәәнәр шиңгрәҗ дассн деерән Орест эврә, орс живописин ончлтыг
үүдәврмүдтән үзүлҗ чадсарн тууҗд орв. Искусствин халхар ик делгрлт авсн Римд чигн зурачнр Орест Кипренскийин билг өөдән үнлгдсн билә. Эннь тиигхд чигн хара йовдл биш бәәсмн.
Маднд болхла Орест Кипренский Пушкина зургиг зурсарн йир өөрхн болна. Ухата герлтә чирәнь, холагшан гердҗ хәләҗәх хурц хәләцнь, өңг-бәәдлинь үзүлгч нань чигн тоот, тер тоод кесг шүлгүд, поэмс бичҗ, олн маднд нерәдсн шүлгчин һарин хурһд күртлән мадниг әмд Пушкинла таньлдулна. Зурачин билг тиим авлгч күчтә. Терүнә иим авлгч, күүнә хәләц тусхагч илвин күчнд бахтҗ, эн зургиг мадн даңгин хәләнәвидн.
Орест Кипренскийин бүрдәсн дүрмүд дунд күүкд улсин дүрмүд олн бәәхнь темдгтә. Күүкд күн болһна ухата тогтун бәәдл, альвлсн теркә бәәдл, өр җөөлн иньгин бәәдл тер зургудт орман олҗ. Зург болһн эврә ончта, күн болһн өвәрц болҗахинь медүлнә. үзүлҗәх дүр болһна ухаһинь сән медснь тер зургудтнь илдәд бәәдгинь, зәрм зургудтан тер улсин җирһл хөөннь ямаран болхинь үзүлҗ зурсинь әмтн тодлвртан бичснь йир соньн.
Цаһан яста улсин дүрмүдлә зергднь зурач эгл улсин дүрмүдиг чигн зургудтан мөңкрүлсн билә. Иигәд тер зургуд дунд "Хальмг күүкн Баяуста" гидг зургиг тодлулх седклтәһәр бидн бичҗәнәвидн. 1813 җилд эн зург зургдсмн. Хар нүднь хаҗугшан шилтҗ хәләҗәх күүкнә дүр өөр эргндк бәәдл ямаран болна, гиҗ ухалҗах бәәдлинь медүлнә. Йирини бәәдләс талдан,
зөвәр медгддго, оңдан заң-авцта улсин һазрт туссн күүнә саг бәәдлиг зурач медүлҗ чадсинь үзҗ болхмн.
Ашлад келхлә, Орест Кипренский бичкнәсн авн зурлһна билгтәһән үзүлсмн. Зурһатадан Петербургск зурлһна академин училищд ирҗ сурсмн. Европд билгәрн нер һарсн орс зурач тиигәд олн улсин дүриг, тер тоод хальмг күүкнә дүриг зургтан тодлулҗ тууҗд үлдәсмн.

ҖИРһЛИН Кермн