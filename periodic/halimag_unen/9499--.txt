Хальмгт Театрин җил эклв
15-12-2018, 09:40 
Декабрин 13-д Хальмг Таңһчд Театрин җил ик байрин бәәдлд Басңга Баатрин нертә Келн-улсин театрт эклв. Хальмгин театрин үүлдәчнриг йөрәхәр Хальмг Таңһчин Толһач Алексей Орлов ирв.
әрәсән сойлын министр В. Мединский, әрәсән СТД-н ахлач А. Калягин Театрин җил эклҗәх ик чинртә йовдлла йөрәсиг соңсҗ, заалд суусн әмтн эн асхн байрин үүлдврт орв.
Байрин үүлдвриг эклхин өмн Алексей Маратович Хальмгин улсин артист Иван Улановиг "Золотая маска" мөрә авснлань үнн седкләсн йөрәв. Хальмгин билгтә үрн театрин халхин иим өөдән ачлвр авснь цуг хальмгудт ик өргмҗтә йовдл болҗана. Иван Алексеевич бүрдәсн олн дүрмүдиг хәләҗ кесг үйин әмтн өссмн. Театрт үнн седкләрн цергллһнә үлгүр болҗах ах үйин артист билг-эрдмәрн нер һарч, өөдән ачлвр авсмн. Таңһчин Толһач нертә артистин ик ач-тусинь үнләд, Иван Уланов авальтаһан дурта цагтан амрх путевк йилһҗ өгчәхин тускар келв.
Театр улсин җирһлд ик орм эзлҗ, оюни болн сойлын җирһлд ик чинр зүүдгинь темдгләд, Таңһчин Толһач театрт көдлҗәх цуг улст бат эрүл-менд болн амулңта җирһл мөрәдв. Театрин җилд гастрольн үүлдврнь улм шунмһа болҗ, материальн-техническ көрңнь батрҗ, шин наадд тәвгдҗ, әмтнд туста үүлдврнь оньдин күцәмҗтә болтха гиҗ Алексей Орлов йөрәв.
Театрин җилин эклцлә цуглрсн артистнриг, театрин көдләчнриг таңһчин сойлын болн туризмин министрин дарук Николай Санджиев, СТД-н Хальмг региональн әңгин ахлач Татьяна Михеева, Басңга Баатрин нертә Келн-улсин театрин генеральн директор Галина Шураева йөрәв.
Тәәз деер нааддг улсин җирһлд учрдг йовдлмудыг шогтаһар үзүлҗ, хойр театрин артистнр байрин үүлдвриг давулв. Басңга Баатрин нертә Келн-улсин драматическ театрин баһчуд Алексей Саранговин һардврт шогта кесг зурц үзүлҗ сергмҗ үүдәв. Республиканск орс драмин болн комедин театрин артистнр чигн ахр соньн нааддарн әмтнә оньгиг авлв. үүдәгч эн коллективсин элчнр белдсн тоотыг хоорнднь негдүлсн ик билгтә композицс нег үлү сергмҗтә болв. "Өөрднр" бииһин государственн театрин үзүлсн бииһин композицс эн керг-үүлдврт йоста байрин бәәдл тогтав. Би болһн йоста хореографическ наадн болгч үүлдврәрн таңһчд драматическ театрас нань бииһин театр бәәхинь сәәхн үзүлв. Биилҗәх Пушкин, дала һатц әмтн амрдг нег бәәрнд болсн шуугата йовдл, хальмг баһчуд хоорндан дөрлдҗ сергмҗтә би биилҗәхинь үзхд йир ик тааста болв.
Хальмгт Театрин җил эклв. Олн хәләһәчнриг шин наадд күләҗәнә. Театрин үүлдәчнриг болн көдләчнриг шин үүдәгч хәәвр уралан көтлхмн болҗана.
ҖИРһЛИН Кермн