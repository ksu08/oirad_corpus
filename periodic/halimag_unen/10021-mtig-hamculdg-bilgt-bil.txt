әмтиг хамцулдг билгтә билә
24-10-2019, 10:19 | Таңһчин зәңгс » Санл
Улсин фольклорн-этнографическ «Эрдм» ансамблиг ода кен эс меднә. Цагтан терүг Роза Чубарова һардҗ йовсмн. Билгтә дууч болн әмтиг хамцулҗ чаддг эрдмтә эн күүкд күн сойлын халхар деед сурһуль төгсәсмн.
Улсин билг-эрдм делгрүллһнә таңһчин герт көдләд, заяни заңгднь бәәсн билг-эрдмән эн улм янзлулсмн. Олн җилин туршарт Роза Кюкеевна сойлын халхд көдлҗ йовла. Олн соньн керг-үүлдврин эклц татҗ, таңһчин билгтнрин тускар талдан һазрт әмтн медтхә гиһәд эн зүткәд йовдг билә.
Болв гемәс ахлдг арһ уга гиһәд, гемин үүләр арвн җил хооран Роза Кюкеевна сәәни орнд төрсмн. Болв эн билгтә күн, чадмг һардач, итклтә аваль, эңкр ээҗ, седклтә тааста үр-иньг бәәсн Роза Чубароваг өрк-бүлнь, үүрмүднь, элгн-саднь, «Эрдм» ансамбльд хамдан дуулҗ, биилҗ, билгән үзүлҗ йовсн улс мартхш.
«Роза Кюкеевна баһ насндан маднас хольҗад йовҗ одв. әмтнд туста дала керг күцәҗ чадх медрлтә, билгтә, дамшлтта насндан гемин үүләр өңгрв. Сәәхн өңг-зүстә, уйн цогцта, билгтә, әмтнлә ээлтә күүкд күн оньдин мартгдлго бәәнә, - гиҗ «Эрдм» ансамблин ветеранмуд ода тодлна. - Тер 2009 җил йовлһарн олн җил билә. Мана ансамбль кесг райодт одад, концерт тәвсинь тодлнавидн. Көтчнрә болн Баһ Дөрвдә райодт Цаһан Сарин байрт орлцсн, Ик Буурла района Манцин Кец болн Южный селәдт одсн байрта харһлтс мартгдхш. Таңһч тиигхд ончта өөнд белдҗәсн цаг, тегәд Роза Кюкеевнан седвәрәр бидн тиигхд вице-премьер бәәсн Александр Жуковла болсн харһлт бас уханас һархш. Тиигәд мана һардач мадниг сойлын болн олна җирһлд дахулҗ орлцулҗ йовла».
әмтнд байр белглхин төлә билг-эрдмән даңгин өөдлүләд бәәх кергтә гиҗ эн тоолдг билә. Ансамблин орлцачнрла цуглрад, дун болһнд ямаран янз орулҗ, бииһин эрдмлә терүг ямаран кевәр ниицүлҗ үзүлснь сән болх гиҗ, кесг давтҗ белддг бәәсмн. Тегәд ямаран чигн марһанд, хәләврт «Эрдм» ансамбль дигтә сәәнәр, әмтнә болн җюрин оньгиг авлҗ йовна. Балһсна, региональн, республиканск, Цугәрәсән, һазадын орна олн марһанд болн фестивальд «Эрдм» билгән үзүлҗ йовсмн.
Ода санхнь, Роза Кюкеевна цецн ухата бәәснь медгдҗәнә. Юңгад гихлә, иим болҗана. Сүл цагт наста улсин тускар, тедниг олна үүлдврт орлцулхин тускар, дамшлт, медрлинь олзлхин тускар баһ биш келгдҗәнә. Орсаһар келхлә, «люди серебряного возраста», «серебряное волонтерство» гиһәд наста болвчн чееҗәрн көгшрдго улсин тускар буульҗ бичнә, келнә, үлгүр кенә. һуч һар җил хооран Роза Чубарова тиим үүлдврин тусиг тааҗ медсн болҗана. Наста улс - өвкнрин урн үгин болн билгин зөөриг хадһлсн деерән, тер зөөриг мартуллго олнд медүлх зөвтән тускар ухалдг бәәсмн. Цагтан тиигәд үүлдәд, «көгшн» артистнран дахулад, һазадын ор орхлань кесгнь дурго болад, шалһад, болх болшго зәңг һарһдг билә. Тернь ямаран өвдкүртә бәәсн. Болв Роза Кюкеевна билгтә болн ухата болсн деерән зөргтә күн бәәсмн. Чикәр үүлдҗәхән медәд, хальмгудын эрдмиг альд болвчн медтхә гиһәд цуцрлтан уга үүлдҗ йовсмн. Цааран хәләһәд - ууляд, нааран хәләһәд – инәһәд, ду, биид, урн үгд, тууль - түүкд дурта аав-ээҗнриг дахулад, һазадын олн орнд күргҗ, орчлң үзүлсмн. Антонина Чудаеван тодлсар, «Эрдм» ансамбль Моңһлд билг-эрдмән үзүлсн йовдл ик чинртә болсмн. Роза Кюкеевна Моңһлын дәәч ансамблин һардврла таньлдад, тиим йовлһн болсмн. Хөөннь тер коллектив мана таңһчд ирәд, билг-эрдмән үзүллә. Иигәд Роза Чубарован седвәрәр үүдәгч залһлдан төрҗ батрдг билә.
Ямаран нег хаалһд һарч йовхларн Роза Кюкеевна журналистнриг бас дахулдг билә. «Мадна келсиг соңссн деерән эврә нүдәрн йовад, хәләһәд бичхлә, сән болх», - гиҗ Роза келдг билә. Иигәд нег дәкҗ бидн Геленджик балһсна дарани нег өөн темдглгдсн байрт Тевкә Ангаровна Каляевала, телеоператор Борис Пюрвеевла хамдан тиигәрән дахҗ йовад, соньн телерепортаж белдсн биләвидн. Мана коллективиг әмтн яһҗ бүләнәр тосҗ авсинь, Роза Чубароваг сойлын халхар көдлдг специалистнр сән меддгинь, хамцу үүдәгч төсв кехдән белн бәәхән медүлснь маднд таасгдла. Цуг терүгинь таңһчин олн хәләһәчнр телесоңсхврин дөңгәр эврә нүдәрн үзсн билә.
Роза Чубарован дөңгәр кесг орн-нутгт одад, сәәхн олн балһсд үзх хөвтә болсна тускар Данара Унгарлинова тодлна. Эврәннь һарсн өдрән талдан орн-нутгт, фестивальд орлцҗаһад, тер һазрин һардврин йөрәл соңсҗ билгтә олн улсин зергләнд темдглх байриг ансамблин кесг орлцачнрт Роза Кюкеевна белглсн болдг.
«Кен ахан күндлдг» өвкнрин авъясиг җирһлдән бәрҗ йовсн, һурвн көвү өсксн хөвтә хальмг бер бәәсн Роза Кюкеевна Чубарова кишгтә күн бәәсмн. Энүнә үүдәгч үүлдврәр дүүрң җирһлин герл ода күртл мадндан үлгүр болҗана.
Галина ХЕЙЧИЕВА