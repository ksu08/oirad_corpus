«һазр деер күүнә әмнәс даву зөөр уга»
27-08-2014, 17:02 | Таңһчин зәңгс
П.Жемчуевин нертә таңһчин больницин 1-ч девсңгин травмоцутхлңд кесг җилин туршарт Екатерина Бедишева травматолог-ортопедәр көдлҗәнә. Көл-һаран авсн кедү күүнд Екатерина Александровна дөң-тусан күргҗ, көл деернь тәвснә тускар келәд керг уга.
Эднә өрк-бүл кезәнә Киргизяс Элстүр нүүҗ ирсмн. Энд 9 класс төгсәчкәд, Катя күүкн Т.Хахлынован нертә медицинск училищд сурдг болв. Эмчин эрдм бичкнәснь энүнд таасгддг бәәсмн. Медицинск училищин хөөн күүкн Аһш балһсна мединститутд сурхар зуралҗасмн. Зуг тер җил Катя шүүврән өгч чадсн уга. Терүндән икәр һундлго, Ик Буурла районд экләд көдлсмн. Тенд нег җил көдлҗәһәд, эмчин эрдмән улм гүүдүлхәр седәд, Аһш балһсна мединститутд хәрү шүүврән өгәд сурдг болв. Деед сурһуль төгсәчкәд, Катя таңһчдан ирҗ көдлв. Тер цагт травматолог эмч Хальмгт ховр бәәсмн. Дарунь эн Саратов балһсна ординатурт ирв. «Тенд хоршасн медрл көдлмштм икәр туслв», - гиҗ Екатерина Александровна тер цаган тодлҗ келнә.
өдгә цагт травмотологическ цутхлңд шав авсн күүнд медицинск дөң күргхин төлә цуг эв-арһ бәәнә. «Эрүл-мендин модернизац» гидг федеральн төсвәс иштә энд ясвр кегдв, өдгә цагин медицинск оборудовань углгдҗ тәвгдв. Энд Екатерина Александровна көл-һаран авсн улст тер дарунь дөң-тусан күргхәр шунна.
- Сүл сармудт көл-һаран авсн улсин то икдҗ одв. өдртән шав авсн 20-30 күн ирнә. Эннь йир му,- гиҗ Екатерина Александровна келнә. - әмтн көдлмш кеҗ йовад, эрүл-менднь му болсн цагла унад көл-һаран авна, нохаһас зуулһулна, хаалһд зеткрлә харһад шав авна. Хамгин икәр хаалһд шав авдг болв.
җил ирвәс хаалһд учрдг зеткртә йовдлмуд икдәд йовна. Иим бәәдл цуг әмтиг үүмүлҗәнә. җолачнр көлгән түргәр залдг деерән, зәрмснь эн халунд хаалһд нөөртән диилгдәд унтҗ одна, терүнәс көлтә зеткр учрна. өдгә цагт көлг хулдҗ авсн әмтн хаалһин зокал сәәнәр эс меддг деерән хаалһд нег-негән тевчхш. Терүнәс көлтә зеткртә олн йовдл учрдг болв. Сүл өдрмүдт хаалһд зеткртә кесг йовдл учрв, кесг әмтн хорв. Хамгин икәр Яшкулин района хаалһд ДТП болна. әмтн эн хаалһар йовсн цагтан оньган өгч йовх зөвтә.
Одахн манаһур Беларусяс үр күүкн гиичд ирсн билә. Манад хаалһд олн зеткртә йовдл учрдгин тускар соңсчкад эн алң болв. Эднә орн-нутгт җолач согтуһар көлгән залхла, маши йовулдг зөвән тас геенә, штраф гидг юмн угач, көлгинь шаңһа медлд орулдич. Иим төләд согту җолачнр энд уга, хаалһин зокал чигн эвддг улс ховр. Иим шүрүн закан мана орн-нутгт үүлдхлә, бәәдл талдан болхнь маһд уга, - гиҗ эмч травматолог ухан-тоолврарн хувалцна.
Травматологическ цутхлңд көдлҗәх улсин көдлмш амр биш. Энүнлә хамдан кесг җилдән травматолог эмчәр Валерий Баджугинов, Санал Манджиев, Валерий Манджиев, Валерий Ханинов,Татьяна Устиева, Надежда Ходжигорова, Лейла Могушкова, нань чигн өөдән дамшллта эмчнр көдлнә.
Эрүл-менд харлһна кергт ик ач-тусан күргәд, олн күүнә әм аврсн Екатерина Александровна «әрәсән Федерацин эрүл-мендин йилһән сән эмч» гидг цолта. Эн җил болхла Екатерина Бедишевад Хальмг Таңһчин ачта эмч гидг цол зүүлһгдв.
Екатерина Александровна җирһлдән һундхш. Элгн-садн эрүл-менд бәәхлә, терүнәс даву юмн керг уга гиҗ эн тоолна. һазр деер күүнә әмнәс даву зөөр уга гиҗ Екатерина Бедишева келнә.