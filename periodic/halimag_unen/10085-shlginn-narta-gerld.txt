Шүлгиннь нарта герлд
03-12-2019, 09:36 | Таңһчин зәңгс » Күн болн җирһл
Хальмг Таңһчин улсин шүлгч Эльдшә Эрднь 60 җилә өөнән темдглҗәнә. Хальмг литературт зөвтә орман эзлҗәх, олн умшачнрин дуринь суңһсн бичәчин ончта өөнд нерәдсн үүдәгч асхн А. Амр-Санана нертә Келн-улсин библиотекд болв. Литературн эн харһлтд бичәчнр, багшнр, сурһульчнр, оютнр, йосна элчнр, сойлын көдләчнр орлцв.
өөнләнь ирлцүлҗ, литературн үүлдврт күцсн өөдән күцәмҗинь темдгләд, Таңһчин Толһач Бату Хасиков Зәрлгәрн «Хальмг Таңһчин ачта иргн» гидг күндтә нериг Эльдшә Эрдньд зүүлһв. Хальмг Таңһчин Улсин Хуралд (Парламентд) Таңһчин Толһачин элч Араш Манджиев өөдән тер ачлвриг бичәчд таңһчин Толһачин нерн деерәс бәрүлҗ өгв.
Хальмг Таңһчин Улсин Хуралын (Парламентин) Ахлачин дарук Саглар Бакинова, таңһчин сойлын министр Хоңһр Эльбиков бичәчиг 60 җилә өөнләнь үнн седкләсн йөрәҗ, сойлын җирһлд орулҗах тәвцинь өөдән үнлв.
Эльдшә Эрднин түрүн шүлгүд 1979 җилд барлгдсмн. «Хальмг үнн» газетд болн «Теегин герл» гидг альманахд экләд бичҗәсн түүрвәчин шүлгүдлә умшачнр тиигҗ таньлдсн билә. Йиртмҗин бәәдлиг, төрскн теегин сәәхниг шүлгүдтән эн үзүлв. Баһ настаһасн авн эн хурц хәләцтәһән болн нәрн шинҗтәһән медүлсмн. Шүлгүдинь умшхла, буурлдан үнр каңкнсн болад, мөрдин инцхәсн ә соңсгдсн болҗ медгддмн. Түрүн хураңһунь «Нарта гер» гиҗ нерәдгдҗ.
әрәсән Федерацин сойлын ачта көдләч, литературн шинҗләч Данара Дорджиева бичәчин үүдәгч хаалһин туск илдкл кев. Экләд бичҗәсн Эрднин шүлгүдт ах үйин бичәчнр урн үгин билгинь үзҗ, үүдәлтднь дөң болҗ йовсмн. Көглтин Дава, Инҗин Лиҗ, Саңһҗин Бося болн нань чигн бичәчнр җирһлин хаалһднь туслсиг Эрднь мартхш. Көглтин Даван 100 җилин өөнд нерәдҗ дегтр белдҗәхин тускар бичәч бийнь келнә.
Элст балһсна Хургин депутат Наталья Чужаева, Элст балһсна администрацин толһачин дарук Истя Мушаев бичәчин үүдәврмүд баһ наста күүкд-көвүдт сурһмҗ өглһнд ик чинр зүүдгинь темдгләд, үүдәгч шин күцәмҗ терүнд дурдв.
Хальмгин бичәчнрин Ниицәнә ахлач болад, Эльдшә Эрднь орн-нутгин талдан бичәчнрлә залһлда бәрлһнд ик оньган өгнә. Чеченск Республикәс ончта өөнләнь йөрәхәр Кавказин бичәчнрин Клубин Чеченск әңгин ахлач, Чеченск Республикин улсин бичәч Адам Абдурахманович Ахматукаев ирсмн. Кавказин олн бичәчнриг хамцулдг Клубин президентин Йөрәлин бичгиг болн белгиг эн авч ирв. Бичәчнрин залһлдан литературн үүлдврт урмд өгдгиг, бичәчнриг ниицүллһнд Эльдшә Эрднин ик нилчиг эн темдглв.
өдгә цага хальмг шүлгләнд Эльдшә Эрднь чинртә нег халхнь болҗана. Олмһа сәәхн келн, өвкнрин авъясмудыг медҗ, терүнә чинринь шүлгләнә үгәр хурц кевәр товчлҗ үзүлдг билгинь урн үгд дурта улс меднә. Хальмгин Олна палатын гешүн, таңһчин сойлын ачта көдләч, таңһчин ачта иргн Иван Басангов, хальмг улсин шүлгч, таңһчин ачта иргн Владимир Нуров бичәчин өвәрц билгиг үнлҗ, йөрәлин үг келв.
Литературн залһлданд, хальмг улсин тууҗиг болн нертә улсиг урн үгәрн тууруллһнд шүлгчин орулҗах тәвциг Хальмг Таңһчин сойлын ачта көдләч, Эльдшә Эрднин шүлгүдиг орс келнд орчулсн Лия Щеглова, таңһчин номин ачта көдләч, бичәч, литературн шинҗләч Андрей Бадмаев темдглҗ, үнн седкләсн терүг йөрәв.
Эльдшә Эрднин үүдәгч болн олна үүлдврнь олн ачлврар үнлгдсн бәәнә. Хальмг улсин бичәч, таңһчин сойлын ачта көдләч, Хальмгин комсомолын Э. Деликовин нертә мөрән лауреат, «Улан Зала» болн Номто Очировин нертә мөрәсин лауреат талдан келн- улсин мөрәһәр бас ачлгдсмн. Тарас Шевченкон нертә Украина келн-улсин мөрән лауреатын нер зүүнә. Украина бичәчнрин регионмуд хоорндк Ниицәнә В. Сосюран мөрән лауреат гидг нерн энүнд литературн залһлда батллһнд орулҗах тәвцинь темдглҗ өггдсмн.
Эльдшә Эрднин төрсн һазрнь Яшкуль селән. «Яшкуль селәнә ачта иргн» гидг нер зүүҗәх, ода болхла, урн үгин үүлдврәрн нер һарч Хальмг Таңһчин ачта иргн болсн Эльдшә Эрдниг Яшкулин района администрацин толһачин дарук Галина Шининова, Эрднин багш, классин һардач Галина Гучиновна Насунова бүләнәр терүг йөрәв. Таңһчин улсин бичәч Николай Доржинович Илюмжинов бичәчиг ончта өөнләнь йөрәҗ, шин үүдәгч күцәмҗ дурдв. Хальмгин улсин зурач Александр Поваев Эрднин зург зурсн, терүгән йөрәлин үгтәһәр бәрүлҗ өгв.
Зая-Пандитын 420 җилин өөн эн җил темдглгдҗәнә. Эльдшә Эрдни «Зая-Пандита или Колесо Учения» гидг поэмин тасрхаг таңһчин ачта артистк Тамара Параева умшв. Библиотекин көдләч Радмила Мутляева шүлгчин «Эңкр һулмт» гидг шүлгиг умшв. Таңһчин ачта артист Кутлан Мукубенов болн искусствин училищин оютн Амуланга Дедюшева дуд дуулв.
Бичәчин шүлгүдин билгтә улнь болҗах төрскн келн эн асхн нарна герл болҗ цугтаһинь ээһәд бәәв. Иигәд таңһчин ачта артистк Наталья Гаданова һардҗ давулсн үүдәгч асхна йовудт шүлгүд, дуд соңсгдҗ, цуглрсн улст сергмҗ үүдәв. А. Амр-Санана нертә Келн-улсин библиотекин көдләчнр Эльдшә Эрднин дегтрмүдин һәәхүл белдв. «Эн цагин шүлгч» гидг нерәдлһтә зургудын альбом белдсн деерән библиографическ цәәлһвр умшачнрин оньгт тусхасмн. әрәсән литературн һарцст Эрднь Эльдышевин өөнд нерәдсн материалмуд барлгдв.
җИРһЛИН Кермн