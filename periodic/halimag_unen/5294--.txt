Арһлачнрт - шаңһа дөң
14-03-2017, 17:45 
Өцклдүр таңһчин правительствин Президиумин дарани сүүр болв. Энүг РК-н правительствин Ахлач Игорь Зотов һардҗ давулв. Сүүрт арһлачнриг дөңнллһнә, сурһуль-эрдмин учрежденьсин сурһульчнриг халун хотар тетклһнә, "Электронн эрүл-менд харлһн" гидг төсв күцәлһнә төрмүд хәләгдв.
Түрүн хәләгдсн төрәр таңһчин экономикин министр Зоя Санджиева илдкл кев. Таңһчин экономикин делгрлтд нурһлҗдан селәнә эдл-ахун халх, баһ бизнес тәвцән орулҗана. АПК-н халхд үүлдҗәх арһлачнриг дөңнсн деерән оңдан халхар эврә кергән сексн арһлачнрт, тер тоод туризмин, туслмҗ күрглһнә халхар
үүлдҗәх арһлачнрт оньг тусхагдх зөвтә.
Өдгә цагт таңһчд бизнесин 11 миңһ һар субъект үүлдврән күцәҗ, 22 миңһ һар кү көдлмшч ормар теткҗәнә. Баһ бизнесин мөңгнә эргц 22,4 җува арслң тогтав, эннь урдк җиләс дорхнь
8 процентд өссн болдг.
Эндр өдр алвна туст урмдуллһна керг-үүлдврмүд күцәгдҗәнә, бизнесиг дөңнллһнә организацс үүлдҗәнә. 2015 җилд арһлачнрин туст хойр зүсн алвиг баһрулсмн. Таңһчд арһлачнриг дөңнллһнә программ бәәдл-җирһлд тохрагдҗана. 2017 җилд программ күцәлһнә кергт 22 сай һар арслң һарһхар зуралҗана, тер тоод федеральн бюджетәс 17 сай шаху арслң. Федеральн бюджетин мөңгәр һурвн зөрүллтәр арһлачнриг дөңнхәр бәәнә. Эннь һарин эрдмин, селәнә болн экологическ туризмин халхар үүлддг арһлачнриг дөңнх организац бүрдәлһнә төлә эн мөңгн йилһгдх. Эн туст сойлын болн туризмин министерств дааврта болхмн эврә кергән сексн баһ наста улст спортын болн баһчудын политикин министерств оньган тусхахмн. Тер мет арһлачнриг дөңнллһнә Цутхлң бүрдәлһнә болн
үүлдвринь тетклһнә кергт бас эн мөңгн һарһгдх. Эн Цутхлң Хальмгин арһлачнрт дөң болҗ, бизнесин халхд үүлдҗәх организацсин үүлдвриг зүүцүлхмн. Арһлачнрин үүлдвр күцәҗәдг
800 субъектд туслмҗ күргхмн, "төгрг ширән" сүүрмүд болн семинармуд давулгдх, әмтнд сүв-селвг өггдх, 200 шаху арһлачнр мергҗлтән өөдлүлх. Эн көдлмш Элстд, таңһчин райодт күцәгдх, тер тоод Интернетәр дамҗулад чигн.
Февраль сард правительствин тогтаврар таңһчд арһлачнриг дөңнллһнә зура батлгдсмн. Эн зурала ирлцәтәһәр иим күцлд күрх кергтә: 2018 җилд усн алвнас таңһчд орсн оруһас
50 процентинь бәәрн бюджетд орулхмн. Алвна патентн систем олзлҗадг арһлачнрин то
10 процент тогтах зөвтә. Цаг зуур алвнас сулдхгдсн онц арһлачнрин то цуг темдглгдсн арһлачнрин тооһас 1,5 процент тогтах зөвтә. Эн җил төгстл бизнесин элчнрин керг-төрәр МФЦ-д 3 терз тогтагдх зөвтә. Тер мет Сбербанкд арһлачнрин неквринь хаңһадг МФЦ-н специалистин көдлмшч орм бүрдәгдх.
Бизнесин болн йос заллһна органмудын элчнр нөкцҗ үүлдхмн. Таңһчин Толһачин медлд инвестицин керг-төрәр Хүүвин ханиг өргҗүлхмн, энүнә ханьд Хальмгин арһлачнриг орулх. әрәсән промышленностин болн хулд-гүүлгәнә министерствин элчнрлә кесн харһлтын ашар таңһчин промышленн төсвсиг делгрүллһнә халхар ямаран үүлдвр күцәхәр бәәхин туск тоолвран Минпроторгд медүлхән үгцсмн. Эн төсвсиг күцәхин төлә таңһчд промышленность делгрүллһнә Саң тогтахмн.
"Электронн эрүл-менд харлһн" гидг чинртә төсв күцәлһнә тускар таңһчин эрүл-менд харлһна министр Руслан Нагаев илдкл кев. әрәсәд 2011 җиләс авн эрүл-менд харлһна халхар негдсн государственн зәңгллһнә систем (ЕГИСЗ) тогтагдҗана. Мана таңһчд чигн эн кергиг делгрүллһнә керг-үүлдврмүдин Зура батлгдв. Тегәд чигн эрүл-менд харлһна халхд информационн технологийс олзлҗ, медицинск дөң күрглһиг ясруллһна төсв күцәгдҗәнә. Таңһчин больницд, Перинатальн цутхлңд, бичкдүдин медицинск цутхлңд интернеттә телемедицинск сеть тогтагдв. Таңһчин райод мобильн интернет олзлҗ, эн учрежденьслә залһлда бәрҗ, сүв-селвг авч, электронн кевәр зәңг болн рентген-зургуд илгәҗ чадҗана. Таңһчин 24 эмнлһнә учрежденьд медицинск зәңгллһнә системс эдлврт орулгдв, Тегәд ода эмчнрин көдлмшин электронн диг-даран бәәнә. Медицинск көдләчнрин көдлмшч ормсиг эн зәңгллһнә системлә залһлдулв. Негдсн государственн туслмҗин порталас балһсна поликлиникин эмчд бийән
үзүлхәр бичүлгдҗ болҗана. Темдглгдсн Зурала ирлцәтәһәр 2018 җил эклтл цуг медицинск
көдләчнр автоматизированн көдлмшч ормар теткгдх зөвтә гив.
Таңһчин сурһуль-эрдмин сурһульчнриг халун хотар тетклһнә төрәр сурһуль-эрдмин болн номин министрин дарук Татьяна Питкиева болн таңһчд үүлддг Роспотребнадзорин Заллтын һардач Джангар Санджиев зәңглв. Эндр өдр сурһульчнрин 79,6 процент халун хотар теткгдҗәнә. Ик зуудан эклц классмудт сурдг бичкдүд школд хот ууна, дунд болн ах классмудын сурһульчнрин тонь баһ. Таңһчин бюджетәс олн үртә өрк-бүлмүдин күүкдиг халун хотар теткхин төлә сард 500 арслң йилһгднә. Тер мет муниципальн бюджетин мөңгн, эк-эцкнрин мөңгн, бюджетин биш мөңгн эн кергт һарһгдна. Өдрә хотын үннь әдл биш, келхд, Яшкулин районд 16,7 арслң, Элстд 45-50 арслң тогтана.
Школмудын хот белддг бәәрнсин материальн-техническ улынь батрулх кергтә. Тер мет зәрм райодын школмудын хот уудг гермүдт усар тетклһнә, канализацин системин төр нәрн болҗ үлдҗәнә. Болв Көтчнрә, Яшкулин, Октябрьск, Хар һазра, үстин райодт сурһульчнриг сәәнәр халун хотар теткнә. Энд бәәрн һазрт кеҗ һарһдг хот-хол эдлҗ, бюджетн биш болн спонсормудын мөңг һарһҗ, хотын үнинь баһрулна. үлгүрлхд, Көтчнрә районд сурһульчнрин халун хотын дунд үннь 20,6 арслң тогтаҗана. үлгүрлхд, "Сарпа" ОАО бәәрн школд сурһульчнриг халун хотар тетклһнә төлә мөңг йилһҗ өгнә, "Шатта" ОАО ПР сурһульчнрин
төлә хот-хол өгнә. Хар һазра района бюджетәс халун хотын өрәл мөңгинь даңцана, "Первомайский" СПК ПЗ болн Буденна нертә МУП школмудла батлсн бооцанас иштә сурһульчнр өңгәр хот ууна.
"Элст балһсна сурһуль-эрдмиг делгрүллһн" гидг муниципальн программ күцәлһнә йовудт бәәдл-җирһлин күнд бәәдлд туссн өрк-бүлмүдин, балһсна өөр-шидр бәәх Лола, Максимовка болн Салын поселкудын бичкдүдиг халун хотар тетклһнә төлә нег бичкнд өдрин хотын төлә 25 арслң йилһҗ өгнә. Тер мет балһсна бюджетәс 21-ч тойгта дундын школын спортивн классин сурһульчнрин төлә халун хотын төлә өдрт 70 арслң йилһҗ өгнә. Шаңһа учрежденьст бәәһәд, сурһуль сурчах санаторн школ-интернатд болн коррекционн школ-интернатмудт бәәдг күүкд таңһчин бюджетин мөңгәр халун хотар теткгднә.

Маргарита АРЗАЕВА