Дункан Болох хойрт бичкдүд дурта
31-05-2018, 10:08 
Занятьс эрк биш медицинск көдләчин хәләврт давулгдна. Реабилитацин цутхлңгин медсестра Надежда Улюмджиева бичкдүдин эрүл-менд шинҗлҗ, тас уга болхлань түргн дөң күргнә. Иппотерапийин занятьс давулгддг деерән цутхлңд физиоэмнлһн, цогц-махмуд батруллһна физкультур давулгдна, күүкдт массаж кенә. "Мөр унсн цагт күүнә цогц-махмуд батрна, мөриг иләд, хотар тоосн цагтан бичкдүд байрлна, эннь эднә эрүл-мендд бас туста болна. Мөрн адһм угаһар арһул йовсн цагт деернь суух гемтә күүнә цогар цусн гүүһәд, махмуднь чаңһрна. ДЦП гемтә күүкдт иим занятьс эрк биш кергтә",- гиҗ медсестра келнә.
Иппотерапийин занятьс гемтә-шалтгта бичкдүдин цогц-махмуд батрулсн деерән психологическ халхарн бас туста болна гиҗ инструктормуд келнә. Бичкдүд мөрнәс әәлго, терүг унад залҗ чаддг йовдл эднд урмд өгнә, эннь гемиг диилхд бас туслна. Харһлт болһн бичкдүдт байр үүдәҗ, Дункан Болох хойр эдниг бас күләҗәхиг меднә. Инструктормудын темдглсәр, занятьст ирдг бичкдүдин эрүл-менд батрснь ил үзгднә. "Витя көвүг авад хәләһит, ода эн мөрн деер суухларн нурһан һоодан бәрнә, йоста залу кевтә бийән бәрнә, Дунканд бүлән үгән келҗ, занять төгсхлә байрта хәрнә", - гиҗ инструктормуд көвүг буульҗ келв.
ДООҖАН Наталья
ЗУРГТ: занять болҗах кем