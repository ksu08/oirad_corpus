Балһснд сән кец-таал тогтахин төлә
19-06-2017, 17:12 
Одахн "Балһснд сән кец-таалта бәәдл тогталһн" гидг эркн чинртә төсв күцәлһиг тетклһнә таңһчин ведомствсин хоорндк комиссин дарани сүүр болв. Сүүриг комиссин ахлачин дарук, таңһчин ЖКХ-н болн энергетикин министр Нелли Ткачева һардҗ давулв. Эн чинртә төсв таңһчин һурвн муниципальн бүрдәцд: Элстд, Ик Буурлд болн Яшалтад бәәдл-җирһлд тохрагдхмн.
Ик Буурла болн Яшалтан райодын администрацсин толһачнр Виктор Санджиев болн Матвей Вадыжев олн давхр гермүдин эргндк һазрин кец-таалынь ясруллһна дизайн-төсвнь болн төсвин-сметн цааснь белн, государственн шинҗллтин организин бүртклһнд удлго орх гиҗ зәңглв. Дәкәд болхла Ик Буурл цутхлң селәнә паркд бичкдүдин талвң углҗ тәвгдҗәнә, эн кергт 440 миңһн һар арслң муниципальн бюджетәс һарһгдхмн. Яшалтад бас паркин болн Трудовая уульнцд бәәх олн давхрта гермүдин хаша-хаацин кец-таалынь ясхмн. Эннь Яшалтан селәнә 140 җилин өөнин җиллә ирлцҗ, бәәрн әмтнд белг болхнь маһд уга.
Ясврин көдлмш кесн цагт төгәтә көлгәр бичкн күүкдән зөөдг күүкд улст болн тайг түшәд йовдг көгшдин төлә паркст йовхд таал тогтах кергтә гиҗ Нелли Ткачева дәкн нег тодлулв. Райодын муниципальн бүрдәцст эн некврмүд учртан авхмн гив.
Элстд олн әмтнә сурвринь төртән авч, "Иньгллт" паркин болн С.Радонежскийин скверин кец-таалынь ясруллһна көдлмш күцәхмн. Тер мет хотл балһснд олн давхр гермүдин 10 хаша-хаац шүүҗ авад, таалмҗта бәәдл тогтахмн. Ода деерән 3-ч болн 2-ч микрорайодын гермүдт бәәх әмтн эргндк һазриннь дизайн-төсв эврән ухалҗ белдсмн. Наадк нәәмн хаша-хаацин дизайн-төсвиг әмтнә неквринь хаңһаҗ, специалистнр белдх гиҗ Элст балһсна администрацин толһач Окон Нохашкиев келв.
Сүүрин йовудт эркн төсвиг күцәлһнә керг-үүлдврмүдин зура, таалмҗта бәәдл тогталһна муниципальн программс болн кец-таал ясруллһна өдгә цагин некврлә ирлцҗәх шин Зокалмуд ухалҗ белдлһнә болзгинь темдглв.

Маргарита АРЗАЕВА