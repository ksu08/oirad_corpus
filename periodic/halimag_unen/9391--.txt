Шалтгта улст сән таал тогтах кергтә
01-12-2018, 09:56 
Хальмг Таңһчин Толһачин медлд үүлддг гемтә-шалтгта улсин кергүдин советин дарани сүүр одахн Элстд болв. Терүнд гемтә-шалтгта улст хулд-гүүлгәнә болн олна хот уудг учрежденьст сән таал тогталһна, пассажирмүдиг зөөдг арһлачнр болн предприятьмүд шаңһа бүртклһнә неквр күцәлһнә, тосхгдҗах шин объектст мөч тату болн шалтгта улсин төлә сән таал тогталһиг бүртклһнә, инвалид улс сойлын керг-үүлдврмүдт орлцлһна төрмүд хәләгдв. Сүүриг Хальмг Таңһчин государственн селвгч, советин ахлач Василий Бюрчиев һардҗ давулв.
Таңһчин экономикин болн хулд-гүүлгәнә министрин дарук Б.Муевин зәңглсәр, сүл кесн то-дигәр мана таңһчд бәәдг хулд-гүүлгәнә болн олн әмтн хот уудг учрежденьсин зуг 46 процентнь гемтә-шалтгта улсин төлә сән таал тогтасн бәәнә, эн учрежденьсин өөр көлгн-күчнә төлә бәәдг зогсалд зуг 11 процентднь иим улсин төлә шишлң орм йилһгдснь илдкгдв. Арһлачнр болн предприятьмүд бийснь эврә мөңгәрн шалтгта улсин төлә таал тогтах зөвтә болҗана. Ирх җилд арһлачнриг дөңнлһнә цутхлңд гемтә-шалтгта улст шишлң орм йилһҗ өглһнә болн сән таал тогталһна төриг хаһлхин туст арһлачнр бийснь седвәр татхин төлә цәәлһврин көдлмш давулхар зуралҗанавидн гиҗ дааврта һардач зәңглв.
Тосхгджах шин объектст шалтгта улсин төлә таал тогталһиг бүртклһнә керг-үүлдврмүдин тускар таңһчин тосхлтын, көлгн-күчнә болн хаалһин эдл-ахун министрин дарук Ю. Ользеев тооцаһан өгв. Эн җил хотл балһснд тосхгдсн шин гермүдәс зуг һурвн объектд "Шин җирһл" гидг мөч тату улсин олна организацин элчнрлә хамдан бүртклһнә керг-үүлдвр давулгдсн билә гиҗ Юрий Сергеевич келв. Сүүрт орлцсн эн олна организацин ахлач А.Каманджаевин келсәр, эдн зуг хойр герин тосхлтын бүртклһнд орлцсн билә. Тосхгдҗах объектд ямр нег эндү илдкгдхлә, тосхачнр дарунь терүг чиклнә, шалтгта улс коляскар йовхин төлә таал тогтана.
Темдглхәс, эн сүүрт Александр Каманджаев шалтгта болн мөч тату улсиг үүмүлҗәх төрмүд босхв. Тиигәд, балһсна 6-ч микрорайонд нег герт хойр инвалид нег подъездд бәәнә. Эдн патьрасн һарч чадлго зовҗана, тегәд пандус углҗ тәвхиг кесгтән сурҗана. Залврин компань эн төриг хаһлхар адһҗахш, дәкәд хамдан нег подъездд бәәдг улс зөв өгчәхш гиҗ Александр Васильевич зовлңгарн хувалцҗ, эн төриг хаһллһнд дөң-тусан күргхиг сурв. Пандус тосхлһна тускар сурсн гемтә-шалтгта улсас 5 эрлһ Элст балһсна администрацд бәәнә.
Таңһчин сойлын болн туризмин министрин дарук Н.Санджиевин темдглсәр, шалтгта улс сойлын учрежденьст одад, цаган сергмҗтәһәр давуллһна төр күцәмҗтәһәр хаһлгдҗана. Келн-улсин театр, Орс драмин театр, Келн-улсин музей болн нань чигн учрежденьс инвалид улст өңгәр билет йилһҗ өгнә, эднә төлә олн зүсн керг-үүлдвр бүрдәнә, социальн учрежденьсәр артистнр һарч йовна. Ода министерств 2019-2020 җилмүдт эн көдлмшиг цааранднь күцәлһнә зура белдҗәнә, тегәд сән авъяст тохрсар шалтгта улс сойлын учрежденьст амрч чадхмн.
Җил болһн декабрь сарин эклцәр гемтә-шалтгта улсин билг-эрдмин фестиваль искусствин колледжин залд болна. Эн керг-үүлдврт таңһчин цуг райодас элчнр ирнә, билг-эрдмән үзүлҗ, хоорндан таньлдҗ сәәнәр амрна. Болв мөч тату улст тиигәрән ордг арһ уга, тегәд тенд пандус тосхх кергтә гиҗ А.Каманджаев төр босхв. Харм төрхд, ирх җилд федеральн бюджетәс эн кергт сойлын министерствд мөңгн йилһгдшго, тегәд талдан арһ хәәҗ, эн төриг хаһлх кергтә гиҗ сүүрт орлцачнр шиидв. Сүүрт хәләгдсн төрмүдәр шишлң шиидвр батлгдв.

Наталья ДАВАЕВА
ЗУРГТ: сүүрин кем
И.Музраеван цоксн зург