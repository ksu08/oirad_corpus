Кезә чигн олн улсин түшг болтха!
18-11-2017, 08:30 
Газетин бүрдәһәчнрнь гегәрүләч болн олна үүлдәч Очра Номт болн шар шажна өөдән цолта лам, лхармб Боован Бадм бәәсмн. Тер мет Церен Петкиев, Д. Онкоров, С-Г. Хадылов хальмг газет һарһлһнд орлцҗасмн. "Өөрдин зәңг" хальмг олн улсиг заллһна Цутхлң комитетин орган болсмн, 1917-1918 җилмүдт һарчасмн. Орс келәр чигн зәрм статьяс барлгдҗала. Газет хойр долан хонгт нег дәкҗ һарчасмн. Ут-турштан "Өөрдин зәңгин" тавн тойг һарв. Сүл тойгнь 1918 җилин январь сард барлгдсмн. Газетин редакторнь Очра Номт бәәсмн.
Хөөннь 1920 җиләс авн 1926 җил күртл "Улан хальмг" газет, 1926-1927 җилмүдт - "Красная степь", 1927-1943 җилмүдт Сиврин туувр күртл "Таңһчин зәңг" барлгдҗасмн. Дәкәд Хальмг Таңһч шинәс тогтагдсна хөөн 1957 җиләс авн "Хальмг үнн" газет һардг болв. Эн җил һашута тууврин хөөн түрүн тойг һарснас нааран 60 җил күцв. Тиим кевәр мана газет олн улсла түрү-зүдүһинь, байр-бахмҗинь хувалцад, 100 җилин туршарт олна җирһлин тускар бичҗ йовна.
Хальмг кел, авъяс, сойлыг хадһллһна болн делгрүллһнә дааврта кергиг газет күцәҗәнә. Ода "Хальмг үнн" газетиг терүнә сайтд Интернетд чигн умшҗ болхмн. Газетин итклтә умшачнр терүг бичүлҗ авна, эндр өдр теднә тонь тавн миңһнәс үлү, зәрмснь 40-50 җилдән келн-улсин газетиг тасрхан угаһар бичүлҗәнә.
Ноябрин 16-д Элстд Келн-улсин Басңга Баатрин нертә драматическ театрт "Хальмг үнн" газетин 100 җилин ончта сәәхн өөнд нерәдсн байрин хург болв. Залыг келн-улсин газетин журналистнр болн ветеранмуд, таңһчин һардврин элчнр, "Хальмг үннә" коллективиг өөнлә йөрәхәр ирсн улс дүүргв. Газетин тууҗин, түрүн җилмүдин туск сольврта, күнд-күчр цагин туск ахр наадыг Келн-улсин драматическ театрин артистнр үзүлв. Тиигҗ тууҗлгч чинртә эн асхн эклв. Түрүләд келн-улсин газетин тууҗин болн эндрк өдрин туск фильм үзүлгдв, залд суусн кесг улс терүнд бийән үзв.
Эндр газетиг толһалҗах Мөңкә Конеев йөрәлин үг келв. Өөнин байрин белдлһнд орлцсн цуг организацст эн ханлтан өргв. Цааранднь сүл һуч һар җилин туршарт газетиг һардҗ йовсн ах редактормуд Александр Альдаев, Сергей Санджиев, Санал Шавалиев тәәз деер һарад, газет яһҗ делгрҗ йовсна тускар келҗ өгәд, тодлврарн хувалцв. Йосн хольврсн, компьютерин технологийд делгрлт авсн - ик сольврта цаг тер бәәсмн, тиим болв чигн мана редактормуд даалһсн дааврта кергән күцәҗ, коллективиг хамцулҗ келн-улсин газетиг цааранднь һарһҗ, таңһчин политикин, экономикин, сойлын тускар умшачнрт зәңглҗ йовсмн. Сүл җилмүдт газетин чинрнь зөвәр өсәд бәәв, газет хойр келәр һардг болв, "Хальмг үннә" тираж эндр өдр таңһчд хамгин ик болҗана, тиим сән үзмҗ бәрснд бидн мана итклтә умшачнрт ханлтан өргх зөвтәвидн.
Дәкәд "Хальмг үнн" газетин ончта өөнлә таңһчин Толһач Алексей Орлов йөрәҗ, газетин коллективд болн ветеранмудт өөдән күцәмҗ дурдв. Газет таңһчин җирһлин олн халхин тускар өдр болһн келҗ шин зәңгсиг тархана, хальмг кел делгрүллһнә дааврта кергиг күцәҗәнә гиҗ Алексей Маратович темдглв. Эндр бидн "Хальмг үнн" газетин 100 җилин өөниг темдглҗәнәвидн, одахн болхла Алдр Октябрьск революцин 100 җилиг темдглләвидн, терүнә учр-утхин тускар келләвидн. Тер цаг күчр-күнд бәәсн бийнь шин делгрлтин хаалһд цуг делкәг, мана орн-нутгиг болн таңһчиг орулв, цуг улст әдл зөв өгв. Мана хальмг келн-улсин газет чигн кезәңк сойлыг, авъясиг хадһллһнд болн цааранднь делгрүллһнд ик нилчән күргв гиҗ таңһчин Толһач темдглв.
Дәкәд Алексей Маратович журналистнрин багиг өөдән ачлврар ачлв. Тер тоод "әрәсән Федерацин сойлын ачта көдләч", дәкәд "Хальмг Таңһчин сойлын ачта көдләч" гидг өөдән нернә иткл цаас болн темдг "Хальмг үннә" ах редакторин дарук Любовь Пюрвеевад болн журналист Галина Дякиевад бәрүлҗ өгв.
Дарунь Китдин Өвр Моңһлын барин көдләчнрин делегац халун мендән китд болн моңһл келәр медүлҗ Хальмг Таңһчин болн Өвр Моңһлын цуг халхин залһлдан цааранднь чигн өсәд-өргҗәд йовтха, журналистнрин нөкцлт чигн гүүдәд бәәтхә гиҗ йөрәв.
Дәкәд района газетмүдин редактормуд тәәз деер һарад "Хальмг үннә" көдләчнриг болн ветеранмудыг ончта өөнләнь йөрәҗ, хамдан цааранднь улм сәәнәр, көдлхмн гиҗ үнтә белгән газетин ах редактор Мөңкә Конеевд бәрүлҗ өгв. Зәрмдән цаг бачм болхла, районд тер саамд цуг таңһчин төлә ик чинртә йовдл учрхла, бәәрн зәңгчнр дарунь репортажан бичәд, "Хальмг үннд" Интернетәр илгәнә. Тиигчкәд эдн ода "Калмыкия" зәңгллһнә агентствин ханьд келн-улсин газетлә хамдан орна, тиим кевәр бидн сән үүрмүд болад нөкцлтҗәнәвидн.
"Цааранднь "Калмыкия Сегодня" газетин журналистнр "Хальмг үннә" болн таңһчин цуг СМИ-н коллективсиг йөрәв. Эдн журналистнрин өдгә цагин җирһлин туск ахр наад-фильмән үзүләд цуг улсиг байрлулв. Тер мет байрин хургин йовудт "Хамдан" телеканалын, "Байр", "Байрта", "Теегин герл" журналмудын журналистнрин коллективс, "Калмыкия" РИА-н һардврин команд үүдәлтән үзүлҗ цаһан седкләсн йөрәв. Эднә шогнь, дуулсн дунь цугтаднь икәр таасгдв.
Дарунь таңһчин Улсин Хуралын (Парламентин) Ахлач Анатолий Козачко йөрәлин бичгән умшад, "Хальмг үнн" газетин көдләчнр дамшлтан болн медрлән хоршаһад, мана таңһчд эвин бәәдл хадһллһнд ик нилчән күргҗәнә гиҗ темдглв. Дәкәд баг журналистнриг, тер тоод "Хальмг үннә" әңгин һардач Василий Шакуевиг парламентин Күндллһнә дипломар, секретариатын көдләч Дорҗ Бадмаевиг парламентин Ахлачин Ханлтын һашгар ачлв. Тер мет таңһчин правительствин Күндллһнә һашг келн-улсин газетин көдләчнр болн журналистнр Баатр Амтеев, Светлана Намрова болн Саглара Настиновад бәрүлҗ өггдв. Дәкәд корректормуд Байрта Четырева, Майсара Эрднеева болн компьютерн наборин оператормуд Айса Ашалукова болн Дорҗ Бадмаев правительствин Ханлтын һашгар сән чинртә көдлмшиннь төлә ачлгдв.
- 100 җил хооран түрүн хальмг газет һарсмн, эндр өдр болхла арвад газет болн журнал барлгдҗана. Тадн мана таңһчин селәнә эдл-ахун, экономикин тускар баһ бишәр бичнәт, хальмг кел хадһллһнд ик тәвцән орулҗанат, - гиҗ селәнә эдл-аху министр Баатр Болаев эврәннь йөрәлин үгдән темдлгәд, таңһчин СМИ-н журналистнриг, тер тоод әңгин һардач Баатр Амтеевд министерствин Күндллһнә һашг бәрүлҗ өгв. Талдан чигн министерствсин болн ведомствсин, "Калмыкия" РИА-н һардачнр йөрәлин үгән келәд, "Хальмг үннә" журналистнриг Татьяна Цереноваг, Юлия Джалкуеваг, София Лиджиеваг болн талдан чигн СМИ-н журналистнриг ачлв.
Цааранднь әрәсән Орн-нутгин Хүүвин депутат Батор Адучиевин нерн деерәс нөкднь Валерий Улюмджиев үг келҗ шин технологийс газетд өргәр олзлгдҗана, дамшлтта журналистнр хальмг һазрин туурмҗта улсин тускар бичҗ, мана җирһлин һол төрмүдин тускар келнә гиҗ темдгләд, белгән газетин һардврт бәрүлҗ өгв.
Элст балһсн - мана сойлын, экономикин цутхлң, мана хотлын туурмҗта улсин, өслтин, шин объектсин тускар газет өдр болһн бичнә, тегәд эн ончта өдрлә байрин хургт Элст балһсна администрацин толһач Окон Нохашкиев ончта өөнлә "Хальмг үннә" коллективиг йөрәҗ, журналист Маргарита Арзаевад Элст балһсна администрацин толһачин һашг бәрүлҗ өгв. Райодын толһачнрин нерн деерәс Тельман Хаглышев йөрәлән келәд, "Хальмг үнн" бичүлҗ авлһна кампаньд улм шунлттаһар орлцхвидн гиҗ темдглв. Таңһчин сойлын көдләчнрин профсоюзн комитетин ахлач Сергей Эрдниев барин көдләчнриг бас йөрәһәд, "Хальмг үнн" газетин редакцд белг бәрүлҗ өгв.
Келн-улсин газетин 100 җилин өөнд нерәдҗ таңһчин журналистнр дунд " Алтн үзг" ("Золотое перо") гидг марһа зарлсмн. Терүнә дииләчнрин нериг таңһчин журналистнрин Ниицәнә ахлач Санал Шавалиев болн марһана жюрин гешүд зарлҗ эднд мөрә бәрүлҗ өгв.
Тиигҗ "Хальмг үннә" ончта өөнд нерәдсн байрин хург өргмҗтә, байрта-бахта бәәдлд давв. Искусствин колледжин келн-улсин зевсгүдин "Байр" оркестр, Татьяна Милованован һардҗах костюмин болн пластикин театр, ду-бииһин "Бамб цецг" государственн ансамбль, Хальмг государственн "Өөрднр" бииһин театр, Хальмг Таңһчин олн улсин артистк Татьяна Чиктеева байрин хургин йовудт сәәхн билг-эрдмәрн олн әмтиг байрлулҗ өөнин мартгдшго белг цугтаднь белглв.
ТүРВәН һуна