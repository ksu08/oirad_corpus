Хальмг тууҗар соньмсв
24-11-2018, 14:55 
Җил болһн ноябрь сарин 15-д Хальмг барин сән өдр болна. Хальмг барин өдр 2002 җиләс авн темдглгднә. Байрин учрнь: 1917-гч җилин ноябрь сарин 15-д нер туурсн номт, олна үүлдәч Очра Номтын бүрдәсн "Өөрдин зәңг" гидг нерәдлһтә хальмг түрүн газетин негдгч тойг һарсмн.
Эн сән өдрт нерәдгдсн олн зүсн керг-үүлдвр җил болһн давулгдна. Тер тоод Хальмг государственн университетд харһлтс болна. "Журналистика" әңгд сурчах оютнр таңһчин барин делгрлтд тәвцән орулсн сойлын үүлдәчнрлә болн олнд зәңгллһнә эв-арһсин ветеранмудла харһад күүнднә. Урднь оютнр нертә литературовед, әрәсән Федерацин сойлын ачта көдләч, әрәсән журналистнрин Ниицәнә болн бичәчнрин Ниицәнә гешүн Дорҗин Данарала, барин болн электронн олнд зәңгллһнә эв-арһсин ветеран, СССР-ин болн РФ-н журналистнрин Ниицәнә гешүн Боован Владимирла болн тавн Олимпийск наадна тускар зәңглҗ бичсн нертә журналист Колдан Бадмла таньлдсн билә. Эн җил болхла оютнр олн җилин туршт таңһчин типографь толһалсн Вячеслав Стояновла харһв.
Харһлтын эклцәр Хальмг филологин болн дорд үзг шинҗллһнә институтын директорин үүлиг цаг зуур дааҗах Лиҗин Мингиян болн хальмг литературин болн журналистикин кафедрин ахлачин үүлиг цаг зуур дааҗах Раиса Дякиева гиичд бүлән үг келв. "Иим харһлтсин йовудт гиичнр эврә көдлмшиннь болн бәәдл-җирһлиннь тускар келәд, дамшлтарн хувалцна, тегәд соңсснь иргч журналистнрт олзта-туста болхнь лавта", - гиҗ Лиҗин Мингиян темдглв.
Түрүләд Вячеслав Стоянов баһчудт бийиннь тускар ахрар келҗ өгв. Дарунь күүндвр эклв. Оютнр өдгә цагин журналистикин төрәр сурврмуд өгв, барин кергин, региональн олнд зәңгллһнә эв-арһсин делгрлтин болн нань чигн төрәр соньмсв. Харһлтын чилгчәр ветеран баһчудыг йөрәһәд, ИКФиВ-н хальмг литературин болн журналистикин кафедрт белгүд бәрүлҗ өгв. Харһлтд ирснднь ханлтан өргәд, Раиса Дякиева Вячеслав Александровичд цецгүд болн белг бәрүлҗ өгв. Оютнр күндтә гиичлә зурган цокулв.

Карина КАШКАРОВА,
ИКФиВ-н 2-гч курсин оютн
Зург цокснь: ИКФиВ-н 4-гч курсин оютн Диалло Йетти