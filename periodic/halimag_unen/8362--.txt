Вознесеновкд усн орх
23-06-2018, 10:15 
Эн долан хонгин эклцәр Игорь Зотов Вознесеновка селәнд одад, тосхлтын көдлмшин йовудыг шинҗләд, дор ормднь селвлцә давулсн билә. Таңһчин ЖКХ-н болн энергетикин министр Нелли Ткачева болн Целинн РМО-н толһач Евгений Мамутов селәнә әмтиг усар тетклһнә төр ямр кевәр хаһлгдҗахин туст тооцаһан өгв.
Н.Ткачева тосхлтын көдлмшин йовудын тускар келҗ өгәд, эн объект 98 процентд белн гив. Ода селәнә уульнцсар усна сурвлҗ тосхлһна төр хаһлгдҗана. Ут тоодан 20 дууна һазрт сурвлҗ углҗ тәвх кергтә. Хамгин түрүнд селәнд бәәдг социальн учрежденьс усар теткгдхмн гиҗ министр темдглв. Дааврта һардачин келсәр, уульнцсар усна сурвлҗна сетьмүд тосхгдсна дару бәәрн әмтн усиг гермүдтән бийснь орулхмн.
- Одахн селәнә уульнцсар усна сурвлҗна сетьмүд тосхлһна көдлмш күцәх подрядн организац йилһҗ авлһна марһан болв. Эн сетьмүдиг тетклһнә предприять бүрдәх керг уга, юңгад гихлә Троицкое селәнд водоканал бәәнә. Тегәд селәнә сетьмүд эн предприятин медлд орхнь лавта. Тер цагт усна үнин тариф чигн невчк кимд болх. әрәсән Президент май сард батлсн зәрлгүдт уудг усна чинр ясруллһна төриг онц заасмн. Тегәд Левокумскас авчах усиг цеврүллһнә шишлң оборудовань тәвгдсн бәәнә. Эн усн чинрәрн йир сән болн әмтәхн болхмн,- гиҗ министр келв.
Ар үзгин Левокумск усна тогталас ус авчах Ик Буурла усна сурвлҗн ода әрәсән селәнә эдл-ахун министерствин медлд бәәнә. Энүнә тосхлтд федеральн бюджетәс мөңгн йилһгдсн билә. Эн җил Левокумскас Аршан поселк бас ус авдг болхмн гиҗ Н.Ткачева зәңглв. Ирх җилд поселкд усна сурвлҗна сетьмүд тосхгдх, эн кергт таңһчин болн балһсна бюджетмүдәс мөңгн йилһгдхмн гиҗ зуралгдҗана.
ДООҖАН Наталья