әмтнә җирһл - зургудт
31-05-2018, 10:06 
Мана газет билгтә бичкдүдиг, баһчудыг даңгин дөңнәд, эднә тускар дару-дарунь бичнә. үстин района Эрднихн селәнә дундын школын урдк сурһульч Пүрвә Боваевин тускар газетд бас статья һарла. Эн Көглтин Даван 90 җилин өөнд нерәдгдсн шүлг умшлһна марһанд дииләд, дипломар болн мөңгнә мөрәһәр ачлгдла. Арвн негдгч класст сурчахдан эн әрәсән Президентин мөрән лауреат болсмн. Билгтә көвүн школан алтн медальтаһар төгсәһәд, Москва балһсна нүүрлгч вузд орҗ сурла. Пүрвә экономистин эрдмтә. Китд орн-нутгт сурһуль-эрдмин халхар дамшлт авла. Өдгә цагт эн әәрмд церглҗәнә.


"Хальмг үнн" газетд олн җилин туршарт көдләд, энүнә делгрлтд болм тәвцән орулсн Андрей Баерхаевич Эрдниевиг бидн, хальмг барин журналистнр, даңгин бүләнәр тодлнавидн. Кеҗ-күцәҗ йовсн үүлдврнь, өгсн селвгүднь маднд сән зөөр болҗ үлдв. Тегәд мана газетд билгтин туск статьяс дару-дарунь һарна. 1961 җилин ноябрь сард цокулсн зургт Андрей Баерхаевич (хойрдгч зергләнд зүн бийд түрүнкнь) Сарпульд үүрмүдтәһән - Н. Кекеевла, В. Манцыновла, А. Сангаджиевла, А.Сучиновла, Э. Оваловла, Н.Церн-Убушиевла, Д. Шарманжиновла хамдан.


"Җаңһрин" баатрмудт бичкдүд йир дурта. Эдн багшнртаһан (зургт) эн дуулврар ул кеҗ, нәр-наад тәвнә. Баатрмудын зөрмг йовдлмуд күүкд-көвүдт ик омг өгнә. Таңһчд болдг "Җаңһрин ачнр" гидг марһанд Элст балһсна болн райодын бичкдүд седклән тәвҗ орлцна. Күүкд-көвүд эн марһанд эртәснь белднә. Эдн баатрмудын дүрмүдиг сәәнәр үзүлхин төлә шишлң хувц-хунр уйна. Багшнр болн эк-эцкнрнь эднд дөң болна.