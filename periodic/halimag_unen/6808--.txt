Борис Манджиевин билгин герлтә хаалһ
30-11-2017, 10:40 
Концертн программнь ямаран болх гиҗәнт. Билгтә эн күн бийнь бичсн көгҗмин үүдәврмүд терүнднь орҗана. Тедниг әмтн меднә, кесгинь нааднд орулхар Борис бичсн билә. Седклин залмҗар бичгдсн наадк олн дууг болн нань чигн тоотыг урднь чигн бидн соңсҗ йовлавидн. Дәкәд болхла Борис Наминович җирһлднь харһҗ йовсн, нилчән күргсн, үүдәгч үүлдврин хаалһар йовулсн улсин тускар бичсн тодлврин дегтриг белдв. "Из копилки памяти" гиҗ тернь нерәдгднә. Артист, дууч, режиссер ода болхла энүнә үүлдврин дәкн нег халхлань бидн таньлдҗавидн. Билгтә күүнә чадмгнь олн болна гисн үнн болҗана.
Күн болх баһасн
Луначарскийин нертә театральн искусствин Государственн институт (ГИТИС) төгсәсн хальмг баһчудла хамдан төрскн театртан Борис Манджиев ирҗ көдллә. Тер цагт таңһчд режиссермуд уга болад, зөвәр нәрн бәәдл тогтсн билә. Ах сурһульд сурчасн цагтан режиссурар соньмсҗасн Борис удан ухаллго хәрү Москва орад, дәкнәс ГИТИС-т одад, М.Буткевичин болн А.Васильевин һардврт режиссерин эрдмиг арднь орҗ дасв. Энд нертә режиссермудын заасиг хавлҗ авад, кеҗәх
көдлмшинь шинҗлҗ хәләһәд, наад яһҗ тәвдгинь актермуд шүүҗ авч, тедниг белдлһиг ямаран кевәр күцәдгинь, наадна көгҗм болн кеерүл ямаран болхинь медҗ авв. Дәкәд болхла, иим ик дамшлтта болн седвәртә улсла өдр болһн харһад, көдлмштнь орлцад, күүндвринь соңсад йовснь ик гидг сән дамшлт болв. Сурһулян
төгсәһәд ирхләнь төрскн коллективд энүг күн күләҗәсн уга. Талдан һазрас дуудҗ авсн режиссермуд көдлҗәх учрар, үүлдврин төлә эврән арһан хәәх кергтә болв. Баһ наста режиссер зөргләд, талдан театрмудар йовҗ көдлв. Саранск, Йошкар-Ола, Черкесск, Вышний Волочек, Томск, Великий Новгород, Уфа болн нань чигн балһсдын театрмудт Борис Манджиев наадд тәвҗ, мергҗлтән өөдлүлҗ, жирһлин ик дамшлт хоршав. Дамшлт эврән ирдго. Борис Манджиев эн кемлә театрмудын җирһлиг дотраснь сәәнәр медҗ авв, келн-улсин драматургийла таньлдв. Дәкәд болхла ямаран чигн күнд тоотыг дааҗ һардгиг дасв. Кецү йовдл учрв гиҗ хооран цухрдго хальмг залу күүнә заңнь улм батрв.
үүдәлтин
хаалһин девсңгүд
Заяни билгтә болҗахнь, ямаран чигн үүлдврт эврә хәләцтә болдгинь түрүн нааддаснь авн медгдсмн. Хәләһәчнр терүгинь темдглв. Театральн шалһачнрин оньгас чигн тернь алдрсн уга. Болв цугнь әдл тегш амр болсн уга. Тер бийнь урудлго Борис өмнән тәвсн күцлдән күрхәр уралан даңгин зүткәд йовв. Баһ наста режиссерин нерн һарад, театральн җирһлд терүг әмтн таасдг болад бәәснь Хальмгт чигн медв. Тиигәд таңһчд ТЮЗ секгдсн кемлә Борис Наминовичиг театрин художественн һардачд шиидв. Эврә театрт көдлх ик байр цуг күнд тоотыг диилв. Театрин неринь һарһх, артистнриг белдх, уралан тедниг залх көдлмшән Борис Наминович чадмг кевәр күцәв. Санкт-Петербургин театральн искусствин академьд баһ наста артистнриг сурһх зөвшәл кеһәд, кадрмудын төриг хаһлв. үүдәгч җирһлднь ончта йовдл учрв. Эврән кергән сәәнәр меддг, театрт цань уга дурта, седвәртә специалист Галина Шураевата энд таньлдад, үүдәгч үүлдвртнь түшг болдг сән нөкдтә, ах үүртә болн гүн медрлтә эн күүнлә хамдан ода күртл театрин үүлдвриг делгрүлҗ йовна. Тер җилмүдт эднә хамцу үүлдврин ашт соньн кесг наадн тәвгдв. әмтн ТЮЗ гихлә, цугтан босад театр ордг тиим сергмҗтә болн билгтә үүлдврәрн эдн нер һарв. Эн кемд Борис Наминович бийнь наадд бичдг болв. Виктор Хаптахановла тиигхд
үүдәгч залһлдан эклв. Эдн бичсн "Стая" наадн олн җил таңһчд нер һарч, тер мет кесг фестивальд күцәмҗтә кевәр үзүлгдлә. Борис Манджиевин тиигхд тәвсн наадд энүнә профессиональн мергҗлт өссинь үзүлсн деерән билгтә кесг баһчудын нердиг секлә, кесгинь билгинь делдсн хаалһд орулла.
2011 җилд оптимизац гидг йовдл болад, хойр театриг - Хальмг драматическ театриг болн ТЮЗ-г негдүләд, Келн-улсин драматическ театр бүрдәсмн. Басңга Баатрин нер зүүсн эн театрин художественн һардач болҗ Борис Манджиев үүлдв. Генеральн директор болҗ Галина Шураева көдлв.
Күцл бәәхлә -
керг бүтдг
Эн цагас авн давсн зурһан җилин туршарт кесг йовдл учрв. Театрин коллектив үүдәгч болн бүрдәмҗин халхарн батрв. әрәсән театральн үүлдврт эдн зөвтә орман олв. Хальмг театр гихлә, ода альд болвчн меднә. Эдниг фестиваль болһнд дуудна. Хальмг театр ирҗ орлцсн фестивалин тоомсрнь улм өөдлнә. Эн цагин дотр ямаран ик көдлмш кегдсинь давсн җил Москвад болсн гастрольмуд йир сәәнәр үзүлв. Ода театрин һол чидлнь болҗах актермуд тенд ГИТИС-т профессиональн эрдм авсмн, ода тенд эдн ямаран үүдәгч хаалһ кесән, ямаран артистнр болҗ өссән үзүлв. Борис Наминович болхла нертә режиссер болҗ, күндллһ олв.
Борис Наминовичин хөв-кишгтнь Москва балһсн йириндән ик чинртә орм эзлнә. Энд ах сурһуль сурсн деерән Борис җирһлднь җивр болсн авалян олҗ авч, Любовь Лазаревата өрк-бүлән өндәлһсмн. Алтн болсн көвүн-күүкән өскәд, эдн ода ачнр-зеенрән таалҗ, теднә иргчин тускар ухалҗ бәәнә. Зе күүкән теврҗ йовх Борис Наминовичиг үзхлә, тертн йоста аавиг үзҗәх темдг болҗана.
Театрин һардвр болн коллектив кеҗәх көдлмшиг цугтан үзнә, белдсн наадн болһнднь ирҗ, олн улс эднә билгинь үнлнә. Тегәд бидн дәкәд нег үүлдврт оньган өгчәвидн. Борис Манджиев әрәсән СТД-н сегләтр болад, СТД-н республикүдин Советин ахлач болад, сүл цагт ик көдлмш кеҗәнә. Ах үйән тевчдг, үүдәгч үүлдвр
күцәҗ муурдго, авъясмудан хадһлдг коллектив бүрдәҗ чадсн художественн һардач өсҗ йовх үйнрин тускар ухална. Бичкдүдт туста, теднд чик сурһмҗ өгх, искусствин делкәлә таньлдулх наад тәвлһнд ик килмҗ һарһна. Тер учрар чигн "Кеедә" гидг нарт-делкән фестиваль үүдсмн.
Сезон болһн соньн шин наадар әмтиг байрлулдг, үүдәгч күцәмҗәрн нер һарсн, эврә фестивальта болсн театральн коллектив бүрдәсн билгт Борис Манджиев шин олн седвәрәр Хальмг Таңһчан туурулҗ йовтха, гиҗ йөрәхмн.
Галина ХЕЙЧИЕВА