Хаягрива бурхна ном
28-08-2018, 10:08 
Сентябрь сарин 6-с авн 20 күртл Хальмгт рипа халхар шаҗна ном бәрҗәх гелңгүд ирҗәнә. Урднь Хальмгт ирҗ, ном хәәрлсн Намка Дриме ринпочен отхн көвүнь Лхунтрул Дечен Гьорме ринпоче Непалас болн Энткгин һазрас нәәмн гелң дахулҗ ирҗәнә. Хальмгт рипа халхин номд шүтдг сурһульчнриннь сурврар тедн таңһчд ирҗәнә.
Сентябрин 10-с авн 16 күртл Друбчо Хаягрива бурхнд нерәдсн ик мөргүл тедн һардҗ давулхмн. Хаягрива бурхн Авалокитешваран - өр-өвч седклин бурхна хүвлһнә негнь болдмн.
Мөргүлмүд сентябрин 8-д эклҗәнә. Түрүн мөргүлд 10 часас авн өрүн шаҗна номин цәәлһвр, номд шүтлһнә зокалмуд әмтнд заагдхмн. Сентябрин 9-д Хаягривад нерәдсн мөргүлиг угтгч цәәлһвр болн шаҗна халхин белдвр болхмн. Сентябрин 10-с авн 16 күртл Друбчо Хаягрива гиҗ нерәдгдсн мөргүлмүд болхмн. Дарук өдрмүдтнь шаҗна кесг йосрхл күцәгдх гиҗ зуралгдв. Теднә тоод керг күцәлһнд, сурһуль сурлһнд харш болдг тоотыг ууруллһна, бәәхтә байн җирһлд күрглһнд туслх ном хәәрлгдхмн.
Дечен ринпоче дахулҗ ирсн гелңгүдтәһән Троицкое селәнә хурлд тер ик мөргүлмүдән кехмн.
Ода шаҗна эн керг-үүлдврмүдт болн ик цолта Лхунтрул Дечен Гьорме ринпочег тосч авлһнд ик белдвр кегдҗәнә. Хальмгас нань талдан өөр эргндк һазрас эн ламин сурһульчнр ирх гиҗ күләгдҗәнә.
ҖИРһЛИН Кермн