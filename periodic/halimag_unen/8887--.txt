Күңкл зөөр болгч зурачин үүдәврмүд
06-10-2018, 09:45 
Элстд октябрин 3-4-д регионмуд хоорндк номин-дамшлтын конференц болв. "Дүрслүлгч искусств - келн-улс хоорндк хәрлцәнә хамгин медгдм келн" гисн төрт нерәдсн конференцд номтнр, искусствоведмүд, музейин көдләчнр, оютнр, олна болн үүдәгч интеллигенцин, келн-улсин сойлын Цутхлңгудын элчнр орлцв. әрәсән сойлын кемҗәнд келн-улсин искусствин тууҗин, өдгә цага бәәдлин, иргч делгрлтин төрмүд конференцд хәләгдв. әрәсән улсин зурач Гарри Рокчинскийин 95 җилин өөнд тернь нерәдгдв.
Хальмг Таңһчин Келн-улсин музей конференциг белдҗ давулв. Келн-улсин төрәр бәәх федеральн агентствин, әрәсән художествин Академин дөңгәр иим номин ик хург хурагдв. Таңһчин сойлын болн туризмин, тер мет сурһуль-эрдмин болн номин министерствс конференцин көдлмшт шунмһа кевәр орлцв.
Москван, Ростовск, Астраханск, Волгоградск областьмудын, Кабардино-Балкарин, Дагестана, Чеченск Республикүдин, Бурятин болн нань чигн һазрин номтнр болн искусствин үүлдәчнр орлцхар ирв.
Хальмг Таңһчин сойлын болн туризмин министрин дарук, бичәч, культурулогин кандидат Николай Санджиев конференцин көдлмшиг һардҗ давулв. Таңһчин правительствин Ахлачин дарук Боова Бадмаев конференцин көдлмшиг секҗәһәд, Хальмгин билгтә үрн, нер туурсн зурач Гарри Рокчинскийин үүлдврин ик чинриг темдглв. Келн-улсин тууҗиг, хальмг күн болһна седкл-ухаг медүлсн зургударн әмтнә уханд мөңкрсн зурач эндр чигн цагиг болн әмтиг залһҗахинь эн онц сәәхн медүлв. Хальмг Таңһчин Улсин Хуралын (Парламентин) Ахлач А.Козачкон Йөрәлин бичгиг энүнә дарук Николай Нуров конференцин орлцачнрт умшҗ өгв. әрәсән художествин Академин нерн деерәс эн академин һоллгч көдләч Надежда Каргаполова йөрәв. Академин президентин йөрәлиг соңсхад, авч ирсн ховр каталог Келн-улсин музейд белглв.
Таңһчин сойлын болн туризмин министр Хоңһр Эльбиков, таңһчин сурһуль-эрдмин болн номин министрин дарук Татьяна Питькиева, әрәсән зурачнрин Ниицәнә Хальмг региональн Ниицәнә ахлач Виктор Дорджиев конференцин көдлмш йовудта болтха, гиҗ йөрәв.
Гарри Олегович Рокчинскийин үүдәврмүдин хураңһу яһҗ музейд үүдснә тускар, зурачин һол көдлмшин ул деер цәәлһҗ Келн-улсин музейин директор, тууҗин номин кандидат Ирина Мучаева соңсхвр кев. Сойлын евроазийск аһуд зурлһна искусствин, тер дотр Гарри Рокчинскийин үүдәврмүд ямаран нилчән күргсинь үзүлҗ, эврәннь илдклдән искусствоведеня доктор Светлана Батырева тодрхаһар келҗ өгв. Хальмгин нертә зурачин олн халхта үүлдврин тускар педагогическ номин доктор Раиса Дякиева, культурологин кандидат Николай Санджиев, Олна палатын гешүн Иван Басангов, филолог номин доктор Евдокия Хабунова, таңһчин сойлын болн туризмин министерствин специалист, Хальмгин ачта зурач Герля Нурова соңсхврмуд кев.
Хальмг улсин заң-авциг үзүлсн, дүрслүлгч искусствд теегин улс ик кезәнәс авн ик эрдмтә йовсинь медүлҗ, бәәсн цагин өвәрцлә тер авъясмудыг негдүлҗ өдгә цага үйнртән үлдәсинь сәәнәр медҗ авхд дәкн нег соңсхвр медүлв. Тернь "Калмыкия" РИА-н дегтрин һарцин ах редактор Данара Дорджиева кесн соңсхвр. Давсн зун җиллә Дала ламин элч Агван Дорджиев хальмг теегт ирәд, селәдәр зарһлт кеҗәһәд, экиннь һар деер суусн бичкн көвү үзнә. Нүднь туссн көвүнд бурх залҗ өгч. Хөөннь тер көвүн - Гарри Рокчинский нертә зурач болсмн. үүдәврмүдтән дорд болн деед үзгин дүрслүллһнә янзиг сәәхн ниилүлҗ, кецү гүн утхта, өңг һарад бәәдг зургуд бичсмн. Советин йосна цагт шаҗна учр-утхинь бүтәсн зургуд зурсн көвүнд тиигәд, ончлҗ, деедс бурхн хәләҗ, билгинь евәсн болҗана.
Конференц хойр өдр көдлв. һурвн секцин үүлдврт олн номтнр, зурачнр болн музейин көдләчнр орлцв. Түрүн секцд Гарри Рокчинскийин үүдәгч зөөрин, тернь келн-улсин искусствин делгрлтд ямаран нилчән күргснә тускар күүндвр болв. Секцин көдлмшиг Светлана Батырева һардв. Хойрдгч секцд Хальмг Таңһчин ах болн дундын сурһулин системд сойл болн дүрслүлгч искусств ямаран орм эзлҗәхин туск тоолврарн конференцд орлцачнр хувалцв. Энд болсн күүндвриг профессор Раиса Дякиева залҗ давулв.
һурвдгч секцин көдлмшт орлцсн номтнр әрәсән болн Хальмгин музеймүдин үүлдврт, дүрслүлгч искусствин зөөриг олнд медүлҗ тархалһна зәңгллһнә шин технологийин тускар соңсхврмуд кев. Келн-улсин музейин директорин дарук Ирина Новомлинова эн секцин көдлмшиг һардв.
Регионмуд хоорндк иим номин-дамшлтын конференцс тавн җилд нег кегднә. Гарри Рокчинскийин музей бүрдәх селвг Əәдрхнә элч, номт А. Курапов орулҗ өгв. Тиим музеймүд школмудар секхлә сән болхин тускар чигн келгдв. Хальмгин билгтә үрнә, әрәсән улсин зурачин үүдәврмүд цагин йовудт чинрән геелго зурачнриг бәәтхә, цуг келн-улсиг негдүлҗәхиг, күңкл зөөр болҗ цуг улст туслҗахиг медүлҗәнә.

Галина ХЕЙЧИЕВА