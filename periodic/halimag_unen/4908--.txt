Авһнь Анҗан хурлд цергллә
17-01-2017, 17:03 
Кезәнә хальмг улс долан-йисн үйән меддг бәәсмн. Насн ирәд медәрх дутм эн цагин әмтн, баһчуд чигн элгн-садан хәәһәд, дорас өсч йовх үрн-садндан кенәхнә-янахнаһан медүлхәр зүткнә. Көтчнрә района Шатта селәнд бәәдг Бадмаев Нимгр (Дорҗ) шидр мана газетин редакцд ирәд бас учран келв. Нимгр Эльдаевич авһинь, Лиджиев Дорҗ Садбаевичиг (Дорҗ багшиг), медҗ йовсн улсиг хәәҗәнә.
Энүнә келсәр, үстин района Эрдниевский селәнд бәәсн Анҗан хурлыг 1935 җилд тарах күртл Дорҗ багш энд церглҗ йовсмн. Хальмг улсиг цааҗла харһулад Сиврүр тууврт йовхла, Новосибирск областин Купино балһснд бәәдг бәәҗ. Тенд хальмгуд зовлң эдләд, түрү-зүдү бәәхд кен негнднь арһ-чидләрн дөңгән күргәд туслҗ йовҗ. Тер цагин йосн догшн бәәсн учрар нуувчинәр әмтиг эмндг бәәҗ.
Шидр Нимгр Бадмаевин һарт авһиннь зург тусв, тер учрар эн ик байрта бәәнә. Валентина Гаряевна Дубровина, эн күүкд күн Алцңһуд селәнәс, Дорҗ багшин зург үзүләд, харинь буулһҗ өгв. Дорҗ багш Сиврт экднь зурган белглсн бәәҗ. Тер цагас авн эднә өрк-бүлд Дорҗ багшин зургиг оошаҗ хадһлҗана.
"Мана авһ хөрн тавн җилдән шаҗна сурһаль дассн күн гиһәд Катя эгчм келдг билә. Төвдт сурсн болх гиҗ санҗанав",- гиҗ Нимгр Эльдаевич келнә.
Сиврәс ирхләрн эднә өрк-бүл Хулхута селәнд бәәршлв. Удан боллго Эрдниевский селәнүр
нүүцхәв. Дорҗ багш 1961 җилд далн йистәдән энд сәәһән хәәсмн. Энүнә бәәсн бичкн гер эндр өдр күртл селәнд бәәнә. "Мана авһиг меддг бәәсн улс хәәһәд тиигәрән одлав. Харм
төрхд, тиим улс харһсн уга. Медәтнр нурһлҗ үрн-саднларн Элстд бәәдг болҗ һарв. Хәрнь, Дорҗ багшиг медҗ йовсн улс олдхла, харһад күүндхәр седләв. Уңг-тохмарн мадн Зүнһара Бадмахна улсвидн гиҗ мана наһц эгч келнә. Уңг-тохминнь, Дорҗ багшин тускар тодрхаһар медхәр седләв",- гиҗ Нимгр Бадмаев редакцд ирсн учран цәәлһҗ келв.
Кемр Дорҗ багшиг медҗ йовсн улс бәәхлә, зәңгән өгтн. Редакцур 4-00-14 тойгта телефоһар җиңнүлтн гиҗ сурҗанавидн.

ЦЕДНә Раиса
ЗУРГТ: Дорҗ багш