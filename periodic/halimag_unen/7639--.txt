Сергмҗ үүдәдг билгтнр
27-03-2018, 09:09 
Таңһчд драматическ хойр театр - Басңга Баатрин нертә Келн-улсин драматическ театр болн драмин болн комедин Орс республиканск театр, "Өөрднр" бииһин театр, келн-улсин хувцна болн пластикин театр, улсин театрмуд, театрин үүлдәчнрин Хальмг Ниицән үүлднә. Эрдмин байрин эн өдриг театрмуд өргәр темдглнә. Режиссермүд, артистнрәс нань театрин коллективд олн улс орна. Тернь наад белдлһнд, тәәзин үүлдврт кергтә цуг тоотыг нәәһинь олҗ диглдг көдләчнр, тәәз деер наадна илвтә күчн үүдхд туслдг олн улс эрдмин байран өргмҗтәһәр темдглнә.
Басңга Баатрин нертә Келн-улсин драматическ театр эн өдриг ик байртаһар темдглҗәнә. Театрин артистк Любовь Лазарева әрәсән ачта артисткин күндтә нер зүүв. "Я - Будда" гидг наадыг белдҗ тәвсн төләдән театрин коллектив "Олна төлә" - "Общественное признание" гидг Хальмг Таңһчин буйнч саңгин мөрәһәр ачлгдв. Эн мөрәг театрин генеральн директор Галина Шураевад әрәсән сойлын министерствин гастрольн үүлдвриг дөңндг Федеральн цутхлңгин генеральн директор Елена Булукова бәрүлҗ өгв. Эн театрин артист Эренцен Авяшкиев "Улан Зала" таңһчин марһана "Муза" мөрәһәр ачлгдв. Байр үүдәсн иим йовдлмудар омг авсн коллектив ода хол хаалһд һарч йовхар белдҗәнә. Апрелин 6-с авн Уулын Алтайин, Тыван болн Бурятин олн хәләһәчнрт күрч, Хальмг театр нааддан үзүлхмн.
Драмин болн комедин Орс республиканск театр эн сезонд һардврнь сольгдсн таалд көдлҗәнә. Энд йирин тәвгддг нааддас нань шүлгләнә асхд кедг болв. Олн хәләһәчнр дунд эннь зөвәр соньмслт үүдәҗәнә. Театрин директор Виктор Хаптаханов дарани нег брифингд келсәр, урн үгд, шүлгләнд әмтн дурта. Тегәд артистнр болн нань чигн шүлгләнд дурта улс урднь бәәсн шүлгүд умшдг авъясиг сергәҗ, театрт иим асхд кегдҗәнә. Театрин режиссер Артур Кочканяна тәвсн "Продавец дождя" наадн хәләһәчнрин оньгиг авлв. В. Ляпина пьесар тәвгдсн "Свадьба - песня" наадн әрәсән ачта артист Александр Щегловин бенефислә ирлцв. Наадыг Артур Кочканян белдҗ тәвв. Шидр белдҗ тәвгдсн наадд дунд Елена Судакован тәвсн "Пощ\xb8чина" наадн. Урдк сезонд тәвгдсн нааднла зергднь тиим шин нааднла эн театрт дурлҗ ирдг олн хәләһәчнр таньлдв.
Эндр Басңга Баатрин нертә Келн-улсин театрт эрдмин сән өдрән театрмудын коллективс цуглрҗ хамдан кехмн. Байрин ахр хург театрин талвңд тогтсн авъясар болхмн. Театрин түрүн артистнрин санлыг эндрк үйин артистнр тодлхмн. Театрин тәәз деер болхла, соньн болн сергмҗтә наадан (капустник) үзүлҗ, кесн-күцәсн тоотан шог наадна дөңгәр үзүлҗ, эдн байсхмн.
Җилд нег болдг эрдмин сән өдриг театрла хөв-кишгән залһсн цуг улс: билетермүд, суфлермүд, зурачнр, бутаформуд, гримермуд, герл өгдг, айс орулдг, нань чигн көдләчнр ик байртаһар темдглҗәнә. әмтиг ке-сәәхнә делкәһүр көтлдг, сергмҗ үүдәдг улст - цугтаднь бидн олн хәләһәчнрин нерн деерәс күндллһән медүлҗәнәвидн. үүдәгч кергнь уралан делгрҗ йовтха!
ҖИРһЛИН Кермн