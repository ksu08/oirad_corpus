Көдлмшч ормс әәмшг уга болхин төлә
27-04-2019, 12:27 | Таңһчин зәңгс » Жилищн-коммунальн эдл-ахун
Маңһдур нарт-делкәд күч-көлс харлһна өдр темдглгдхмн. җил ирвәс көдләчнрин зөв харслһна, эднд күч-көлснә сән таал болн әәмшг уга бәәдл тетклһнә, производствд шарх-шав авлһнас гетлүллһнә төрмүд эркн чинртә болҗана.
«Энергосервис» гидг АО-н һардвр көдлчәнриннь күч-көлс харлһна төрт ик оньг өгнә. Юңгад гихлә эн предприять әәмшгтә производствин объектмүд олзлна, теднә тоод 29 котельн бәәнә. Эндр энд дөрвн зу шаху күн көдлнә, тегәд эднә төлә әәмшг уга бәәдл тетклһн хамгин һоллгч төр болна гиҗ күч-көлс харлһна болн промышленн әәмшг уга бәәлһнә әңгин һардач Светлана Боваева темдглнә. Светлана Нонаевна эн предприятьд 20 җилдән көдлҗәнә, таңһчин коммунальн халхд болхла 38 җилдән үнн-чик седклтәһәр үүлдҗ йовна.
- Мана таңһчд әәмшгтә производственн объектс олзлҗах предприятьмүд тоота, тегәд бидн күч-көлс харлһна төриг даавртаһар хаһлҗ көдләчнрин төлә цугинь кенәвидн. Мана предприятьд әәмшг уга бәәдл тетклһнә халхар инструктаж давулҗ, көдләчнрлә олн зүсн керг-үүлдвр бүрдәнә. Мана көдләчнрлә батлгдсн күч-көлснә бооцанд «Күч-көлснә харлһн» гидг төрт онц оньг өггднә, терүнд күн болһна даавр, неквр заагдсн бәәнә, - гиҗ Светлана Нонаевна келнә.
Акционерн ниицәнә һардвр көдләчнрт сән таал тогтаҗ, эдниг шишлң хувц-хунрар болн нань чигн тоотар теткнә, җил болһн «Сулда» гидг учрежденьла батлсн бооцаһар эмчнр нааран ирҗ көдләчнрин эрүл-мендин бәәдл шинҗлнә. Көдлмшч ормсин шинҗллт болн күч-көлснә бәәдлиг үнллһнә керг-үүлдврмүд энд бас дигтә-даратаһар давулгдна. Предприятьд көдләчнрин төлә сән таал тогталһнд ик оньг өггднә, производственн бәәрнд ясврин көдлмш кеҗ, хот уудг болн амрдг шишлң хорас бүрдәгдв.
Күч-көлс харлһна төриг нег күн хаһлҗ чадшго, энтн хамцу үүлдврин аш болҗана. Күч-көлс харлһна әңгиг һарддг болв чигн С.Боваева участкудын һардачнрин дөң угаһар эн чинртә төриг һанцарн хаһлҗ чадшгов гиҗ темдглҗ, хамдан көдлҗәх үүрмүдин тускар бүләнәр келнә. Тегәд участкудын һардачнр А.Стасенко, Т.Тепкенкиев, Т.Хасыкова, Б.Цекиров, Л.Савина предприятин көдләчнрт әәмшг уга бәәдл тетклһнд ик тәвцән орулҗах улс болҗана. Темдглхәс, «Энергосервис» АО 2016 җилд «Күцәмҗ болн әәмшг уга бәәлһн» гидг Цугәрәсән марһанд орлцад, 700 шаху предприять дунд 48-ч орм эзлсмн. Эннь предприятин чадмг һардврин ик күцәмҗ болҗана.
Наталья ДАВАЕВА
ЗУРГТ: 4-ч тойгта участкин слесарь Александр Горбанев