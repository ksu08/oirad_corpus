Инжеевихн - хамгин сән өрк-бүл
15-06-2017, 14:39 
Одахн Элстд таңһчин улсин үүдәлтин Герт "Хамгин сән өрк-бүл" ("Семья года") гидг таңһчин марһан болв. Энүг таңһчин социальн делгрлтин, күч-көлснә болн әмтиг көдлмшәр тетклһнә, спортын болн баһчудын политикин, сойлын болн туризмин, сурһуль-эрдмин болн номин министерствс, ЗАГС-ин Заллт, таңһчин баһчудын цутхлң, "Ниилвр" гидг баахн
өрк-бүлмүдин олна ниицән бүрдәсн болдг. Марһаг байрин бәәдлд секҗ, таңһч социальн делгрлтин, күч-көлснә болн әмтиг көдлмшәр тетклһнә министр Марина Ользятиева
йөрәлин үг келҗ, керг-үүлдврт орлцачнрт
күцәмҗ дурдв. Тер мет керг-үүлдврт таңһчин правительствин Ахлачин дарук Боова Бадмаев, сурһуль-эрдмин болн номин министр Николай Манцаев орлцв. Марһан һурвн номинацар бүрдәгдв: "Баахн өрк-бүл", "Селәнә
өрк-бүл", "Авъяс-заңшалмудан хадһлдг өрк-бүл". Номинац болһнд нүүрт һарсн өрк-бүл "Хамгин сән өрк-бүл" гидг нер зүүхин төлә дөрлдв.
Марһанд орлцачнрин үүлдвриг "Уралсиб" даатхлһна компаня Хальмг филиалын һардач А.Болтыров ахлсн жюри үнлв. Керг-үүлдвриг бүрдәлһнд болн давуллһнд таңһчин Олна палат, "Единая Россия" ВПП-н КРО, Сбербанк ПАО, "Страж" даатхлһна компань, Цугәрәсән бичкдүдин Саңгин Хальмг әңг (һардач О.Пюрбеев), арһлачнр Г.Аккочкарова болн М.Кутушова нөкд болв.
"Баахн өрк-бүл" гидг номинацд үрн-садта баһ наста улс орлцв. "Алтн өрк-бүл" гидг номинацд 50 җил болн энүнәс даву ут цагин эргцд хамдан бәәх хойр аваль орлцсн болдг. Селән һазриг делгрүллһнд тәвцән орулсн, күч-көлсәрн, билг-эрдмәрн ончрсн, спортын халхар күцәмҗ бәрсн, күүкдтән сән сурһмҗ өгсн өрк-бүлмүд "Селәнә өрк-бүл" гидг номинацд орлцсн болдг. Келн-улсиннь авъяс-заңшалмуд хадһлҗ, өвкнриннь авг-бәрц бәрдг өрк-бүлмүд "Семья - хранитель традиций" гидг номинацд хоорндан дөрлдв.
Ут тоодан таңһчин сән гисн 11 өрк-бүл марһанд орлцв. Эдниг дөңнхәр элгн-саднь, үүрмүднь олар ирв. Түрүләд эдн "Визитная карточка семьи" гидг марһанд орлцҗ, эврәннь өрк-бүлиннь, уңг-тохминнь, өрк-бүлиннь заңшалмудын тускар келҗ өгх зөвтә бәәсмн. Эдн юуһарн ончта, өвәрц болдган, эврәннь соньмслтын, күцәмҗсин тускар келҗ өгв. Цуһар эдн сурһульта-эрдмтә, билгтә, төрскнч седклтә, үрн-садндан сән сурһмҗ өгчәх, йир соньн улс мөн. Кен-негнь захаснь дуулдг, биилдг эрдмтә, көгҗмин зевсгүд татдг билгтә әмтн. Эн марһан йоста
үүдәлтин байрт хүврв. Таңһчд иим өрк-бүлмүд бәәхлә, хальмг келн, сойл, билг-эрдм хадһлгдҗ, цааранднь делгрҗ, өсч-өргҗхнь маһд уга.
Дарунь өрк-бүлдән ямр нег байрин өдриг яһҗ темдглдгин туск наад эдн үзүлцхәв. Цаһан Сар хальмг улсин хамгин чинртә, күндтә байр мөн. Цаһан Саран өрк-бүл болһн ончтаһар темдглнә. Тегәд чигн марһанд орлцачнрин кесгнь хальмг улсин хамгин дурта байриг яһҗ өвкнриннь авъясан бәрҗ темдгллһнә туск наад тәвв. Эн байрин йовудт ямаран авъяс
күцәдгиг тодрхаһар үзүлв. Нилх төрлһн ямаран болвчн өрк-бүлд хамгин ончта йовдл болна. Тегәд Инжеевихнә, Джамбышевихнә өрк-бүлмүд меләлһн гидг авъяс күцәлһнә йовудыг
үзүлв.
Элст балһснас Нарин-Шариновихнә, Яшалтан районас Горлеевихнә, Яшкуль селәнәс Бухаевихнә баахн өрк-бүлмүд олмһа келәрн, шогта, инәдтә-наадта авг-бәрцәрн әмтнд сермҗ үүдәв. Октябрьск района Цаһан-Нур селәнәс Анюшевихнә, Целинн района Кекнохаевихнә, Ик Буурла района Маныч селәнәс Джамбышевихнә, Лаганя районас Инжеевихнә, Көтчнрә районас Обшиевихнә, Яшалтан районас Лиджиевихнә өрк-бүлмүд уул хальмг авъясан бәрдгән, хальмг келәрн күүнддгән медүлв. Целинн районас ирсн Калыковихн өрк-бүлдән яһҗ Цаһан Сарин болн Масленица байриг темдглдгиг үзүлҗ, хальмг болн орс келн улсин сойлыг, авъяс-заңшалмудыг дегц хадһлҗ делгрүлҗәхинь иткүлв. Бас Целинн районас ирсн Жидченкон өрк-бүл уңг-тохмарн олн келн улсин элчнр болҗах төләд орс, украин, лезгин, нань чигн келн улсин хувц өмсҗ, теднә билг-эрдмиг олна оньгт тусхав. Эдн дурна болн итклин Өдриг яһҗ өрк-бүлдән темдглдгиг наадар дамҗулҗ үзүлв.
Марһана ашар "Баахн өрк-бүл" гидг номинацд Нарин-Шариновихнә өрк-бүл диилвр бәрв. "Селәнә өрк-бүл" гидг номинацд Целинн районас ирсн Жидченкон өрк-бүл ончрв. Целинн районас ирсн хамгин наста Кекнохаевихн "Алтн өрк-бүл" гисн нер зүүв. Лаганя районас Инжеевихн "Авъяс-заңшалан хадһлдг өрк-бүл" гиҗ тоолгдв. Марһана товчлгч девсңд орсн өрк-бүлмүдәс Инжеевихнә бүл Гран-при шүүҗ авв. Марһанд орлцсн цуг өрк-бүлмүд дипломсар болн үнтә белгүдәр ачлгдв. Диилвр бәрсн өрк-бүлмүдт мөңгнә сертификатмуд бәрүлҗ өгв. Таңһчин социальн делгрлтин, күч-көлснә болн көдлмшәр тетклһнә министр Марина Ользятиева марһанд орлцсн цуг улсиг йөрәҗ, ханлтан өргҗ, цуһар марһанд диилв, өрк-бүл болһн билгтә, эврә ончта гив. Цугтан келнә билгтә, дууч-биич, көгҗм татдг эрдмтә, сәәхн седклтә улс гиҗ темдглв. Күүкднь, ачнр-зеенрнь эк-эцкән дурасн бас тиим улс мөн. Марһанд орлцачнр керг-үүлдврин йовудт төрскн келәрн күүндҗ, өвкнриннь авъяс-заңшалмуд үзүлҗ, хальмг ду дуулҗ, би биилҗ, цуглрсн улст байр-бахмҗ үүдәв.
Целинн, Городовиковск, Октябрьск, Яшалтан РМО-с, Ик Буурла района Маныч селәнә, Целинн района Троицк селәнә муниципальн бүрдәцс марһанд орлцсн эврә һазра өрк-бүлмүдән дөңнҗ, үнтә белгүд бәрүлҗ өгв.
Хальмг авъяс-заңшалан бәрдг Вера Харкебеновна Инжеева күүкдтәһән, ачнр-зеенртәһән, җичнртәһән Цугәрәсән марһанд орлцх зөв авв. Вера Харкебеновнан күүкднь, ачнр-зеенрнь цуһар билгтә-эрдмтә, дуулна, биилнә, көгҗмин зевсгүд татна. Келхд, зе көвүнь Адьян Убушаев ду һарһна. Энүнә бичснь дуд баһчуд таасҗ дуулна. Тер мет Нарин-Шариновихнә өрк-бүлд Цугәрәсән марһанд орлцтха гисн селвг өггдв.

Маргарита АРЗАЕВА