Келн-улсин хоорндк хәрлцәг батрулҗ
18-09-2017, 12:41 
Журналистнрин нарт-делкән конференцин хойрдгч секцд келн-улсин хоорндк хәрлцәнә тускар келв. Энүнә көдлмшиг Хальмг ГУ-н профессор Раиса Батнасунова болн келн-улсин хоорндк журналистикин гильдин ахлач Маргарита Лянге һардв. Цуг журналистнриг хальмг һазрт ирснлә, Элстд конференцд орлцҗаснла Раиса Батнасуновна йөрәв.
"Өөрдин зәңг" газетин бүрдәһәч Очра Номт Санкт-Петербургин университетд сурчасмн, эндр мана тал Санкт-Петербургас ирсн гиичнр секцин сүүрт орлцҗана. Эн газет түрүн болҗ Əәдрхнд барас һарсмн, ода маднла хамдан эн хургт Əәдрхнәс ирсн мана үүрмүд сууна.
Эн җил бидн "Хальмг үнн" газетин 100 җилин өөниг темдглҗәнәвидн. Хальмг улс тууврт бәәсн кемлә газет 13 җилдән барас һарчасмн уга. Тегәд хальмг улсин тускар эврәннь статьядан болн репортаждан талдан областьмудын газетмүд бичҗәсмн, бидн теднд ханлтан өргҗәнәвидн, ода университетин оютнрт би терүнә тускар келҗ өгчәнәв гиҗ Раиса Батнасуновна темдглв. Ода хальмгаһар бичдг кадрмуд баһ болҗана, келн-улсин газетмүдт кесг нань чигн төр бәәнә , терүнә тускар бас чигн энд күүндвр һарх гиҗ Хальмг ГУ-н профессор темдглв.
Регионмудын журналистнр нег-негн талан гиичд ирҗ талдан областьмудын болн краймудын җирһлин, тенд бәәдг келн-улсин авъясин болн тууҗин тускар медҗ авх зөвтә. Терүнә төлә бидн "СМИротворец" гидг марһа тогталавидн. Эндр бидн марһана 13 дииләчиг бүклдән ЮФО-һар йилһҗ авлавидн, ут турштан 700 һар журналист келн-улсин хоорндк хәрлцәнә тускар маднд бичв гиҗ нүр үгдән Маргарита Лянге темдглв.
Федеральн йосн келн-улсин хәрлцәг ясруллһнд һол оньган өгчәнә. әрәсәд бәәдг келн-улсин олн авъяс маднд эвин бәәдлд кишгән эдлҗ бәәлһнд дөң болх йоста, яһад гихлә тер авъяснь миңһәд җилин туршарт хоршасн дамшлтыг багтаҗана. Келн-улс хоорндан ни - негн бәәхлә бүклдән орн-нутг чигн сән-сәәхн бәәҗ җирһлән ясрулх.
Эвин бәәдлиг дотраснь эвдҗ эс болдгар журналистнр келн-улсин хоорндк хәрлцә делгрүллһнд ик нилчән күргнә,тер дамшлтын тускар Бурятин, Воронежин, Ростовск областин, Волгоградын, Санкт-Петербургин, Горный Алтайин, Дагестана, Крымин болн нань чигн региона журналистнр тодрхаһар келҗ өгв. Тиим кевәр ЮФО-н болн цуг әрәсән журналистнрин хәрлцәг батрулҗ, дамшлтарн хувалцҗ мана орн-нутгт эвин, келн-улсин сән-сәәхн хәрлцәнә таал тогтахмн гиҗ секцд орлцачнр тоолвран негдүлв.

ТүРВәН һуна