һазадын орна оютнрин селгән
20-09-2014, 10:31 | Таңһчин зәңгс
Хальмг госуниверситетд һазадын орна оютнрин то җил ирвәс өсәд йовна. Кемр давсн җил КГУ- д талдан 26 орнас ирсн 286 оютн сурчасн болхла, 2014 – 2015 сурһулин җилд эднә тонь 500 күртл өсх, эдн 35 орн-нутгас ирх гиҗ күләгдҗәнә. Эн җил түрүн болҗ Узбекистан, Сирий, Йемен, Непал, Кот -Д’Ивуар, Замбий, Комора, Камерун, Марокко орн -нутгас оютнр ирхмн.
Тер мет энд урднь сурчасн оютнрин тоод теднә орн- нутгас ирсн шин үүрмүднь негдәд бәәнә. Иигәд, Китдәс 16 күн ирв, тер тоод Шинҗәнәс болн өвр Моңһлас, Туркменистанас – 18, Таджикистанас- 19, Киргизяс – 13, Казахстанас – 22, Конго Демократическ Республикәс – 4 күн ирв. Тиим кевәр Хальмг Таңһчд бәәлһн болн сурлһн һазадын орна баһчудт икәр таасгдҗахнь лавта.
СНГ -н орн - нутгудас көвүд -күүкдин то яһад өсҗәнә гихлә КГУ -н һардвр, багшнр болн оютнр теднлә сән залһлда бәрнә, тер орн - нутгудт одад, һоллгч хальмг вузин тускар зәңглҗ, сурврт хәрү өгнә. һазадын орна оютнр Элстүр ирхлә энд КГУ -н багшнр болн оютнр, профсоюзин комитет күндтә гиичнрт килмҗән өгнә, нег үлү сурһулин эклцәр нег чигн күн оньг угаһар үлдхш.
Иигәд одахн негдгч курст орсн һазадын оютнрин төлә «Сайгачонок» лагерьт шишлң селгән бүрдәгдв. Хойр өдртән эдн олн зүсн керг-үүлдврт орлцҗ, хоорндан невчк өөрхнәр таньлдв. Түрүн өдртнь холас ирсн көвүд-күүкдиг дөрвн командд хував. Марһанд сәәнәр белдхин төлә эднд университетин профкомин гешүд болн интернациональн иньгллтин клубин элчнр дөң болв.
һазадын орна оютнриг хоорнднь хамцулхин, эднәс хамгин шунлттаһинь йилһҗ авхин төлә түрүн наадн бүрдәгдв, тернь цугтаднь икәр таасгдв. Дәкәд әрәсәд ирсн оютнрин зөвин болн күцәх даалһврин тускар профкомин элчнр келҗ өгв.
Эн шишлң селгә секлһнд КГУ-н проректор Владимир Имеев орлцв. Асхлад оютнр эстрадын ду соңсҗ терүнә неринь йилһҗ авад сән медрлән үзүлҗ олыг өврүлв. Дәкәд эдн эврән чигн караоке эв - арһ олзлҗ дуулв. Аштнь кен яһҗ дуулсинь оютнр эврән йилһҗ келв.
Сүл өдрән лагерьт оютнрин олн төсвд нерәдв. Команд болһн эврәннь зурасин тускар келҗ өгв. Цааранднь эдн интернациональн иньгллтин клубин гешүд болҗ төсвән күцәх. Эднә төсвиг клубин активистнр Ансельм Хундай, Зарина Омурзаева, Чжан Цзе болн Хуршет Бахудуров неквртә жюри болҗ үнлв. Тиим кевәр «Сайгачонок» лагерьт болсн селгән һазадын орна оютнрт икәр таасгдҗ кесгтән тодлгдхнь лавта.