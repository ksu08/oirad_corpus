Эрмдгтә бичкдүдт дөң болхар
27-03-2018, 09:15 
Түшгч вуз болсн деерән Хальмг университетин коллектив селәнә эдл-ахун, востоковеденя, инновацин, бичкдүдиг номд болн техникд орлцуллһна, финансин медрлиг тархалһна тав һар төсвиг таңһчин правительствлә хамдан күцәҗәнә. Тер мет "УМНИК", "Ученик" номин-техническ марһан вузд делгрлт авад йовна. Бортникин нертә саңгин рейтингәр негдгч орм Хальмг ГУ-д зүүлһгдв, яһад гихлә мана вузин 197 оютн энүнд федеральн кемҗәнд сән аштаһар орлцад, күн болһн төсвән делгрүхин төлә 500 миңһн арслңга мөрә авсмн.
Тер күцәмҗтә үүлдвриг әрәсән сурһуль-эрдмин болн номин министерств онц үнләд, Хальмг ГУ-н коллективд "әдл арһан олзлҗ үүлдлһн" ("Равенство возможностей") гидг федеральн төсвд орлцтн гисн сүв-селвг өгсмн. Энүг Кадрмуд белдлһнә Келн-улсин саң болн Рыбаков-саң бүрдәсмн.
Хальмг ГУ эн төсвин төлә уллгч талвң болҗ, эн моделиг йирин җирһлин, дамшлһна йовудт сөрҗ үзх зөвтә гиҗ ректор Б.Салаев темдглв. Инклюзивн сурһуль-эрдмин ФГОС-иг (стандартыг) күцәҗ, эн төсв бичкдүдин, арвтнрин социальн адаптацд нилчән күргх зөвтә, йирин болн мөч тату гиҗ күүкдиг йилһҗ болшго, эднә билг-эрдминь әдл таалд делгрүлх кергтә.
Хальмг ГУ-н ул деер инклюзивн сурһуль-эрдмин болн эрмдгтә сурһульчнрин социальн адаптацин цутхлң бүрдәтн гисн селвгән орн-нутгин министерств өгв гиҗ ректор темдглв. Эн кергин финансировань федеральн кемҗәнд күцәгдх. Хальмг ГУ-н номтнрин, школмудын, ДОУ-н специалистнрин дамшлтынь хамцулад, "әдл арһан олзлҗ үүлдлһн" гидг төсвәр көдлмш күцәһәд, деерәснь талдан регионмудын дамшлт немгдәд, федеральн төсв тогтагдх.
ДОУ-н, школмудын, ах сурһулин специалистнр болн номтнр эн үүлдврт орлцх зөвтә. Мана таңһчд эн төсвәр көдлмш күцәлһнә бүрдәһәчнь Хальмг ГУ-н офисин директор Ирина Кавкишева болхмн, эн туст номин халхар профессор Зинаида Кекеева дөң болх.
Дарунь ректор Бадм Салаев Элстин 21-ч тойгта школын сурһульч эрмдгтә Данир Очировиг үнтә белгүдәр ачлв. Яһад гихлә Данир Цугәрәсән марһанд эврәннь төсвән илгәһәд, 265 сурһульч дундас дииләчин нер зүүһәд, Москвад алтн медаляр болн кубокар ачлгдв. "Город моей мечты" гиҗ эврәннь төсвән Данир нерәдсмн. Хальмг ГУ-н "УМНИК" клубд энүг дөңнсмн, робототехникәр кергтә медрл өгсмн, тегәд Данир тиим өөдән орм эзлсмн. Бичкдүдин "Робофест" фестивальд билгтә көвүн бас орлцсмн. "Бичкдүд цугтан билгтә, мини көвүнә билг-эрдминь Хальмг университетин багшнр делгрүләд, дөң болад, медрл өгв. Теднә нилчәр бидн "Робофест" фестивальд чигн нүүрлгч орм эзлләвидн. Хальмг ГУ-н инновацин әңгин һардач Раим Файзиевд, "Новая жизнь" олна организацин ахлач Александр Каманджаевд, ректор Бадм Салаевд ханлтан өргҗәнәвидн", - гиҗ Данирин экнь Елена Анатольевна ханлтан өргв.
Дарунь Элст балһсна депутатнрин Хургин депутат Александр Каманджаев үг авад, тиим төсв мана таңһчин баһчудын болн бичкдүдин эрүл-мендинь батруллһна, сән сурһмҗ өглһнә шин таал тогтаҗана. Эндр өдр мана таңһчд 23 миңһн инвалид күн бәәнә. Эрмдгтә арвтнрин җирһлинь бидн ясрулх зөвтәвидн, цуг әмтн әдл зөв эдлдг зокалыг бидн тохрах зөвтәвидн. Эрмдгтә улсин туст әмтнә хәләцинь оңдарулхмн, цугтан эн төсв күцәлһнд орлцхла мана керг бүтх, региона сән программ тогтагдх. Манад дамшлт баһ биш, таңһчин 2 миңһн өрк- бүлд ода эрмдгтә бичкдүд бәәнә гиҗ Александр Васильевич келв.
- Апрель сард бидн таңһчин төсвиг бел кеһәд, федеральн кемҗәнд терүнә тускар зәңглх зөвтәвидн. Энүнд нарт-делкән болн орн-нутгин, мана таңһчин хамгин шин, девшлттә дамшлтыг хамцулҗ, эрмдгтә болн эрүл-менд бичкдүдт әдл таал теткх зөвтәвидн,- гиҗ төсвин һардач Ирина Кавкишева темдглв.
Хальмг университетд, школмудт, колледжмүдт инклюзивн сурһуль-эрдм өдгә цагт яһҗ делгрҗәхин, ОВЗ-тә бичкдүдт сурһулин таал яһҗ тогтагдҗахин тускар болн талдан чигн бачм кесг төрәр специалистнр таңһчин семинарин йовудт тодрхаһар келҗ өгв. Аштнь Хальмг ГУ-н номтнр эн дамшлтыг шинҗлҗ ""әдл арһан эдлҗ үүлдлһн" гидг федеральн программ тогталһнд таңһчин специалистнрин тәвцинь орулҗ инклюзивн сурһуль-эрдмин таалынь ясрулх.
ТүРВәН һуна