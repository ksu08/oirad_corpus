Яшкульд әмтн шин бүүртә болв
05-06-2017, 17:35 
\u0418юнь сарин 5-д Хальмг Таңһчин Толһач Алексей Орлов Яшкулин района Яшкуль селәнд одв. Түрүләд Алексей Маратович района администрацд одад, тенд РМО-н толһач Тельман Хаглышевла харһҗ, района делгрлтин тускар күүндв. Района толһачин келсәр, энд иргнмүд чигн, бүрдәцс чигн газин, усна туст өрн уга болҗана. Района орунь эн җилд зун хөрн процентд немгдв. Дәкәд болхла малын то икдәд хойрас үлү сай болв. әрәсән талдан регионмудт иим дала малта нег чигн район уга.
Спорт делгрүллһнә программар Яшкулин сойлын герин өөр шин тренажермүд тәвв. Алексей Орлов Тельман Хаглышевла хамдан ирх саамд тенд бичкдүд, баһчуд цуглрад тренажермудт бульчңган чаңһаҗала. Тегәд Алексей Маратович тер бичкдүдлә күүндәд, физкультурт болн спортд эдн дурта угаһинь медәд, эднд күцәмҗ дурдв.
Деер келгдсн кергүднь кедү сән болв чигн, Толһачин һол күсл талдан бәәсмн. Тер өдр Яшкуль селәнә Комаровин нертә уульнцин 2-ч тойгта герин хаҗуд олн әмтн хурад байрта зәңгиг күләҗәлә. Тегәд тер байрта йовдл учрсмн. Таңһчин Толһач Алексей Орлов болн таңһчин жилищн-коммунальн эдл-ахун болн энергетикин министр Нелли Ткачева шин герин патьрмудын түлкүриг дөрвн өрк-бүлд бәрүлв. "Дөрвн җил хооран Хальмг Таңһчур әрәсән Президент Владимир Путин ирәд, иргнмүдиг нурҗах хуучн гермүдәс нүүлһлһнә төрәр хург давулсн билә. Тер цагас авн Президентин зәрлгәр бидн кедү күүнд шин патьр белглләвидн. Эн керг болхла ик чинртә. Таңһчд тосхгдҗах гер болһниг әмтиг орулхас өмн хәләһәд шинҗлнәвидн. Эн гер болхла йир сәәхн болв. Тегәд чигн энүнә түлкүр танд бәрүлҗ ик байрта бәәнәв", - гиҗ Алексей Орлов патьр авсн әмтнд келв.
"Бидн цуһар теңкән уга байрлҗанавидн. Мана байриг олн-әмтнд келҗ медүлҗәнәвидн. Урднь бидн хуучн гермүдт бәәршлҗәләвидн. Ода эн сән, сәәхн, дулахн герт орад, энүг тосхлһнд орлцҗасн цуг олн-әмтнд ик гидг ханлтан өргҗәнәвидн", - гиҗ шин патьрмудын түлкүрмүдиг авсн Луиза Бусардыкова болн Мерген Болдырев байрарн хувалцҗ, бүлән үгән келсмн.
Эн герин аһунь - 203,9 дөрвлҗн метр. Эн герт олн күүкдтә дөрвн өрк-бүл (16 күн) бәәршлх. Яшкуль селәнә ахлач Николай Даваев, Нелли Ткачевад, гер тосхсн "СтройИнвестМонтаж" компаня көдләчнрт болн генеральн директор Нижиндаевд ханлтан өргҗ, белгүд бәрүлв.
"Көдлмшин халхар би цуг әрәсәг эргҗ йовдг күн болҗанав. Регионмудт одад, тенд ЖКХ-н бәәдлиг хәләһәд, шинҗләд шалһад йовнавидн. Тегәд олн регионмудын тер бәәдлинь үнлхлә, мана таңһчд ЖКХ-н арһ-кучнь йир сән. Талдан һазрмудт иим юмн уга. Мана
бүрдәцин сүүр болһнд ахлачнр Хальмг Таңһчин сән үлгүр зааҗ келнә", - гиҗ әрәсән Федерацин ЖКХ-г шинҗлдг цутхлңгин һардврин гешүн Виктор Наранов келв.

МАНҖИН Санл