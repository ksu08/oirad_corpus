Хальмгт Төвдин әәлдхәч залрҗ ирв
16-10-2018, 11:22 
Төвдин йосна әәлдхәч таңһчд октябрин 12-т залрҗ ирв. Тер өдрин бийднь Тубтен Нгодуп Кутен ринпочег Бурхн Багшин Алтн сүмд байрин бәәдлд тосч авв. Цутхлң хурлын ах багш Анҗа гелң күндтә гиичиг тосад, хурлур дахулҗ орулв. Энд әәлдхәчиг, терүг дахҗ йовх улсиг хурлд цуглрсн әмтн әрүн седкләсн күндлҗ, тосв.
Тубтен Нгодуп Кутен ринпоче хурлын мөргүлин ик хорад Бурхн Багшин көшән өмн, Дала ламин гегәнә ик зургин өмн мөргәд, цуг бурхдыг эргҗ зальврв.
Цуглрсн әмтнлә мендләд, харһлтыг эклв. Бурхн-шаҗна номин тускар цәәлһвр өгәд, шаҗнд шүтлһнә даян һурвн девсңтә болдгинь ик багш темдглв. Хамгин түрүнд цаһан седклтә болх кергтә, цуг әмтә тоотд тусан күргх седклтә болх кергтә. Дарунь болхла өр-өвч седклин үүлдвр күцәхдән белн болтн гиҗ әәлдхәч келв. Күцәҗәх, күцәх цуг буйнч үүлдврән зурһан-зүүл олн әмтнд, цуг әмтә тоотд нерәдлһн - товчлгч девсңгинь болдгиг ринпоче цәәлһҗ медүлв. Күн болһн өдрин йовудт тиим чик седклтәһәр, бийән цаһан седклин үүлдврт нерәдҗ бәәхлә, бәәдл йириндән ясрад бәәхнь маһд уга.
Тиигәд әмтнлә кесн харһлтдан Төвдин йосна әәлдхәч эврәннь ик билгин болн чадмгин тускар юм келсн уга. әмтнд шаҗна номин цәәлһвр өгәд, өдр болһн ямаран седклтәһәр бәәснь туста болхинь үлгүрмүд деер үзүлҗ келсинь әмтнд сәәнәр тодлдгв. Харһлтын хөөн әәлдхәчин нөкднр цуглрсн улст ут нас зүүхд туслдг арша түгәҗ өгв.
Иим ик цолта болн гүн медрлтә багшла харһсндан әмтн ик байрта бәәв. Хөв гидг тер болҗана.
Келхәс, Тубтен Нгодуп Кутен мана таңһчд дөрвдәд ирҗәнә. Дала ламин евәләр күндтә гиич Хальмгт залрҗ ирсмн. 1997, 1999, болн 2011 җилмүдт ирхднь әмтн оларн терүг тосч, әдс авсмн. Ирх болһндан ринпоче хурлын гелңгүдлә, шаҗнд шүтдг улсла харһна, таңһчин райодар йовҗ, шаҗна номин цәәлһвр өгнә. Хойр делкә хоорндк - Деедс Бурхдын болн йирин улсин делкә хоорндк залһлда бәрҗәх, гүн медрлтә тааврин ик билгтә лам болҗах Тубтен Нгодуп Кутен ринпоче делкәд болх ик аюлын туск, политическ ик хүврлтсин туск таавр кенә. Олн бурхдын хүвлһн болгч әәлдхәч Дала ламин гегәнә болн төвдин правительствин үүлдврин иргч делгрлтин туск таавр кедмн.
Төвдин әәлдхәч нег интервьюдан тааврин тускар иигҗ келсмн: "Иргчин тускар олн зүсн эв-арһар медҗ болхмн. Олн то олзлад, шинҗләд, таавр кедг күн зурхач болдмн. Цецн билгтә күн иргчин зургиг тер билгиннь күчәр таавр кеҗ медҗ авна. әәлдхәч гисн талдан болдмн. Нег эс гиҗ кесг бурхна сүмсн шүүҗ авад, онц күүнә дөңгәр терүнә цогцд орад, тааврин медүлдг сүмсн болҗана. Эс гиҗ тертн бурхн сүмсн хоорндк залһлдач болҗана". Неучунг әәлдхәчин даалһвриг эн җирһлдән Тубтен Нгодуп Кутен ринпоче күцәҗәнә.
"әрәсән иргч талдан ямаран чигн орн-нутгин иргч мет экономическ өслтәс нань оюни ухани күцәмҗлә залһлдата. әдлдән делгрлт авчах авъяс болсн дөрвн шаҗн хоорнд залһлдан батрҗахнь чигн сән нилчтә болҗана. Эврә шаҗан медсн деерән талдан шаҗиг медлһн делкәд бәәх ухата тоотыг җирһлд олзлхд туста болх" - гиҗ Төвдин йосна әәлдхәч келнә.
УШКАНА Сувсн