үүдәлтин эрдмин алтн зулыг асаҗ
23-03-2017, 15:14 
әрәсән Федерацд сойлын көдләчнрин Өдр март сарин 25-д темдглгднә. Билг-эрдмиг делгрүллһнә болн әмтнд амрлһна сән таал тогталһна, цуг үйин әмтнд эстетическ сурһмҗ өглһнә халхар үүлдҗәх олн улсин эрдмин байр 2007 җилин август сард әрәсән Федерацин Президентин шишлң зәрлгәр батлҗ авгдсмн. Искусствин, сойлын болн олна үүдәлтин кесг халхар бәәсн байрин өдрмүдиг ниицүләд, нег байр кех седвәр тер җилин хаврар төрсн болдг. Тиигәд сойлын
көдләчнрин эн байр йосна халхас батлгдад, цуг орн-нутгин кемҗәнд кегддг болв.
үүдәгч эрдмтә цуг әмтн, искусствин, кинематографин, дегтр барллһна, полиграфин, туризмин болн нань чигн халхсин эрдмчнр эн өдр байран темдглнә. Обществин оюни делгрлтд ик тәвцән орулҗ йовх, сойлын зөөриг хадһлҗ, улм янзлулҗ, цагин неквр дахулҗ, тархаҗ йовх билгтнрин эрдмин байр Хальмгт чигн өргәр темдглгднә. Тогтсн авъясар эн өдрт белдәд, кеҗ-күцәсән диглҗ ашлна, уралан ямаран хаалһар йовхан батлҗ авна. үүдәгч көдлмштән күцәмҗ бәрсн улсан
күндләд, сойлын делгрлтд ямаран ишкдл кегдсән бүрткҗ хәләнә.
Хальмг Таңһчин искусствин болн сойлын көдләчнр давсн цагин дотр баһ биш көдлмш кев. Мана нертә коллективс - Басңга Баатрин нертә Келн-улсин драматическ театр, Н.Пальмовин нертә Келн-улсин музей ончта өөнмүдән темдгләд, Москвад Хальмг сойлын өдрмүд бүрдәв. Келн-улсин оркестр, А.Цебековин нертә Государственн хор, "Өөрднр" бииһин театр Москвад билг-эрдмән үзүлв. Региональн кесг фестивальмудт хальмг артистнр баһ бишәр орлцв. Улсин үүдәлтин таңһчин гер болн А.Амр-Санана нертә Келн-улсин библиотек талдан һазрин эрдмчнриг орлцулсн региональн болн Цугәрәсән кесг керг-үүлдврмүд бүрдәв. Искусствин болн сойлын көдләчнрин шунмһа болн седвәртә үүлдврин ашт Хальмг Таңһч эвин болн ни-негн бәәлһнә цутхлң болҗана.
Уралан девшхд туслсн кесг керг-үүлдвр күцәгдәд, ода цаарандан делгрлт авчана. Сойлын халхар соньн болн ик чинртә төсвс белдгдҗәнә. Олн хәләһәчнрин болн соңсачнрин неквриг хаңһахар баһ биш көдлмш дүсүләд кегдҗәнә. Селән һазрар бәәх әмтнд сойлын халхар сән туслмҗ күргхәр ик килмҗ өггдҗәнә. Таңһчин сойлын министерствин шунлтар "Селән һазрин тогтурта делгрлт" гидг федеральн программд орад, селәнә сойлын кесг Гермүдт капитальн ясвр кех, зәрм һазрар шин тиим Гермүд тосхх таал учрв. Бичкдүдин көгҗмин болн искусствин школмудт чигн дөң күрггдв. Хальмг сойлыг талдан һазрар йовҗ үзүллһнд, олн-әмтнәннь сойлын өвәрц зөөрлә әрәсән регионмудыг таньлдулхар сойлын көдләчнр шунҗ үүлднә. Иигәд эн җилин март сарин эклцәр Əәдрхнд Хальмг сойлын өдр байрин бәәдлд болв. Терүнә кемҗәнд зургудын һәәхүл, "төгрг ширән" сүүр, концертмүд, Цаһан Сарин байр болв. Элст балһсна үүлдәчнрәс нань Лаганя, Хар һазра, үстин болн Яшкулин райодын сойлын көдләчнр терүнд орлцв. Эн залһлдан цаарандан делгрлт авхмн. Намрин сармудт Əәдрхнд хальмг бичәчнрин шүлгүд орс келнд орчулгдҗ барлгдсн хураңһун презентац болхмн. Волгоград балһснд Хальмг сойлын көдләчнр орлцдг керг-үүлдврмүд җил болһн болна. Давсн җил хальмг зурачнрин хойр һәәхүл тенд кегдлә. Эн җилин март сарин 2-т Көглтин Даван 95 җилин өөнд нерәдсн Волгоградск областин М.Горькийин нертә номин библиотекд шүлгләнә асхн болв. Сойлын болн туризмин министерств өөр бәәх регионмудла сойлын залһлдаһан батллһар цааранднь чигн үүлдх саната.
Сойлын үндсни сәәхн зөөриг әрүнәр хадһлад, цааранднь улм янзлулҗ сәәхрүлҗ делгрүлх
күслтәһәр Хальмгин сойлын көдләчнр эрдмин байран тосчана. Өвкнрин заясн билг-эрдмин алтн зулын залиг унтралго бәрҗ йовх даалһвран эдн сән медҗәнә.

Галина ХЕЙЧИЕВА