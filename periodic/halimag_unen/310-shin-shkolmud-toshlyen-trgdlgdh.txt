Шин школмуд тосхлһн түргдүлгдх
09-09-2014, 21:57 | Таңһчин зәңгс
Сурһулин шин җилин өмн өргнд әрәсәд 50 шин школ тосхгдв, тер тоод 2 школ мана таңһчин Ик Буурл болн Көтчнрә района Сарпа селәнд эдлврт орулгдла. Школын хойр давхр шин өдгә цагин янзта гер Сарпан йоста кеермҗ болв. У - сарул классмудт шин оборудовань углҗ тәвгдх, сурһулин цуг таал энд тогтагдхнь лавта. Тиим кевәр мана таңһчд чигн сурһуль-эрдмиг делгрүллһнә халхар баһ биш көдлмш күцәгдҗәнә, терүг таңһчин һардач Алексей Орлов темдгллә. Ода деерән района бичкдүд цугтан гилтә садмудар теткгдсн бәәнә, зуг Элст балһснд эн туст чинвртә бәәдл уурулгдад уга.
Сарпан шин школын сән таалынь темдглҗ, эднә байрин ик керг-үүлдврт орлцҗ, мана республикин талдан райодт чигн шин школмуд болн садмуд йовудтаһар тосхлһна таңһчин болн федеральн программин тускар сурһуль-эрдмин министр Николай Манцаев тодрхаһар келҗ өгв.
- Түрүләд Сарпан школын тускар келхәр седләв. Энд бәәрн эдл-аху тохма мал өскҗәнә, олз-орунь җил ирвәс өсәд йовна, племзаводын чадмг һардач Михаил Мутулов төрскн селәнә школыг шин оборудованяр тетклһнә кергт ик оньган өгчәнә, терүнә дөңгәр эн керг дигтә - даратаһар күцәгдхнь маһд уга. Нег үлү таңһчин һардач Алексей Орлов школыг хәләснә кемд эн кергт һол оньган өгв, тер мет энд Интернетин бат залһлда тогталһна төриг эрк биш хаһлхмн гиҗ заавр өгв.
Бидн министерствин халхас Сарпан школын материальн- техническ улынь үзмҗтәһәр батрулхар зуралҗанавидн, эн сурһулин учрежденя ул деер нүүрлгч школ тогтаһад, энд багшнрин мергҗлт өөдлүллһнә болн дамшлтарн хувалцлһна цутхлң кех санан бәәнә.
- Элст балһснд болн талдан райодт шин школмуд иргчдән тосхгдхий?
- Бидн олн дундын сурһуль-эрдмин региональн системиг шинрүллһнә федеральн программд орҗ чадхвидн гиҗ нәәлҗәнәв, терүнә ул деер бидн школмудын тосхлтыг түргдүлҗ чадхвидн. Эн программ 2015 җилин январин нег шинәс үүлдх. 2017 җил күртл таңһчд болн орн-нутгт сурһульчнрин хойр селгәнд сурлһн уурулгдх зөвтә. Тиим даалһвриг одахн РФ-н правительствин Ахлач Дмитрий Медведев тәвв.
Тегәд чигн Элстд түргн йовудтаһар школмуд тосхгдх гиҗ күләҗәнәвидн. үлгүрнь, хотл балһсна 8-ч болн 2-ч миркорайодт ЭМГ болн 17-ч тойгта школмудт 1500 һар сурһульч хойр селгәнд сурчана. Тегәд эн районд шин школ эдлврт орулгдх, тер мет Келн-улсин гимназь чигн күцц тосхгдх. Эн төрәр бидн одахн Элстүр ирсн Рособрнадзорин һардач Сергей Кравцовла тодрха күүндвр келәвидн.
Тер мет Целинн района цутхлң Троицк селәнә школмуд бас хойр селгәнд сурна, тегәд энд бас шин школ удл уга тосхгдх. Райодын тогтурта делгрлтин программин кемҗәнд эн объект эдлврт орулгдх. Бас нег шин школ Баһ Дөрвдә районд бәрхмн. Август сард бидн Троицк селәнд шин садын тосхлт эклләвидн.
- Иргч җиләс авн школмуд федеральн стандартд орх, тернь ямаран некврлә залһлдата?
- Цуг школмудын шинрүллһн кергтә болх, эдниг шин оборудованяр теткхвидн, эн туст района болн бәәрн йосна органмуд дөңгән күргхлә үлү болшго. Нүүрлгч эдл-ахус эн туст сән үлгүр үзүлҗәнә. Эн туст Сарпа племзаводын һардач Михаил Мутуловиг зааҗ болҗана. Эн төриг күцәдг ирлцңгү федеральн программст бидн бас орлцхвидн.