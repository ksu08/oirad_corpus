Социальн дөңгиг цаглань күргхәр
24-03-2018, 09:57 
Сүүриг таңһчин социальн делгрлтин, күч-көлснә болн көдлмшәр тетклһнә министр Марина Ользятиева һардҗ давулв. 2017 җилд социальн делгрлтин, күч-көлснә болн әмтиг көдлмшәр тетклһнә министерствин үүлдврин болн 2017 җилд күцәх көдлмшин зурасин тускар илдкл эн кев. Министерств "2013-2020 җилмүдт Хальмг Таңһчин олн әмтиг социальн халхар дөңнлһн", "2013-2018 җилмүдт Хальмг Таңһчин әмтиг көдлмшәр тетклһнд нилчән күрглһн болн көдлмшин таал ясруллһн", "2016-2020 җилмүдт таалмҗта бәәдл тогталһн" гидг таңһчин шаңһа программс, РФ-н Президентин май сарин зәрлгүд, "2013-2018 җилмүдт Хальмг Таңһчин олн әмтнд социальн халхар күргдг туслмҗин олз-тусинь болн чинринь өөдлүллһн" гидг зура күцәв.
2017 җилд социальн дөңнлһнә цуг эв-арһ хадһлгдв. Җил ирвәс эн кергт улм икәр мөңгн йилһҗ һарһгдна. Тиигәд 2017 җилд ут тоодан 1 җува 289 сай арслң йилһгдв, тер тоод федеральн бюджетәс - 386,5 сай арслң, таңһчин бюджетәс - 902,5 сай арслң. Сүл тавн җилин эргцд иргнмүдин социальн дөңнлһнә кергт федеральн болн таңһчин бюджетмүдәс һарһдг мөңгнә кемҗән 1,6 холванд өөдлсн болдг. Давсн җилд таңһчд федеральн болн региональн закадла ирлцәтәһәр 90,3 миңһн күн льгот авчасмн. Болв ут тоодан 130,4 миңһн күүг социальн халхар дөңнсмн. Юңгад гихлә кесгнь дегц зүсн-зүүл социальн дөңнлһнә эв-арһ олзлна.
2017 җилд таңһчин бюджетин мөңгәр һоллгч льготн багин улсиг дөңнсмн. Эннь олн үртә өрк-бүлмүд, медәтә улс, баһ тетквртә болн өнчн-өвү улс эн багд орна. Олн үртә өрк-бүлмүдиг дөңнхин төләд таңһчин бюджетәс 223,1 сай арслң һарһгдв. Ут тоодан 37 миңһн күн социальн халхар дөң авсмн. 53,6 миңһн медәтә күүнд социальн дөң күрглһнә төлә 531,1 сай арслң йилһгдсмн. Тер мет 148,3 сай арслң һарһҗ, баһ тетквртә 12,1 миңһн күүг дөңнсн болдг.
Мана таңһчд 5400 һар өнр өрк-бүл бәәнә. Олн үртә өрк-бүлмүдиг дөңнлһнә туск закан җил болһн гилтә хүврнә. Давсн җилд региональн экин капиталын заканд сольврмуд орулгдв. Терүнәс иштә өрк-бүлмүд тер мөңгәр гер-бүүрин капитальн ясвр кех зөв авв. әрәсән Президент В.Путин "Бичкндк цагин арвн җил" гиҗ зарлв. Тегәд чигн эн җиләс авн федеральн бюджетәс түрүн үр һарһсн экнрт күсдундур нас күртлнь сара дөңцл мөңгн өггдәд бәәх. Тер мет таңһчин Толһач А.Орловин батлсн зәрлгәс иштә эн җиләс авн һурвдгч үрән эс гиҗ дарук үрән һарһсн экнрт үрднь һунта болтлнь демин мөңгн өггдхмн.
Давсн җилд көдлмшәр тетклһнә туст бәәдл ясрҗахинь темдглгдв. Дунд җалвин кемҗән 2017 җилд урзнакас 7,9 процентд өөдлсмн. Тиигәд давсн җилд дунд җалв 23 миңһн арслң тогтав.
2017 җилд эрмдгтә улсин төлә таалмҗта бәәдл тогталһна туст көдлмш күцәгдв. Эн кергт ут тоодан 22,7 сай арслң йилһгдв. Социальн теткврин, әмтиг көдлмшәр тетклһнә болн сурһуль-эрдмин учрежденьст эднә төлә ирлцңгү кец-таал тогтагдв. Тер мет эрмдгтә улсин төлә шишлң көлгн-күчн хулдҗ авгдв.
Сүүрин йовудт таңһчин социальн делгрлтин, күч-көлснә болн көдлмшәр тетклһнә министрин дарук Евгения Гордеева әмтнә социальн теткврин комплексн цутхлңгудын үүлдврин ашин болн 2018 җилд күцәх күслин тускар илдкл кев. Эн җилд министерствин күцәх үүлдврин һол күслнь энтн цаглань социальн дөңнлһнә даавран күцәлһн гиҗ Марина Ользятиева темдглв. Эн җилин январь-февраль сармудт цуг льготн багин улст демин мөңгн өггдв, эн туст өрн уга.
2018 җилд социальн теткврин халхар бас кесг чинртә күсл тәвгдҗәнә. Сарпан психоневрологическ гер-интернатд ормар тетклһнә чеерүдиг уурулх кергтә. Эн төриг хаһлхин төлә тер гер-интернатд 120 зәәтә шин корпус тосхгдх. Элстин гемтә-шалтгта күүкдин гер-интернатд өдрәр үүлддг дәкәд нег немр баг секхәр бәәнә. Бичкдүдин болн насни дигт күрәд уга күүкд-көвүдин социальн приютд ясврин көдлмш кегдхмн. Эрмдгтә бичкдүдин реабилитацин Цутхлңд күргҗәх туслмҗиг бас өргҗүлхмн.

Маргарита АРЗАЕВА