Атырау балһснас ирсн һәәхүл
08-12-2018, 09:27 
Н. Пальмовин нертә Келн-улсин музейд җилин туршарт кесг һәәхүл үзүлгдв. 2018 җилиг нарт-делкән чинртә һәәхүл бүрдәһәд, музейин көдләчнр шин җилд орҗана. Декабрин 4-д музейд Казахстан Республикин Атыраусск областин тууҗин-краеведческ музейин һәәхүл секгдҗәнә. "Улсин урн һарин эрдм - келн-улсин зөөр" гиҗ тер нерәдгдҗәнә.
һәәхүлд ирсн улс хасг әмтн ямаран хувц өмсдг бәәсинь, бәәцдән ямаран өлг-эд олзлҗ йовсинь үзв. Дәкәд болхла цергә зер-зевнь ямаран бәәсиг үзҗ болхмн билә. Урн эрдмчнрин һарар кегдсн кеерүл олн зүсн бәәсиг, келн-улсин зеегәр тернь кеерүлгдсиг хәләхд йир тааста билә. Ноос ээрч кесн олн тоот чигн оньг авлна. Хасгудын сойлнь, урн һарин эрдмнь кесг зун җиләс авн эклцән авсинь үзҗ болхмн.
һәәхүл секлһнә керг-үүлдврт Атыраусск областин тууҗин-краеведческ музейин директор Рашида Харипова, Атыраусск иньгллтин герин артистнр билг-эрдмән үзүлв. Гиичнриг тосч, Хальмгт үүлддг "Жерлестер" хасгин сойлын цутхлңгин элчнр орлцв. Хальмг Таңһч болн Казахстан хоорндк сойлын залһлда батллһнд һәәхүл дөң болхнь маһд уга.