Дааврта хәләц кергтә
07-08-2019, 14:09 | Таңһчин зәңгс » Сурһуль-эрдм
Зуна цаг чилҗ йовна, август сар эклв. Сурһульчнр ода чигн эрүл-мендән батрулҗ лагерьмүдт амра. Зәрмстнь һурвдгч селгән эклсн бәәнә. Хальмг университетин санаторий-профилакторийин ул деер үүлдҗәх «җаңһр» лагерьт һурвдгч селгән август сарин 9-д экләд 26-д төгсх. Энд педагогическ отрядын оютнр вожатнр болҗ лагерь бүрдснәс авн көдлҗәнә.
«Вожатнр олн зүсн керг-үллдвр кенә, бичкдүдин болн арвтнрин амрлһиг соньн кевәр бүрдәхәр шунна, кесг экскурсьт, аянд (поход) теднлә һарч йовна. Профилакторийин замчнр кесг районас болн Элстәс ирсн көвүд-күүкдт шимтә хот-хол кенә. Мана эмчнр теднә эрүл-мендинь бүрткнә. Тегәд амрлһн бичкдүдт йир икәр таасгдна, зәрмснь нам җил болһн лагерьт ирнә», - гиҗ санаторий-профилакторийин ах эмч Любовь Кичаевна Джексембекова келнә.
Таңһчд эн җил дәкәд 3 лагерь үүлдҗәнә: Целинн района «Сайгачонок», Көтчнрә «Родничок» болн Городовиковск района «Березка». Эднәд хойрдгч селгән «Улм шулуһар, өөдәнәр, чаңһар» («Быстрее. Выше. Сильнее») гиҗ нәрәдгдлә. Тиим кевәр бичкдүдиг болн арвтнриг физкультурт болн спортд орлцуллһна программ эн селгәнә йовудт күцәгдв. Күүкд кесг марһанд орлцв, цогц-махмудан батрулад чаңһ-чиирг болв. Йирин зуна цаг спортын занятин төлә ик туста, лагерь болһнд бассейн эс гиҗ бичкн нур бәәх зөвтә. Тиигхлә бичкдүд өөмдг дасад, җирһлин зәрм әәмшгәс гетлх. Болв ода деерән лагерьмүдт тиим таал уга.
Хойрдгч селгәнә йовудт «Сайгачонок» гидг бичкдүдин лагерьт 80 күн, «Родничокд» - 80, «Березкад» - 60, «җаңһрт» - 95 арвтнр амрв. Тиигчкәд энд наркотиклә ноолдлһна шишлң селгән бүрдәгдв. Энүнә кемҗәнд 30 күүкд амрв. Ут- турштан таңһчд 345 бичкдүд июль сарин эргцд амрв. Одахн болхла цуг лагерьмүдин эзлҗәсн аһуг әәмшгтә хорха-хотнас харсч эд-бод кеһәд, гермүдт хорасинь ахулв, эдн ода һурвдгч селгәһән эклв.
Тер мет таңһчин сурһуль-эрдмин болн номин министерств «Артек», «Орленок» болн «Смена» лагерьмүдт амрлһна төлә путевк һарһҗ өгв. Иигәд июнь сарин 20-с авн июлин 12 күртл 7-ч селгәнд орлцхин төлә 14 күүкн-көвүн «Артекд» йовулгдв. «Смена» лагерьт «үүдәлтин академь» («Академия товорчества») гидг селгәнә йовудт 10 күн Хар теңгсин көвәд амрв. Тер мет «Орленок» лагерьт июлин 17-с авн август сарин 6 күртл 10 бичкдүд цаган сергмҗтәһәр давулв.
Таңһчин һардвр чигн бичкдүдин амрлһнд онц оньган өгнә. Иигәд таңһчин Толһачин үүлиг цаг зуур дааһач Бату Хасиков эн җил Яшалтан района «Лесная сказка» бичкдүдин лагерь шинрүллһнә төлә 17 сай арслң йовулх. әрәсән правительствин көрңгин саң өгсн 350 сай арслңгас тер мөңгн йилһгдх. Яшалтан района толһач Сергей Точка болхла района бюджетәс лагерьт ясврин көдлмш күцәхин төлә 2 сай арслң һарһҗ өгх саната, тиим кевәр ясврин төлә кергтә 19 сай арслң олдхмн. «Эн көдлмшин төлә бас немр мөңг олҗ авхин тускар бидн Сергей Викторовичлә үгцвидн, тиим кевәр лагерьт сән чинртә ясвр кеһәд, терүнә үүлдвриг шинәс улм сән таалд эклҗ болҗана»,- гиҗ Бату Хасиков тоолвран келв.
Хойрдгч болн негдгч селгәнә йовудт бичкдүд эрүл-мендән сәәнәр батрулв гиҗ таңһчин Роспотребнадзорин заллтын специалистнр бас ашан диглв. «Хойрдгч селәнә йовудт зуг стационарн лагерьмүд көдлв, эднәд сән медицинск оборудовань, фитотерапий келһнә аппаратур бәәнә, тегәд эдн бичкдүдин эрүл-мендинь йостаһар чаңһана»,- гиҗ эдн тоолвран келв.
Тиигҗ эн җил мана бичкдүд амрчана, эднә лагерьмүдин таал цаг ирвәс ясрад йовх гиҗ батар ицҗ болҗана.
җААХАН Бадм