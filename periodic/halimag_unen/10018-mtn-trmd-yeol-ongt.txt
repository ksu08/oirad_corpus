әмтнә төрмүд - һол оньгт
23-10-2019, 12:28 | Таңһчин зәңгс » Зәңг
Одахн Элстин администрацин толһачин үүлиг дав зуур дааҗах Д.Трапезников әмтнлә харһв. Балһсна улс ик зуудан ЖКХ-н төрмүд хаһлхд нөкд болхиг сурв. Келхд, 7-ч микрорайона 2-ч тойгта герт давсн җиләс авн лифт көдлҗәхш. Герин деерк давхрмудын патьрмудт бәәдг көгшд, эрмдгтә улс болн бичкн күүкдтә экнр муулян эдлҗәнә. Дәкәд болхла ус зөөдг улс 5-ч давхрас авн деегшән өргхләрн давхр болһнд немр 20 арслң авна. Тегәд уудг усн дегд үнтә болҗана. Дмитрий Трапезников 7-ч микрорайона 2-ч тойгта герт одҗ, тогтсн бәәдлиг дор ормднь шинҗлҗ, ахр болзгт лифт ясх даалһвр өгв.
Эн герт нань чигн төрмүд бәәсмн. Келхд, хур орхла, эн герин ораһар усн ивтрдг бәәҗ. «Союз» залврин компань шидр герин ораһинь ясч. Болв усн ивтрсн ората патьриг чиг авч, тегәд эн герт бәәдг 1-ч багин инвалид күүнә патьрт ясвр кергтә болҗана. Дмитрий Трапезников энүнә патьрт ясвр кетхә гисн даалһвр өгв.
Маргарита АРЗАЕВА