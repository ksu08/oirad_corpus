Бәәшңгин хораснь герләр дүүрв
20-12-2018, 10:32 
Хальмг Таңһчин бииһин спортын федерацин "Империя Dance" студин бичкдүд ке-сәәхн бииһәр гиичнриг тосв, Алексей Маратович педагог Александра Кострикинала күүндв. Ут тоодан федерацд 200 күн орлцна, ДДТ-д 50 шаху күүкн-көвүн бииһин студьд орна гиҗ багш келв. Дарунь гиичнр Татьяна Убушиеван һардҗах "Алтн хоңх" гидг фольклорн студин кабинетд одв. Бичкдүд хальмг авъясар күндтә гиичнрт цаһан хадг татад, җомбаһар тооһад, билг-эрдмән үзүлв. Зург цоклһна студьд ордг бичкдүд багш Юрий Басанговин һардврт үүдәгч марһаст орлцхар зуралҗана, терүнә төлә цуг таал болн өдгә цага сән оборудовань бәәнә гиҗ эдн темдглв. "Би школд сурчасн цагтан бас зург цокдг кружокд ордг биләв. Зуг тер цагт зургиг цоксна хөөн пленкиг барлх кергтә бәәсмн. Таднд болхла иим сән һара оборудовань бәәнә",- гиҗ Алексей Маратович келәд, бичкдүдт күцәмҗ дурдв. Эндрк баһчуд олн зүсн видео цокҗ, интернетд терүг барлхдан дуртаг учртан авад, энд "Блогерин болн журналистикин школ" гидг студь секв. Максим Цеденов күүкд-көвүдлә дамшлтарн хувалцҗ, сән чинртә видео цокҗ авдгиг дасхҗана. Келхд, эдн бәәшңд кесн ясврин көдлмшин диг-дараг тодлулҗах фильм гиичнрт үзүлв. Хуучрад, зәрм ормднь нурҗах бәәшң ода ке-сәәхн, нүд авлгч, өдгә цага бәәрн болсиг фильм медүлв. Дорас өсч йовх бичкдүдт төрскнч сурһмҗ өглһнд ик оньг өггдҗәхиг "Хәәврин школ" секгдснь герчлҗәнә. Мана таңһчд үүлдҗәх хәәврин отрядын һардачнр Игорь Кравчук болн Сергей Кирпилев, "Юнармия" җисәнә Хальмгин штабин һардач Чингиз Джангаев бичкдүдлә көдлмш давулхмн. Гиичнр талдан чигн негдлтсин болн студьсин үүлдврлә таньлдв, спортивн залд болн бассейнд бичкдүд ямаран таалд цогц-махмудан батрулҗахиг үзв.
Бичкдүдин үүдәлтин бәәшңд ода күсдундур миңһн күүкн-көвүн олн зүсн негдлтд орҗ, билг-эрдмән делгрүлҗәнә. Эдн таңһчин болн әрәсән бәәтхә, нарт-делкән марһасин болн фестивальмудын дииләчнр болна. Тегәд эднә төлә эн учрежденьд капитальн ясвр кеҗ, сән һара оборудовань углҗ тәвснь, амрлһна, бийән уһадг болн хувцан сольдг, хот уудг хораст сән таал тогтаснь эдн улм ик күцәмҗ бәрҗ, таңһчиннь нер дуудулхнь маһд уга. Ясвр келһнд әрәсән Президентин саңгас 65 сай 830 миңһн асрлң йилһгдсмн. "Жилпромстрой" гидг тосхлтын компань февраль сард ясврин көдлмшиг экләд, октябрь сард төгсәсмн. Капитальн ясврин йовудт бәәшңгин орань, үүд-терзмүднь сольгдв, усна, дулана, электрокүчнә, вентиляцин сетьмүд шинрүлгдв, шамин болн көгҗмин шишлң оборудовань углҗ тәвгдв. Тер мет учрежденә эргндк һазр кеерүлҗ бас ясгдв.
Хөрн долан җил хооран секгдсн бәәшңд иим капитальн ясвр түрүн болҗ кегдв гиҗ таңһчин Толһач Алексей Орлов байрин концертин эклцд келв. әрәсән Президент Владимир Путинла 2017 җилин июлин 31-д болсн харһлтд эн учрежденьд ясвр келһнд дөң болхиг сурхла, орн-нутгин һардачин саңгас мана таңһчд мөңгн йилһгдсмн. "Ода мана бичкдүд иим ке-сәәхн бәәшңд билг-эрдмән делгрүлҗ, спортар соньмсҗ чадхмн. Иим сән таалд үүдәлтин җирһл кишгтә болх гиҗ ицҗәнәв. Эндрк бичкдүд иргчдән нертә, билгтә улс болҗ өстхә", - гиҗ Алексей Маратович дурдв.
ДДТ-н директор Людмила Чурбанова таңһчин Толһач Алексей Орловд, таңһчин сурһуль-эрдмин министр Николай Манцаевд ханлтан өргҗ, эн бәәшңд Алина Макаренко, Сангаджи Тарбаев билг-эрдмән делгрүлҗ йовсмн, кесг бичкдүд фестивальмудын дииләчнр болҗ түрүн күцәмҗ бәрсмн гив. Цааранднь чигн эн учрежденя багшнрин нилчәр өлзәтә сән үрд өсх гиҗ Людмила Карловна иткүлв. Дарунь бичкдүд ирсн гиичнрт билг-эрдмән үзүлҗ, ду-бииһәрн байрлулв. Шинрүлгдсн бәәшң бичкдүдин байрар дүүрч, эн өдриг цуһар кесгтән күләҗәсиг медүлв.

Наталья ДАВАЕВА