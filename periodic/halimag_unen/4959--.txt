Билгтә биичин болн һардачин санлд
23-01-2017, 17:49 
Хальмг Таңһчин ачта артист, "Душа России" гидг әрәсән правительствин мөрән лауреат Владимир Бадмаевин санлд нерәдсн концерт таңһчин улсин үүдәлтин Герт болв.
"Өөрднр" бииһин театрин, "Бамб цецг" ансамблин, "Тюльпанчик", "Җаңһр", "Торһа", "Герл", "үр сар" ансамбльмудын коллективс концертд билгән үзүлв. Хальмг Таңһчин улсин артистк Татьяна Чиктеева, Диана Босхомджиева, Дмитрий Шараев, Кутлан Мукубенов эн асхн ах үүрин санлд дууһан нерәдв.
Таңһчин нертә үүлдәчнр, "Өөрднр" бииһин театрин художественн һардач Петр Надбитов, "Бамб цецг" ансамблин художественн һардач Валерий Эрдниев болн нань чигн улс Владимир Бадмаевин үүдәгч хаалһин тускар, сойлын делгрлтд терүнә орулсн тәвцин тускар келв. Арвн тавта настадан "Бамб цецгт" ирҗ биилсн цагас авн бииһин эрдмд Владимир Сасаевич насн-жирһлән нерәдв. Ансамблин ханьд үүдәгч ик хаалһ кев, кесг биид солистнрин тоод орҗ, соньн дүрмүд бүрдәҗ йовв. Ачта амрлһнд һарснаннь хөөн хоршасн дамшлтан олзлад, дассн тоотасн баһчудт дасхв. "Җаңһр" улсин бииһин коллективиг һучн җилдән һардҗ йовв. Эн коллектив кесг фестивальд Хальмгин нер дуудулҗ, билгәрн ончрҗ йовв. Эднә диилврмүдин тускар, гастрольн хаалһсин тускар Владимир Сасаевич мана редакцд ирҗ келҗ өгдг билә. "Душа России" мөрәһәр ачлгдсинь, "Җаңһр" ансамбль әрәсән улсин коллективсин сән гиснә тоод орсна тускар "Хальмг үнн" газет түрүнкнь болҗ бичәд, эднә байринь хувалцла.
Владимир Сасаевичин үүдәгч хаалһиг көвүднь Анатолий болн Санал цааранднь делгрүлҗ йовна. Анатолий Владимирович "Торһа" ансамблиг һардҗана. Ода болхла деернь эцкиннь толһалҗ йовсн "Җаңһр" ансамблиг залҗ, кеҗ йовсн кергинь цааранднь кеҗәнә. Билгтә биичин болн һардачин санлыг үүрмүднь болн сурһульчнрнь иигәд бииһән нерәдҗ тодлулв.

ҖИРһЛИН Кермн