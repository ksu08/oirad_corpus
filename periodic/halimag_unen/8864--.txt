Раиса Шурганова: "Хальмг келн - мини жирһл"
03-10-2018, 11:03 
Шидр мана таңһчд чинртә нег йовдл болв. Тернь Манҗин Аркадийин "Калмычка" гидг мюзикл-опериг олна оньгт тусхасн йовдл. Хальмгудыг Сиврүр туулһсна 75 җил болҗах өөнд нерәдсн оперт хар гөрәр гемшәгдәд, ик зовлңла харһсн әмтн нутгасн салсн һашута цагиг яһҗ давҗ һарсна тускар келгдв. Күчр-күндиг дааҗ һархд дөң болсн Сиврин эгл улст чигн тернь нерәдгдв. Чик ухата болн седклтә улс альд чигн бәәнә. Көгҗмин эн үүдәврин либретто бичлһнд шүлгч Раиса Шурганова орлцҗ, көдлмшин ик зууһинь күцәсмн.
Сүл җилмүдт хальмг литературт орсн эн күүкд күүнә тускар цөн үг бичхәр бәәнәвидн. Хамгин түрүнд йир төрскнч седклтә күн гиҗ темдглхмн. "Цуснд шиңгрсн келн" кезә болвчн деврәд һарч ирдгинь Раиса Басанговнан үлгүр деер үзҗ болхмн. Юңгад гихлә, эн түрүләд орс келәр бичдг билә. Түрүн шүлг 2009 җилд барас һарла. "Небесный художник", "Любимая небесами" гиҗ нерәдгдсн болн нань чигн хураңһуст шүлгүднь орсмн.
Хальмг келәр бичсн түрүн шүлгнь "Теегин герл" гидг журналд барлгдсн билә. Тиигәд төрскн келәрн бичдг болсмн. Түрүн шүлгнь сөөһәр уханднь орсн бәәҗ. Босад, тер шүлгән цааснд бичәд, бийнь икәр алң болсн Раиса ахдан телефоһар җиңнүләд, терүгән умшҗ өгв. "Мини ах юмар икәр өврмҗ кехш,- гиҗ шүлгч тер кемиг тодлҗ келв. - Мини шүлг болхла терүг әвр икәр өврүлв". "Аак, мини аак" гидг нертә тер түрүн шүлгт "Аакин одар герлтсн ачта теңгрүр хәләҗә" гисн экин заавр бәәнә. Тиигәд зөвәр наста кемләнь төрскн келнь дотраснь һарч ирәд, шүлгүд чееҗләд бичхднь туста болв.
Аакин келсәр: "Тер одна герл
Түрсн зүркинь сергәх
Олн бурхд буулһад, Олнд түшг болх"
- гиснь чик болҗ һарв. Арвн һурв күрсн насндан Раиса экән геесн бәәҗ. Тер цагас авн төрскн келәрн бичдг болсмн.
Урднь Раиса Басанговна орс келәр бичдг билә, гиҗ деер келләвидн. "Хальмгаһар бичх кергтә""- гиҗ нанд кесгнь келдг билә. - Ода би эврәннь келәрн бичхләрн әвр байрта бәәнәв. Ямр болвчн келн әмд бәәхин төлә, келән мартулшгон кергт тер келәр үүдәх кергтә. Тиигхлә мана келн мартгдшго. Хальмг келәр бичдг баһчудыг дөңнх, урмд өгх кергтә, гиҗ Раиса Басанговна тоолна. - Орс келәр бичдг зәрм хальмг баһчуд төрскн келәр бичҗ чадҗахшв, гиҗ икәр зовҗана. Болв цуснд бәәх келән дасҗ авх кергтә. Би бас бичдго биләв. Болв ода шүлгүд чигн, келврмүд чигн бичнәв".
Талданар тоолдгнь чигн бәәнә."Рая, ю хәәҗ чи хальмгаһар бичнәч,- гиҗ кесгнь келв. - Орсаһар бичхләрн олн күн бичсиг умшх, олн умшачнр чини нер медх. Хальмг биш күн мини седклим медшго. Хальмг келн гидг эн мини җирһлм, седклм, зүркм".
"Эврә төрскн келән дөңнтн, хальмг келәрн бичтн" - гиҗ Раиса Басанговна шинкн экләд бичдг баһчудт сүв-селвг өгнә.
һашурад, араһан зуучкад,
һундлта хөвән эдлүв.
Өвкнрин зөөр олзлхар
Өлгән келнд орув.

Дала һазр эргәд,
Дурта - дургог эдләд.
Хәәртә хальмг келндән
Хәрү ирсндән ханҗанав"
- гиҗ шүлгтнь келгдҗәнә.
Өдгә цагин баһчуд эврә төрскн келән сергәх саната. "Зәрмдән һаза хальмг келәр күүндҗәдг баһчудыг соңсхла седклм әвр байрлна, - гисн тоолврарн Раиса Шурганова хувалцна.- Болв кемр һал падрхла, терүнд түлә өгх кергтә. Эс гиҗ һал бөкх.Тиигәд эн баһчудын цевр сәәхн санан бичә бөктхә!".
Мана хальмг улс эврә тууҗдан кедү зовлң, аюл үзсн бийинь одачн әмд йовна. Хамгин һашута, күнд тууҗин халх Сиврин туувр болҗана эн төрт бичәч Шурганова бас оньган өгв.
Зүүсн зүүдндм өдр өнҗәд,
Зовлңгтан даагдсн улс ирнә.
Хувцнь Сиврин цасар гилвкнә,
Хөөткән сантн, - гиҗ келҗәнә.
"Теегин герл" журналд Раиса Шурганован "Бүлән боднцг" гидг Сиврин туск келвр барлгдсн бәәнә. Терүнд Басң көвүн бамб цецгүд цасн деер зурад бәәнә. Өөрнь суусн Мукука дү күүкнь эн сәәхн цецгүд ямаран нертәв гиҗ сурҗана. Эн мини хамгин дурта келвр, гиҗ Раиса Басанговна келҗәнә. Тернь бас учрта. Сиврт бәәсн цагла энүнә эцкнь Басң дү күүктә бәәҗ. Терүнә нернь Мукука билә, харм төрхд тернь Сиврт сәәһән хәәв. Тер һашута цаган, тенд хорсн элгн-садан бичә марттн гиһәд эн үүдәврмүд бичәч бичв.
Раиса Басанговна Приютна районд һарсмн. Амрхар седхләрн Манц һолур эн һарад йовна. Манц нуурас хол биш үлдчн гидг селән бәәнә. Тер селән энүнә эцкиннь һазр. Эн һазрт бичәч йир дурта. Бичкн цагт эднә өрк бүл Элстүр нүүҗ һарла. Болв эцкиннь һазриг даңгин зүркндән эн бәрнә.
Тасрсн үгмүдәр бичсн шүлгүд,
Тасрсн махар чееҗдм өвднә. Өвкнр мини Иҗлин һолд,
Өркәрн хойр эргд зогсла.

Тасрад хол Зүнһарас ирсн,
Тарсн хальмгуд һазр хәәв!
Теднә заагт - үлдәр ачлгдсн,
Түгч үлдчнр орман эзлв.
Тиигәд эврәннь төрскн һазрин тускар Раиса Шурганова бичҗәнә. Төрскнч болсн деерән өр-җөөлн седклтә эн күүкд күн нань чигн олн билгтә. Раиса Басанговна сәәхн зургуд зурна. Шар болн ноһан ширәр ик зуудан зургдсн зургуднь әмтнд йир таасгдна. Орчлңгин, шаҗна төрәр теднә ик зунь зурата. Тер зургудыг хәләхлә, седкл амрад, муурсн-зовсн мартгдна.
Төрскн келәрн зөрглҗ бичәд, Раиса Басанговна олн үүдәврмүд бүрдәв. Шүлгүд, келврмүд бичснәсн нань пьесмүд чигн бичдг болв. Иигәд Келн-улсин драматическ театрт тәвгдсн "Шууган хальмг хотнд" гидг наадыг эн бичв. Деер келгдсәр оперин текст бичлһнд чигн билгтә эн күүкд күн орлцв. Литературин олн зүсн янзиг медҗ авч, үүдәврмүд бичхәр Раиса Басанговна шунҗана.

ҖИРһЛИН Кермн
Раиса Шурганован зурсн зург.