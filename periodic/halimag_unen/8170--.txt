Нертә эмчин санл тевчв
29-05-2018, 10:55 
Леонид Васильевич Наминов медицинск номин кандидат болна, эн таңһчин эрүл-менд харлһна тууҗин төрәр һуч шаху номин көдлмш бичсмн. Таңһчин терапевтнрин номин ниицәнә ахлач болҗ Л.Наминов олна көдлмшин халхар шунлттаһар үүлдҗ йовла. Эн күн мана таңһчд терапевтическ цергллтин делгрлтд ик тәвцән, орулсмн гиҗ келхлә худл болшго. Эндр таңһчин эмнлһнә учрежденьст көдлҗәх эмчнрин кесгнь бийән Леонид Васильевичин сурһульчд тоолна.
Л.Наминовин җирһлин хаалһ адрута болн күнд болв. Баһ цагтан өнчрәд, дәәнә көлд тусад, тууврин зовлңгиг дааҗ һарсмн. СССР-ин болн КАССР-ин эрүл-менд харлһна өөдән ачлврар темдглгдсн деерән Леонид Васильевич Төрскән харсгч дәәнә 1-ч девсңгин орденәр, "Залу-зөрмгин төлә", "1941-1945 җилмүдин Төрскән харсгч Алдр дәәнд фашистнриг диилсн төләдән" болн нань чигн талдан медальмудар ачлгдсмн.
Давсн долан хонгин чилгчәр Амр-Санана нертә Келн-улсин библиотекд Л.Наминовин 100 җилин өөнд нерәдгдсн санлын асхн болв. Леонид Васильевичла хамдан көдлҗ йовсн улс, энүнә кергинь цааранднь делгрүлҗәх сурһульчнрнь болн элгн-саднь орлцв. Харһлтд орлцачнр нертә эмч, зөрмг салдсин тускар тодлврарн хувалцҗ, әрүн санлынь тевчв.


ДООҖАН Наталья