Улан Хол пос\xb8лкд түүмр унтрадг цергллт секгдв
05-05-2018, 10:47 
- Энтн мана таңһчин төлә ик чинртә йовдл болҗана, яһад гихлә мана субъектин медлд орҗах түүмр унтрадг түрүн цергллт Улан Хоолд тогтагдв, талдан әңгүд федеральн медлд орҗана. Энд нәәмн күн көдлх, тиим кевәр әмтиг көдлмшәр тетклһнә төр хаһлгдҗана,- гиҗ генерал темдглв.
Түүмр унтрасн деерән цергллтин көдләчнр әм аврлһна кесг нань чигн көдлмшиг күцәһәд бәәх, эдн шишлң курс чиләһәд мергҗлтән өөдлүллә. Тегәд заканла ирлцәтәһәр үүлдврән күцәҗ чадҗана. Тиим әңг секснд бидн таңһчин Толһачд, правительствд ханлтан өргҗәнәвидн.
Иргчдән таңһчар 9 тиим цергллт бүрдәгдх гиҗ генерал цааранднь заав. Түүмриг түргәр унтрахин төлә машин 10-15 минутын эргцд заасн һазрт ирх зөвтә. 40 дууна һазрт бәәдг Лаганяс түүмр унтраһачнриг күләхлә тус уга болхмн, яһад гихлә цугнь шатсна хөөн тедн ирхмн болҗана.
Цааранднь эн цергллтин көдлмшин таалыг яһҗ ясрулхин тускар таңһчин МЧС-ин һардач района болн Улан Хол селәнә толһачнрла күүндвр кесмн. Аштнь генерал Колдомов ирсн бәәрн әмтиг йөрәҗ күцәмҗ дурдв.
Дарунь Лаганя района толһач Андрей Манджиев үг авад, Улан Хоолд әәмшгтә юмн бичә учртха гиҗ йөрәв. Шин цергллт эҗго һазрт секгдҗәнә гиҗ келҗ болшго. Энд урднь ик нефтебаз бәәсмн, таңһчин цуг райодыг бензиһәр болн нань чигн нефтепродуктар теткҗәсмн.
Урднь Төрскән харсгч Алдр дәәнә җилмүдт улан-хоолыхн Кизляр - Əәдрхн төмр хаалһ тосхсмн. Ода Улан Хол станц бәәнә, энд ода поселк зогсҗана, дөрвн миңһн шаху күн энд бәәнә, тегәд селәнә иргч йир сән. "Сансн санантн күцҗ, кесн үүлтн бүтҗ, тана һазртн элвг-делвг болтха, улан-хоолыхн җирһәд немгдәд йовтха!" гиҗ Андрей Кекшинович ик байрла йөрәв.
Дарунь Хальмг МЧС-ин әңгин һардач Джигмид Мальтинов шишлң курс чиләснә иткл цаасиг шин бүрдсн цергллтин көдләчнрт байрин бәәдлд бәрүлҗ өгв. Дарунь бәәрн школын сурһульчнр болн Лаганяс ирсн уйн наста артистнр концертән үзүлҗ улан-хоолыхниг байрлулв.
- Бидн таңһчин МЧС-ин заллтд һурвн сардан сурһуль сурлавидн, тегәд нег маши залач болн нег түүмр унтраһач энд өдр болһн көдләд бәәх. Би бас түүмр болхла һарч йовхв. Ода деерән манад нег машин бәәнә, - гиҗ цергллтин һардач Санал Атхаев келв.
"Манад түүмрәс харлһна болн әмтнә әм харслһна шин цергллт сексн йовдлд ик гидгәр байрлҗанав. Бидн Улан Хол селәнә һазриг теткхвидн. Маднд көдлмш өгсн йовдл бас ик туста болҗана",- гиҗ әңгин баһ наста көдләч Эрднь Госенкиев тоолврарн хувалцв. Тегәд хальмг теегин селәнд баһчудт көдлмш олдснд байрлад, Улан Хоолын иргч цааранднь чигн байрта-бахта, герлтә болтха гиҗ йөрәҗәнәвидн.
ТүРВәН һуна