Таңһч өдрин даранд
15-08-2019, 12:58 | Таңһчин зәңгс » Зәңг
Мөңгән хәрү авч чадв
әмтн тәвц мөңгән орулҗ тосхсн герт олн зүсн учрар патьран эс авч чадҗах йовдлмуд сүл цагт хара биш учрна. Аштнь герин тосхлтд мөңгән өгсн улс зовҗана.
Элстд әмтн олн давхр герин тосхлтд тәвц мөңгән орулад өгчкәд патьр уга үлдв. Юңгад гихлә зәрм тосхлтын организацс гер экләд тосхҗаһад, тосхлтыг зогсаһад үлдәчкҗ. Тегәд әмтн мөңгн уга, патьр уга чигн үлдҗ. Таңһчин һардвр меклгдсн улст дөң болх шиидвр авв. Тегәд тосхлтын көдлмшин ик зууһинь кечксн гермүдин тосхлтыг шаңһа мөңгәр дуусад эдлврт орулсмн. Болв зәрм экләд тосхсн герин тосхлтыг шинәс сергәҗ тосххд дашката болн олз-тус уга болна. Тегәд тиим гермүдин тосхлтд орлцсн улсин хүв мөңгинь теднд хәрү өгчәнә. Келхд, одахн Элстд Ленинә уульнцар тосхгдҗасн 239-ч тойгта герт патьр авх зөвтә улст һаруһинь даңцаҗ, мөңгинь өгв.
ФСС-ин специалистнр цәәлһвр өгчәнә
Шидр әрәсән социальн даатхлһна саңгин региональн әңгин специалистнр Лагань балһснд болн Комсомольск селәнд одад, бәәрн әмтиг соньмсулҗах төрмүдәр харһлтс давулв.
Харһлтсин йовудт эдн льготникүдин сурврмудт хәрү өгв, учрежденьсин һардачнрла семинар-селвлцә давулв. әмтнлә болсн харһлтд ФСС-ин специалистнр реабилитацин техническ эв-арһар тетклһнә төрәр тодрха цәәлһвр өгв. Тиигәд, шалтгта улс протезн-ортопедическ кегдлмүд, коляск, шишлң аппарат авхин төлә ямаран документс белдхин, «Гемтә-шалтгта бичкдүдин төлә социальн ПИН», «Эмнлһ авх һазрт күрхин төлә электронн тало авлһн» гидг төсвсин тускар специалистнр келҗ өгв. Учрежденьсин һардачнрт болхла гемин учрар цаг зуур эс көдлсн улст болн саата күүкд улст демин мөңгиг чикәр бичүлҗ өглһнә реестр тогталһна туст сүв-селвгүд өггдв.
Иим харһлтс җил болһн таңһчин райодар бүрдәгднә. Сентябрь-октябрь сармудт ФСС-ин специалистнр Сарпан, Октябрьск болн Көтчнрә райодт одхмн гиҗ зуралгдҗана.
Нилхд эцкнрин хәләврт
әрәсән социальн даатхлһна саңгин Хальмг Таңһчар үүлддг региональн әңгин зәңглсәр, мана таңһчд 2155 күн нилхдән күсдундур җил күртл асрҗах төләдән демин мөңг авчана.
Теднәс долань залус, наадкснь күүкд улс. Сар болһн эднд демин мөңг өглһнд 12 сай арслң олзлгдна.
Эн җил 586 күн түрүн үрән асрҗах төләдән демин мөңг авчана, 1573 күн - хойрдгч эс гиҗ һурвдгч үрндән. Сүл җилмүдт хойр болн терүнәс үлү үр һарһсн өрк-бүлмүдин то өсәд йовна. Нидн йисн сарин туршарт мана таңһчд 1195 көвүн болн 1114 күүкн төрҗ һарв, тер тоод 27 икр.
Темдглхәс, күсдундур җил күртл үрән асрх амрлһнд күүкд улс чигн, залус чигн һарч чадҗана. Тиигчкәд, үрән асрҗах залу цаг зуур эс көдлсн цагтан күүкд улсла әдл льгот олзлх зөвтә.
Балһсна цутхлң сәәхрҗәнә
«Балһснд сән кец-таал тогталһн» гидг региональн төсвәр Городовиковск балһсна цутхлң парк сәәхрүллһнә керг-үүлдвр күцәгдҗәнә.
Городовиковск ГМО-н толһач Сергей Середан келсәр, программин түрүн девсңгәр паркд хуучн плитк тәәләд, модд керчәд, ясврин көдлмш эклхин төлә таал тогтагдв. Нидн энд бордюрн чолу болн шин тротуарн плитк углҗ тәвв, келн-улсин кев-янзта композиц келһнә орм белдв. Эн җил болхла хойрдгч девсңд батлгдсн керг-үүлдврмүд күцәгдҗәнә. Намртан энд 124 олн зүсн модн суулһгдх гиҗ зуралгдҗана. Тер мет «Бадм цецг» гидг композиц тогталһна көдлмш бас кегдх.
Эн җил программин хойрдгч девсңгәр күцәгдх керг-үүлдврмүдт федеральн болн региональн бюджетәс 4 сай 265 миңһн арслң йилһгдҗәнә. Балһснд сән кец-таал тогталһнд муниципальн бюджетд бас мөңгн батлгдсн бәәнә, эннь 1 сай 341 миңһн арслң болна.
Бичкдүд музейд одв
Городовиковск района әмтнә социальн теткврин комплексн Цутхлңгин специалистнр җирһлин күнд таалд туссн бичкдүдт Н.Пальмовин нертә Келн-улсин музейин филиалд экскурсь бүрдәв.
Музейин филиалын заведующ Владимир Артеменко бичкдүдиг Ик Дөрвдә улусин болн Городовиковск балсһна тууҗла таньлдулв.
Эн улус болн Башанта балһс бүрдәлһнд болн делгрлтд ик тәвцән орулсн зәәсң Михаил Гахаевин тускар бичкдүдт келҗ, олн зүсн хуучн экспонатмуд үзүлҗ, экскурсь соньн кевәр давулгдв. Эн һазра улс Төрскән харсгч Алдр дәәнд залу-зөрмг кевәр дәәлдҗ йовсна тускар бичкдүд оньган өгч соңсв. Хальмг улсин тууҗд һашута 13 җилин туувр учрсна тускар бас эдн олн экспонатмудас медв. Бичкдүдт экскурсь туста болснь маһд уга. Эдн В.Артеменкод олн сурвр өгч, дәәнә болн тууврин цага бичгүд, зургуд, бәәрн әмтнә хувц-хунр, өлг-эд үзсндән өврв.
Мана зәңгч