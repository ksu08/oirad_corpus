Келн-улсин хәрлцәнә тускар күүндв
29-05-2018, 10:50 
Ода бидн цугтан нег келн-улс россиянмуд болҗанавидн, дәкәд эврә келн улсин тускар ухалх зөвтәвидн, тернь төрскнч седклин һол янзнь болҗана, эврәннь орн-нутгтан итклтә болх кергтә гиҗ профессор заав. Государствин келн-улсин политикин стратегий һоллгч кесг күцл тәвҗәнә. Тер тоод әрәсән цуг келн-улсин ни-негн бәәдлиг тогталһн. Дәкәд РФ-д бәәх цуг келн-улсин этносойлын делгрлтиг, теднә келнә делгрлтиг дөңнх кергтә. әрәсән келн улс хоорндан эвин ни бәәдлд бәәх зөвтә. Орн-нутгт күн болһна зөвиг харсх күцл тәвгдҗәнә. Социологин, миграцин, адаптацин йовудт оньган өгх кергтә. Зәрм закадын этнологическ экспертиз кергтә, тиигхлә тедниг хөөннь ясрулад керг уга болх.
Дәкәд багшнр болн оютнр сурвран өгв. Профессор Валерий Бадмаевин келсәр, Москвад болн Волгоградт болсн конференцд эн профессор Зоринлә харһла, кесг төрәр күүндлә, тегәд Хальмг университетын болн этнологин институтын хоорнд нөкцлтән делгрүлх кергтә. Тер седвәриг ректор Бадм Салаев дөңнәд, Хальмг ГУ-д РАН-а кесг институтмудын өдрмүд болна, терүнд этнологин институтын керг-үүлдвриг немх кергтә гиҗ селвгән келв. Бидн Хальмг университетлә нөкцлтхәр белн бәәнәвидн гиҗ профессор Зорин эдниг дөңнв. Ирсн күндтә гиичд Хальмг ГУ-н һардвр университетин эмблемиг болн нань чигн тоотыг белглв. Тиигҗ эн харһлт төгсв, оютнр кесг сурвртан тодрха хәрү авв. Тегәд профессор Владимир Юрьевич Зорин болн институтын нань чигн күндтә көдләчнр өөрхн иргчд Хальмг ГУ-д бас ирҗ лекцән умшҗ, нөкцлтән гүүдүләд бәәх гиҗ ицҗ болхмн.
ТүРВәН һуна