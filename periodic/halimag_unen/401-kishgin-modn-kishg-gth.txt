«Кишгин модн» кишг өгтхә!
23-09-2014, 15:27 | Таңһчин зәңгс
Эң-зах уга, у-өргн хальмг теегин хотл балһсн цаг ирвәс таньҗ болшго хүврәд, шинрәд йовна. Хальмг күн болһна зүркнд өөрхн Элст балһсн улм-улм сәәхрәд бәәнә. Ончта архитектурн тосхлтс энүнә кеермҗнь, һәәхмҗтә, ончта темдгүднь болна. Бурхн Багшин Алтн сүм, Алтн Босха, Бодь суврһн, Бурхн Багшин көшә, Долан хонгин суврһн әмтнә седкл авлна. Нааран ирсн улс өвәрц архитектурла болн хальмг улсин сойлла бат залһлдата шар шаҗна заңшалла таньлдҗ, энд седклнь тогтнҗ санамрдна. Сентябрь сард темдглдг балһсна өдрин өмн өргнд нег-негндән дуран өгсн болн шиңкән өрк-бүлән өндәлһсн баһчудт белг белглхәр Элст балһсна администрац бас нег ончта орм бүрдәхәр шиидв.
Давсн бембә өдр зөвәр киитн билә, тер бийнь Элстин цутхлңд, «Көвүн болн лу» гидг фонтана өөр олн улс хурв. Энд «Кишгин мод» секлһнә өргмҗтә керг-үүлдвр болв. Энүнд Элст балһсна администрацин толһач Артур Дорджиев орлцҗ йөрәлин үг келв.
- Эндр хүрмән кеҗәх шин тогтсн тавн өрк-бүл нааран ирв. Бидн цуһар эднә ончта байриг хувалцҗанавидн. Ут җирһлиннь туршарт нег-негндән иткҗ, тиим сәәхнәр нег-негндән дурлҗ, ниитәһәр җирһҗ бәәтн. Тиим цегән болн сәәхн дуран насн-җирһлиннь туршарт хадһлҗ йовтн. Тадн хүрмән кеҗәх байрта өдр әмтин түрүнд «дурна оньсан» энд үлдәхит, тадна хөв-кишгт кен чигн, юн чигн харш болшго, - гиҗ үгән төгсәҗ, баахн өрк-бүлмүдт белгүд бәрүлҗ өгв.
Дарунь 25 җил хамдан бәәх Дорҗ Яковлевич болн Байрта Ивановна Максаевихн гер-бүлән өндәлһҗәх баһчудыг йөрәв. Насн-җирһлиннь туршарт ээм-ээмән түшлдҗ, байр-зовлңган әдлдән хувалцҗ, нег-негнәннь седкл медлцҗ, ниитәһәр бәәҗ, көнҗләр дүүрң көвүдтә, хормаһар дүүрң күүкдтә болҗ, җирһлин хаалһтн өлзәтә, цаһан болтха гиҗ дурдв. Онц темдглхд, ниитә, өнр-өсклң Максаевихнә өрк-бүл зурһан үртә: тавн көвүтә болн нег күүктә. Ууһн көвүнь ода цергт церглҗәнә, отхн күүкнь бичкдүдин садт орна. Тегәд чигн мел эн өрк-бүл баһчудт йөрәл тәвснь орта гиҗ сангдна.
өрк-бүлән өндәлһҗәх баһчуд «Кишгин моднд» оньс оньслад, зүркнә кев-дүрстә яршгт түлкүринь хайчкв. Эн кемәс авн эдн ут җирһлин хаалһар хамдан йовҗ, гер-бүлнь бат болҗ, эднә хөв-кишгт, дурнд кен чигн, юн чигн харшлтан күргшго гисн санан батрв.
Билгтнр эднд дурна туск ду нерәдв. Баһчуд еңсг дууна айст авлгдад, тесч чадлго биилцхәв. Теднә хөв-кишг, теднә байр, теднә ке-сәәхн бәәдл цуглрсн улст бахмҗ үүдәв. Шинкән гер-бүл болсн Владислав болн Байрта Цереновихн цугтаднь төвкнүн җирһл, ут нас, бат кишг дурдв.
Оданас авн мана хотл балһснд дәкәд нег сән авъяс тохрҗана, өрк-бүлән өндәлһҗәх улс хүрмин өдртән «Кишгин модн» гидг ормд ирәд бәәхнь лавта.