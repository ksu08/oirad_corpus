МСП арһлачнрин төсв дөңнх
29-08-2019, 11:43 | Таңһчин зәңгс » Зәңг
өцклдүр мана таңһчур «Корпорация «МСП» гидг акционерн ниицәнә генеральн директор Александр Браверман гиичлҗ ирв. Урҗ өдр мана таңһчд эн корпорацин Татарстанд үүлддг региональн лизингов компаня генеральн директорин дарук Алена Баздрева бәәрн арһлачнр үүлдврән делгрүллһнә төлә оборудованиг лизингәр авлһна төрәр «төгрг ширән» сүүр давулсн билә. өцклдүр болхла селәнә эдл-ахун кооперац делгрүллһнә, МСП-н бизнес-навигатор олзллһна төрмүдәр селвлцән болн презентац болв.
Таңһчин Толһачин үүлиг дааҗадг Бату Хасиков күндтә гиичлә харһад, корпорац мана арһлачнрин төсв дөңнлһнә болн мана таңһчд бизнес делгрүллһнд нилчән күрглһнә төрәр күүндв. Дарунь таңһчин баһ болн дунд бизнесин элчнрин төсвсин презентац болв. Эн керг-үүлдврт таңһчин правительствин гешүд, райодын муниципальн бүрдәцсин толһачнр, арһлачнр орлцв. Харһлтыг таңһчин правительствин Ахлачин дарукин үүлиг дааҗадг Боова Бадмаев секәд, регионд әмтн эврә кергән делгрүлҗ бизнесин халхар үүлдхин төлә нормативн актмуд батлгдсн бәәнә, эднд сән таал тогталһнд ик оньг өггднә гив. «Корпорация «МСП» гидг акционерн ниицән зәрм арһлачнрин төсв хәләһәд, эднә үүлдвриг дөңнхдән белн бәәнә, тегәд эврә керг бүтәх саната улсин то өсх гисн ицл бәәнә. МСП корпорац мана арһлачнрт җува арслңга дөң күргхәр зуралҗана, эннь шин көдлмшч орм тогталһнд туслх гиҗ Боова Васильевич темдглв.
Хальмг Таңһчин Толһачин үүлиг дааҗадг Бату Хасиков Александр Браверманд ирснднь ханлтан өргәд, эн ик корпорацин һардач болҗ ирсн деерән седвәртә, арһта улсиг дөңндг күн болҗ ирсиг заав. «Мана таңһчин экономик нурһлҗ селәнә эдл-ахун халхар делгрнә, тегәд селән һазрт бәәдг әмтнә то ик. Кемр бидн шунлттаһар үүлдҗ, эврә кергән бүтәҗ таңһчиннь делгрлтд тәвцән орулхла мана җирһл ясрх. Мана таңһчин болн корпорацин хоорнд нөкцлт батрулхин тускар бидн Александр Арнольдовичла харһлтын йовудт үгцвидн», - гиҗ Бату Сергеевич келв.
Мана таңһчур ирснь энүнд дааврта болн күндтә болҗахиг А.Браверман келәд, Бату Сергеевичин седвәрәр эн харһлт болсиг онц темдглв. Эн өдрмүдт МСП корпорац таңһчин арһлачнрт эврәннь үүлдвриннь тускар келв, эдниг соньмсулҗах төрмүдәр цәәлһвр өгв, чинртә төрмүдәр «төгрг ширән» сүүр давулв, кергән делгрүллһнә халхар ямаран программс бәәхин тускар медүлв. Иим харһлтс бидн регионмудар давулнавидн, тана таңһчд түрүн болҗ ирвидн гив. Гиичин келсәр, Тульск областин һардвр арһлачнриг цуг халхар дөңнҗ, кергән бүтәҗ үүлдх саната улст ик оньг өгнә, эднә үүлдврт бүртклһнә органмуд харшлт күргшгог диглнә.
Дарунь «Корпорация «МСП» гидг акционерн Ниицәнә дөңгәр шишлң оборудовань лизингәр авсн «Дор-Альянс» ООО-н һардач Андрей Дарбаковд үг өггдв. Сарин эргцд дистанционн эв-арһар документсән орулад, әрәсәд кеҗ һарһсн оборудовань авсна тускар арһлач келв. Эн предприять 2014 җиләс авн Яшкульд үүлдҗәнә, эднә медлд федеральн чинртә хаалһсиг яслһн орна. Андрей Юрьевичин келсәр, шин оборудовань авсна хөөн эднә үүлдврин кемҗән һурвн дәкҗ икдв. Предприять олзта-орутаһар үүлдҗ, корпорацин дөңгәр оборудовань авсндан ханлтан өргв. Эднә үлгүрәр талдан чигн арһлачнр эврәннь кергән өргҗүлҗ үүлдхлә сән болхмн гиҗ А.Браверман келв.
Наталья ДАВАЕВА