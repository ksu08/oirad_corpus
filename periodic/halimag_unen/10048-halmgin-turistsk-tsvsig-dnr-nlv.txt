Хальмгин туристск төсвсиг өөдәнәр үнлв
12-11-2019, 09:42 | Таңһчин зәңгс » Сойл
Симферополь балһснд октябрин 29-с авн 30 күртл туризмин халхар Цугәрәсән хәләвр болв. «Открытый Крым» гидг туристск форумин кемҗәнд тернь давв. Ямр нег өөнлә эс гиҗ йовдлла ирлцүлҗ кегддг туризмин халхар белдгдсн олн төсв терүнд үзүлгдв. «Russian Open Event Expo» гидг нертәһәр кегдсн хәләврт цуг орн-нутгас хамгин сән олн төсв үзүлгдв.
Туризмин федеральн агентств бүрдәдг эн хәләвр 7-ч кемдән болҗана. Ончта нег өөнлә эс гиҗ йовдлла ирлцүлҗ кегддг туристическ төсвс региона сойлла олн улсиг таньлдулдг сән авъяста. Хәләврин шүүвр хойр девсңгәр кегдв. Финалд орлцх 200 һар төсв шүүҗ авгдсмн.
Хәләврин жюрин ханьд эн халх туризмин нертә экспертмүд туризмин олн нань чигн халхар ик дамшлтта һазадын орна болн әрәсән үүлдәчнр орлцсмн. Хәләврин таалар төсвән үзүлҗәх организац видеоролик белдх, туристическ үүлдврнь диг-даратаһар заагдсн презентац белдҗ үзүлх зөвтә билә.
Экспертн комиссин оньгт һарһгдсн төсвс олн таалар хәләгдҗ үнлгдв. Төсв ончта нег йовдлд нерәдгдҗ, өвәрц соньн болх, олн тоота улсиг орлцулх, эн йовдлд орлцх седкл үүдәдг чинртә болх зөвтә бәәсмн. Иргчдән тер төсвиг делгрүлҗ болх чинр зүүх зөвтә бәәсмн. Презентац ямаран болдгнь бас тоод авгдсмн. Тернь ке-сәәхн, күн болһна ухан-седклиг авлдг, оньг тусхадг илвтә болхла тернь диилхд туслх бәәсмн.
«Хальмгин бамб цецгин фестиваль» болн «Көгҗмчнрин хамцу ик оркестрин көгҗмин бәрц» гисн төсвән тер хәләврт Хальмг Таңһч орулсн билә. Таңһчин сойлын болн туризмин министерствин туризм делгрүллһнә әңгин ах специалист Александр Базыров тер хойр төсвиг йир соньнар, әмтнә оньг авлҗ үзүлв.
Байрин керг-үүлдврмүд белдҗ келһнә туст ик медрлтә болн мергҗлттә специалист гиҗ тоолгддг Игорь Увенчиков хальмгин төсв сәәнәр белдгдсинь темдглв. Игорь Михайлович «Праздник» болн «Корпоративная культура» гидг журналмудын издательствин генеральн директор болсн деерән «Праздник» гидг саңгин президент болҗана. Александр Базыров төсвсиг ке-сәәхнәр үзүлсн деерән олмһа келәрн цуглрсн улсиг таңһчин туск олн зүсн медрллә таньлдулҗ, әмтнә дуриг суңһҗ чадсинь И. Увенчиков онц темдглснь чинртә болв. Дәкәд болхла хәләврт орлцсн олн әмтн чигн төсвиг олнд үзүлсн Базыровин цәәлһвриг таасч, дөңнҗ тосснь бас диилврт туслв.
Тиигәд Цугәрәсән хәләврин ашар «Хальмгин бамб цецгин фестиваль» гидг төсв «Экологическ чинртә хамгин сән керг-үүлдвр» гисн номинацд нүр орм эзлв. «Сойлын сән гисн керг-үүлдвр» гидг номинацд хойрдгч девсңгин лауреатын нериг «Хальмгин көгҗмчнрин хамцу оркестрин көгҗмин бәрц» гидг төсв зүүв.
Александр Базыровин келсәр, Хальмгт болдг эн байрта йовдлмуд сәәхн болсн деерән олн улс орлцулҗ, таңһчин сойлын зөөрлә таньлдулдгинь үзүлҗ чадсндан тер байрта бәәнә. Эн байрин керг-үүлдврмүд олн халхарн әмтнә оньг авлна, хәләхд сәәхн, орлцхд тааста болсн деерән шагшавдын болн оюни ик чинртә болсарн әмтнә седкл авлна. Видеозургудт үзүлгдсн сәәхн тоот, цуг терүг цәәлһсн өргмҗтә седкл жюрин гешүдин уханд орад бәәв. Эрк биш Хальмгт ирҗ, тер байрт орлцх седклән эдн медүлв. Хальмгт туризм делгрүллһнә нег чинртә халхнь ончта өөнлә эс гиҗ нег йовдлла залһлдата туристск керг-үүлдвр делгрүллһн болҗахиг таңһчин сойлын болн туризмин министр Хоңһр Эльбиков темдглв. Цугәрәсән хәләврт бәрсн диилвр ик урмд өгчәнә. Эн халх туризм делгрүллһнд күцәмҗтә хаалһнь секгдҗәнә.
җИРһЛИН Кермн