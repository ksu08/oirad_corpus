Европд бәәдг хальмгуд юуһарн соньн болна
13-04-2017, 10:56 
Хальмгт туристическ сезон апрель сарин 14-д эклҗәнә. Эннь тиигчкәд туризмин долан хонгин керг-үүлдврәр секгдҗәнә. Терүнә һол үүлдврнь Бамб цецгин фестиваль болхмн. Хаврин сәәхн цагиг үзүлгч бамб цецгүд теегиг дүүргҗ һарсн кемлә - апрель сарин 15-16-д фестиваль болхмн.
Олн дунд ик тааслт олсн, ода сән авъяст тохрҗах фестиваль эн җил Приютна районд болхмн. Хаврин темдг болҗ, таңһчин теегт ке-сәәхн эн цецгәс һарч, шар нарна герлд толһаһарн наадад, холас әмтнә нүд байрлүлҗ нәәхлсинь үзхлә күн болһна чееҗ байрар дүүрнә. Теегин йоста сәәхлә болсн цецгән фестиваль иигәд туристическ сезона эклцнь болҗ, таңһчд олн улс ирҗ, Хальмгин ке-сәәхн тоотла таньлдхд туслхнь маһд уга.
Тег, темәд, начн шовун \u2026
Туристическ үүлдвриг делгрүллһнд ик белдвр кегдсмн. Эн туст сән талагшан бәәдл ясрҗахинь арһлачнр медв. Туристическ үүлдврт орлцҗах субъектсиг государствин халхас дөңнллһнә туск закан мана таңһчд үүлдҗәнә. Дәкәд болхла нааран ирсн улс эндәс келн-улсин эрдмиг үзүлҗәх ямаран нег белг авч хәрх саната. Тегәд улсин урн һарин эрдмин үүлдврин туск закан чигн батлҗ авгдв. Эн индустрийиг делгрүлх закани халх үүлдвр экләд күцәгдсн, ода туристнрин неквриг хаңһах гиичлүрмүд, хот-хоолын учрежденьс, тедниг зөөдг көлгн-күчнә туск төрмүд хаһлгдҗана. Хальмгт бәәдг талдан улсас өвәрц тоотыг үзүлсн деерән тер ирсн улст сәәнәр амрхин төлә, мөңгән энд-тедн дуртаһар үлдәхин төлә цуг таал теткгдх зөвтә. Эн олн төрин тускар март сард болсн туристическ үүлдвриг күцәҗәх субъектсин селвлцәнд өргн күүндвр кегдҗ, кех тоот диглгдв. Иим үүлдвриг делгрүллһнә төлә закани улнь батлгдсн йовдл нег үлү туста болв.
Туризм олн халхар делгрх зөвтән тускар күүндвр болҗана, белдвр кегдҗәнә. Москвад болсн "Интурмаркет" гидг нарт-делкән туристическ һәәхүлд Хальмгин экспозиц ик соньмслт үүдәснь чигн омгта болҗана. Этносойлын халхар әмтн икәр соньмсҗахнь тоод авгдҗана. Аңһучлхдан дурта, мөр унҗ амрхдан, хальмг хот-хол эдлхәр чигн кесг туристнр ирдгнь йирин йовдл. Тегәд туристнрин некврәс иштә күн болһнд тааста болдгар кергиг бүрдәхәр туроператормуд үүлдҗәнә. Йосна халхар дөң боллһн бас кергт йовуд өгчәнә. Давсн җилә грантмуд Элстд секгдх дорд үзгин эмнүллһнә цутхлңд, "һанц уласн модн" гидг этнографическ комплекст, Лаганя района Джалыково селәнд келн-улсин хотар тоодг кафе тосхлһнд йилһгдҗ өггдсн билә. Эн җил чигн грантмуд бас йилһгдх гиҗ күләгдҗәнә.
Эн җилин туризмин долан хонгин һол үүлдврнь болх Бамб цецгин фестивалин тускар келхлә, энд найн җилә өөнән темдглҗәх "Бамб цецг" ансамбль байрин программд орлцҗ билг-эрдмән үзүлхмн. Бөк бәрлдән, саадгар халһн болн нань чигн марһан болх гиҗ белдгдҗәнә. Тер мет фестивальд орлцхар ирсн әмтн мөр унҗ, мөр татсн тергн деер йовҗ амрх таал бас бүрдәгдҗәнә. Цевр аһар кииләд, теегин сәәхләсиг һәәхәд, соньн концерт хәләһәд, чидлтә бөкнриг үзәд, төв хадг саадгчнрин дөрлдәг үзәд, әмтн йоста соньнар, бийдән тустаһар фестивалин йовудт амрч чадҗана. Талдан һазрас ирсн улст эннь нег үлү өвәрц болхнь маһд уга. Урн һарин эрдмтә улсин кегдлмүдин һәәхүлд орлцҗ, өвәрц сәәхн олн тоот хулдҗ авх таал бас бәәнә. Ишкә гер болһнд соньн, хоорндан әдл биш, кесг һәәхмҗтә тоотыг үзх, һарарн бәрҗ үзх, нам өмсҗ үзх таал бас бүрдәгдҗәнә.
Хальмг келн улсин олн зүсн шимтә хот ууҗ, үүрмүдән, гиичнрән тооҗ болхмн. Шарсн махн, бөөрг, булмг болн әмтәхн амнд күрсн хөөн амтнь байсаҗ, байр үүдәдг хотас амсхар чигн талдан олн һазрас әмтн ирнә. Таңһчин сойлын министерств зәңглсәр, эн җилин фестивальд НТВ телеканалд шишлң соңсхвр белддг Джон Уоррен ирх гисн зәңг бәәнә.
"Бумбин орн" үрвр кеҗәнә
Бамб цецгин фестивальла ирлцүлҗ, апрелин 14-д туризмин долан хонг эклҗәнә. Эн өдр "Бумбин орн" этнохотн эклҗ үүлдхмн. Келн-улсин музейин директор Ирина Мучаеван келсәр, хотл балһснд зөвтә орман эзлҗәх туристическ эн комплекст шин хойр ишкә гер немгдҗ тәвгдв. Урднь энд әмтн хаана, хурлын болн этнографическ ишкә герт орад, дотрнь үзүлгдҗәх тоотла оньган өгч таньлддг билә. Ода терүн деер немгдҗ хазгудын ишкә гер болн "Улан гер" босв. Эн өдр фольклорн-этнографическ "Хаврин нәр" гидг байр болхмн.
Йириндән этнохотнд туристическ сезона кемд октябрь сар күртл соньн олн керг-үүлдвр күцәгдх болҗана. Мастер-классмуд энд үүлдхмн. Иигәд энд ишкә герт ирсн деерән хальмг цә чандг, терүгәр тоодг авъясиг сәәнәр медҗ авх арһ бәәнә. Дәкәд биид дурта улс энд хальмг би дасч авх арһта болҗана. Тегәд, күндтә элстихн, амрлһна өдрләрн эс гиҗ көдлмшин хөөн тадн гертән хара суулго, этнохотнд ирҗ, тер олн керг-үүлдврт орлцҗ чадҗанат. Нег үлү өдгә цагт зәрм эмчнрин тоолврар, көндрлго бәәдг улс кесг гем бийдән шиңгәнә. Тегәд хальмг би өдр болһн бииләд бәәхлә, күүнә цогц гиигрәд, кесг "хондрозас" гетлҗ болхмн. Гиичнр эрк биш ирхнь маһд уга. Болв чигн цуг эн тоот мел тадна төлә кегдҗәнә.
Тиигчкәд тадн энд бииһин Нарт-делкән өдрт белдәд, апрелин 29-д флешмобд орлцҗ, әвртә эвтә гииглг цогцта болсан медүлҗ чадҗанат. Май сарин нег шинлә "Нег теңгр дор" гидг нертә ик концерт олн улсиг энд цуглулхмн. Май сарин 9-д сәәхн авъяс болсн "Диилврин вальст" ветеранмуд чигн, дундын наста чигн, баһчуд чигн эргҗ биилҗ, дуулҗ, төрскән харссн баатрмудын болн тылд көдлсн цуг улсин санлыг күндлхмн.
Бадм цецгин фестиваль болн туризмин иргч
Күндтә үүрмүд, бидн басл хөвтә улс болҗанавидн. һазр деер урһдг сәәхн олн цецгүд дундас хойрнь мана теегт урһна. Бамб цецгин фестиваль келһн авъяст тохрсн болхла, бадм цецгин фестиваль экләд ик делгрлт авчана. Хальмгудт, бурхн-шаҗнд шүтдг нань чигн келн улст бадм цецг әрүн цевр цецгә болҗ күндлгднә. һазр болһнд тер урһхш. Лаганя района Джалыково селәнд бәәдг әмтн хотн дунд бәәх усна тогталд тиим цецгәс урһасинь мана умшачнр меднә. Ода тенд эн җил фестиваль кехәр бас белдҗәнә. Июль-август сард әмтн йирин терүг хәләхәр, терүнә өөр зурган цокулхар кесг җиләс авн оддг билә. Болв бадм цецг Əәдрхнә һазрт урһдг учрар хол болҗала. Ода таңһчдан тиим сәәхн, зүүднд орснла әдл зуучллһ кех таал учрҗана.
Туристическ сезона йовудт Хальмгт ирсн улс хотл балһсна ке-сәәхн тоотла таньлдсн деерән талдан һазрт одх арһта болҗана. Таңһчд ирсн гиичнр деер заагдсн фестивальмудт орлцҗ, этнохотнд амрч, сойлын учрежденьсин билг-эрдмлә таньлдҗ чадҗана. Ямаран хаалһ шүүҗ авхан, ямаран соньн тоотла таньлдхар бәәхән туристическ порталд орад медҗ авч болхмн. Эн үүлдврән таңһчин туроператормуд өөрк регионмудла нөкцҗ үүлдҗ күцәҗәнә. "Алдр зам торһн хаалһ" гидг транснациональн ик төсвд чигн Хальмг Таңһч орв. Туристнрин тоог тернь нег үлү икдүлхмн. Иргчдән "Бумбин орнур зуульчллһн" гидг инвестиционн төсв күцәх зура бәәхин тускар сойлын болн туризмин министр Х. Эльбиков келнә. "Ик Иҗл" болн "Көк теңгсин эргндк регион" гидг федеральн төсвст чигн таңһч орлцхмн. Туризмин төлә, эн халхар көдлҗәх улсин төлә ик таал секгдҗәнә. Ирҗәх улст цуг таал тогтаһад, чинртәһәр, сәәнәр үүлдәд, тер улс дәкнәс ирх седкл зүүдтхә. Хальмг һазр сәәхн һазр болсн деерән амрхд эвтә, гиичлүлгч улста һазр гисн зәңг цуг делкәд тархадгар үүлдх төр шин эклҗәх туристическ сезон тәвҗәнә.

Галина ХЕЙЧИЕВА