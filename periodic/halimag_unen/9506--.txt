"Сайгачонок" лагерь шинрүлгдх
17-12-2018, 09:52 
Давсн амрлһна бемб өдрлә Хальмг Таңһчин Толһач Алексей Орлов Троицкое селәнд көдлмшин кергәр одв. Целинн РМО-н толһач Евгений Мамутовла болн Троицкое селәнә муниципальн бүрдәцин толһач Санл Бюрчиевла хамдан Алексей Маратович цутхлң селәнд эдлврт орулгдсн болн ода тосхгдҗах объектс бүрткҗ хәләв.
Хамгин түрүнд эдн района администрацас хол биш тосхгдсн "Буратино" гидг бичкдүдин талвң одҗ хәләв. Эн объект тосхлһнд болн эргндк һазрт сән таал тогталһнд 7264 миңһн арслң олзлгдв. Энд бичкдүд наадад цаган сергмҗтәһәр давулхин төлә сән таал тогтагдв, өдгә цага оборудовань углҗ тәвгдв. Энд гемтә-шалтга бичкдүдин төлә шишлң орм йилһгдсиг темдглх кергтә. Эн талвңгин өөр иргчдән бичкдүдин поликлиник секгдхмн гиҗ зуралгдҗана, тегәд эннь эк-эцкнрт болн күүкд-көвүдт таасгдхнь маһд уга.
Дарунь А.Орлов "Сайгачонок" лагерьт түрүн болҗ күцәгдҗәх ясврин көдлмш хәләхәр одв. Эн лагерьт капитальн ясвр келһнд таңһчин бюджетәс 2900,0 миңһн арслң болн района бюджетәс 322,3 миңһн арслң йилһгдв. Эн мөңгәр "Пик Строй" гидг ООО медицинск болн хот болһдг блокмудын ораһинь сольв, шин терзмүд углҗ тәвв, тер мет шин оборудовань хулдҗ авгдв. Ирх җилд һоллгч корпуст ясвр кехмн,терүнд таңһчин бюджетәс 4 сай арслң йилһхмн. Эн лагерьт Целинн района бәәтхә, талдан райодын бичкдүд амрна, таңһчин керг-үүлдврмүд болна. Тегәд нааран газ орулҗ, сән ясвр кеһәд, җилин эргцд үүлдхин төлә цуг таал тогтах кергтә гиҗ таңһчин Толһач ухан-тоолврарн хувалцв. Эргндк һазрт шин модд суулһҗ, амрлһна беседкс, өөмдг бассейн, һарч ирдг орм тосхҗ, хаша-хаацинь шинрүләд, цуг некврлә ирлцүлх кергтә гиҗ А.Орлов неквр тәвв. "Энд сән чинртә ясврин көдлмш кех күсл бәәнә", - гиҗ Алексей Маратович келв.
"Селән һазрин делгрлт" гидг федеральн программар Троицкое селәнә Республиканская, Колхозная, Партизанская, ахнр Алехинихнә, Песчаная, Каменная болн Октябрин 40 җилин нертә уульнцсиг уудг усар тетклһнә төсв күцәгдҗәнә. Ут тоодан 4,2 километр усна сурвлҗн тосхгдхмн. Тосхлтын көдлмш эн җил июль сард экләд, октябрь сард төгсв. Ода "Троицкий групповой водопровод" гидг ниицән әмтнә гермүдт ус оруллһна керг күцәҗәнә. Эн җил цутхлң селәнә Чавычаловин нертә уульнцд хату девскртә хаалһ тосхгдв. Шин хаалһ тосхлһнд таңһчин бюджетәс 10 сай арслң йилһгдсн билә, района бюджет 4611,6 миңһн арслң немв. Эн уульнцд Г.Жуковин нертә школ, бичкдүдин үүдәлтин Цутхлң, селәнә сойлын Гер бәәнә, тегәд энд хату девскртә хаалһ болн тротуар тосхлһн эркн чинртә билә.
Эн өдр таңһчин Толһач дәкәд хойр объектин тосхлт бүрткҗ хәләв. Эннь спортивн цутхлңгин болн "Харада" бичкдүдин садт немр корпусин тосхлт. Спортивн цутхлңгин тосхлт 2019 җилд эклхәр зуралгдҗадг болхла, бичкдүдин садт шин корпусин тосхлт эклсн бәәнә. Эндр Троицкое селәнд күсдундур җиләс авн һунн нас күртл бичкдүдиг ясльд ормар теткхин төлә немр корпус тосхх кергтә болҗана. Тегәд 40 ормта шин корпусин тосхлт эклсмн, эн объект 2019 җилд эдлврт орулгдх зөвтә. Федеральн бюджетәс эн тосхлтд 24398,2 миңһн арслң, таңһчин - 1556,8 миңһн арслң йилһгдҗәнә. "Пик Строй" ООО-н генеральн директор Руслан Исмаиловин келсәр, эдн краснодарск сән чинртә олн зүсн өңгтә тоосх олзлхар зуралҗана, тегәд бичкдүдин корпус һазаһасн ке-сәәхн болх. Района толһач Е.Мамутовин келсәр, Троицкое селәнд "Партизан" гидг жилмассивд бичкдүдин сад тосхх зура бәәнә. Юңгад гихлә сүл цагт нилхд төрлһн өсчәнә, талдан һазрас нааран әмтн нүүҗ ирнә, тегәд дәкәд нег дошкольн учреждень кергтә болҗана.
Көдлмшч харһлтыг товчлҗ Алексей Орлов Евгений Мамутовла района больницин үүлдврин, әмтиг зөөлһнә, олна малын үвлзллһнә төрмүдәр күүндв. "Одахн болсн "Глава онлайн" төсвин йовудт района әмтнәс орҗ ирсн сурврмуд дунд эн төрмүд босхгдсн билә. РМО-н бәәриг района поликлиникд өгсн шиидвриг чик гиҗ тоолҗанав. 2019 җилд энд өдгә цага оборудовань углҗ тәвгдх, района больницд көдлҗәх медицинск көдләчнрин то хасгдшго, бәәрн әмтн чинртә эмнлһ авхин төлә нань чигн төрмүд хаһлгдх. Бичкдүдин поликлиникин төлә "Буратино" талвңгин өөр бәәх нег бәәрн хулдҗ авгдх. Цуг эн төрмүдин тускар бәәрн әмтн дунд цәәлһврин көдлмш күцәх кергтә. Эдлврт бәәсн көлг эс авсн шиидвритн би күндлҗ чик гиҗ бас тоолҗанав. "Лукойл" болн КТК-Р компаньсин буйнч седклин программар шин автобусмуд ирхмн, теднәснь хойр көлгн-күчн тана районд йилһгдх. Тедниг хотл балһсн Троицкое хоорнд әмтиг зөөлһнд олзлхт. "Сайгачонок" лагерьт чинртә болн аһу ик ясврин көдлмш кех зура бәәнә, эн таңһчин амрлһна цутхлң болҗ үүлдхмн. Дошкольн учрежденьст шин орм тогталһна төр бас ирх җилд хаһлгдх,- гиҗ Алексей Маратович келв.
Е.Мамутовин зәңглсәр, олна малд кергтә хот 100 процентд белдгдсн билә, дааврта кем дигтә-даратаһар давҗана. Эн намрар 12 миңһн гектарт тәрән тәргдв, тегәд иргчдән сән урһц авх санан бәәнә. Тер мет олна мал бүрн-бүтн үвлзәд, сән төл өгх гисн ицл бәәнә. Деед Яшкульд үүлдҗәсн дамшлтын эдл-ахун ормд шин предприять секлһнә төр хаһлгдҗана, федеральн чинртә һазр өөрхн иргчдән таңһчд нәәмәдлһнд өггдхмн, бәәрн әмтн көдлмшәр теткгдхмн гиҗ Евгений Мамутов келв.
Наталья ДАВАЕВА
ЗУРГТ: Таңһчин Толһач
Алексей Орлов Троицкое селәнд
одсн кем
И.Музраеван цоксн зург