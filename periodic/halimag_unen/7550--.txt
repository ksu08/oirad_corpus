Даңгин сананд ордг Дооцң хотн
15-03-2018, 13:56 
Хальмгин кесг нутгудын отгуд 1909 җилин өмн нүүдгән уурад, нег бәәрнд селәд болн хотдуд олар бәәҗ. Тиигҗ Октябрьск революцин өмн өргнд хальмг отгуд болн нутгуд цуһар нег бәәрнд бәәршлдг, эс гиҗ нүүдг болв чигн онц бәәршлдг ормста болсмн. Советин йосн тогтсн цагт нүүдг хальмгудын нутгудыг нег бәәрнд бүүрлүлх төр хаһлсмн. Тиигәд Манцин кецин нутгт Дооцң нерәдлһтә бәәрнә эргнд бас тиим нерәдлһтә хотн үүдсн болҗана. Урднь әмтәхн уста һазр бәәҗ. Тегәд Дооцң, дәкәд болхла Дацан-худг гидг нерәдлһн кезәңк документст харһдгчн. Дооцң хотнд сүл күртл әмтәхн уста худг бәәсмн.
Урдк цагт Дооцң хотн, урднь энүг күүтр чигн гиҗ нерәддг бәәҗ, Приютное селәнә советин медлд ордг бәәсмн. Өдгә цагт чигн тер кевәрн Приютное селәнә бүрдәцин ханьд орна. Дәәнә өмн Дооцңд Манджиевихнә, Турлаковихнә, Лиджиевихнә, Сахаловихнә, Болдаиковихнә, Мулаевихнә, Пюрвеевихнә, Джиджиковихнә, Мосеевихнә, Мучкаевихнә, нань чигн кесг өрк-бүлмүд бәәдг билә. Эдн нег-негндән дөң болҗ, хоорндан йир ниитәһәр бәәҗ, малан өскҗ, колхозд хөөчәр, үкрчәр, саальчар көдлҗ, шин җирһлүр зөрҗ бәәсмн. Болв эднә төвкнүн җирһлиг дән эвдв. Төрскән харсгч Алдр дән эклхлә, Дооцң хотна залус хортна өмнәс босҗ, төрскн һазр-усан харсад, залу-зөрмгәр дәәлдсн болдг.
1943 җилин декабрь сарин 28-д дооцңгихн бас хальмг улсиннь һашута хөв хувалцад хәр һазрур, киитн үзгүр туугдла. Сиврт хар көдлмш кеҗ, күнд-күчриг дааҗ йовсмн. Зуг эдн зовлңдан даргдсн уга. 1956 җилд түрүн хальмг өрк-бүлмүд төрскн һазрурн темцв. Тер җил Дооцң хотна әмтн бас һазртан нүүҗ ирсмн. 2016 җилд Дооцң хотна улс төрскн һазр-усндан ирснә 60 җилин өөниг байрта-бахмҗтаһар темдглсн билә.
Өдгә цагт Дооцңгин әмтнә ик зунь Приютн селәнд бәәнә. Эдн цуһар сәәхн хальмг келтә. Дооцңгихн төрскнч седклтә, хоорндан йир ни әмтн мөн. Тер юңгад гихлә эдн хоорндан ниитәһәр бәәҗ, ямаран чигн төриг күчн-чидлән негдүлҗ хаһлна. Көгшднь һазр-уснаннь тууҗиг баһчудтан келҗ өгнә. Өдгә цагин баһчуднь болхла ээҗ-аавнрин туурмҗта хаалһиг, залу-зөрмг йовдлыг мартхш, санандан бәрҗ күндлнә. Келхд, ода Приютное селәнд бәәдг Надежда Очировна Чумудова (күүкн цагтан Манджиева) болн Светлана Владимировна Безродная (күүкн цагтан Музалуева) бас Дооцңд өсҗ-босад, энд хәрд һарад, үрн-садан һарһад, эн-терго бәәсмн. Болв цаг хүврәд, фельдшерск пункт, школ, лавк хаагдад, энд бәәхд амр биш болв. Тегәд эднә өрк-бүлмүд Приютное цутхлң селәнүр нүүһәд һарв. Дооцңгин күүкд улс Надежда Очировна болн Светлана Владимировна маднд төрскн хотна тууҗин болн давсн цагин бәәдл-җирһлин тускар келҗ өгв.
Сиврәс ирснә хөөн Дооцңд саман цокад хамгин түрүнд әмтнә төлә гермүд экләд тосхв. Цеденка Наминович Лиджиевин һардврт тосхлтын бригад ахр цагин эргцд һурвн зергләнд гермүд босхв. Дарунь школ, клуб, лавк тосхгдсн болдг. Тосхачнр үснә ферм, хошмуд тосхсмн. Хөөннь эн тосхлтын бригад ПМК-176 гидг предприятин медлд орад, Приютное селәнд олн гермүд, бичкдүдин сад, школ, сойлын Гер болн нань чигн чинртә объектс тосхсмн. Тер тосхлтын бригадын ханьд К.Манджиев, С.Бораев, Э.Цаганов, Х.Мосеев, В.Мушаев ахта көдлҗ йовсмн. Хөөннь тосхачнрин баһ үй: И.Корнеев, Я.Корнеев, В.Чумудов. Ю.Эрендженов, Ю.Дорджиев, В.Паланов ахта ирҗ көдлв. Тосхлтын бригад оньдин зураһан давулҗ күцәһәд, күцәмтҗәһәр көдлҗ йовсмн. Бригадир Цеденка Наминович Лиджиев бийнь дала үг уга, һольшг авг-бәрцтә, көдлмш гихлә мел уралан орад йовдг күн билә. Энүнә күч-көлснь өөдәнәр үнлгдҗ, Күч-көлснә Улан Тугин орденәр ачлгдсмн, \u201cХальмг Таңһчин ачта тосхач\u201d гисн цол зүүлһгдсмн. Тер мет олн дунд тоомср эзлсн К.Манджиев, И.Корнеев ахта бас таңһчин ачта тосхачин күндтә цол зүүсмн.
Дооцңгин әмтнә ик зунь Кировин нертә колхозд көдлдг бәәсмн. Е.Очирова, З.Музалуева, З.Бородаева, М.Пюрвеева, Н.Коваева Б.Оргадыкова ахта саальчар көдлҗ йовсмн. В.Болдаиков, Л.Дорджиев, А.Антипов, О.Манджиев, Н.Мулаев, В.Мушаев олн җилдән хөөчнр болҗ көдлҗ йовла. Тер мет кесгнь Приютное селәнд ПМК-д, Сельхозтехникд көдлҗәсмн. Өдр болһн тенд көдлҗәх улсиг автобусар көдлмштнь күргдг бәәсмн.
Советин цагт Дооцңд өрк-бүлмүд өнр-өсклң билә, гер-бүл болһн гилтә 6-7 үртә болдмн. Хотнд 300 күн бәәсн болдг. Николай болн Полина Карловихн, Николай болн Амра Мучкаевихн, Александр болн Полина Даваевихн, Тюльмя болн Бодль Эрендженовихн, нань чигн өрк-бүлмүд олн күүкд өскҗ-босхҗ, үрн-садндан чик сурһмҗ өгсмн. Тиигхд олн бичкдүд болн баһчуд бәәсн хотнд җирһл дүрклҗәсмн. Баһчуд эврә хотндан иньг-амрган олҗ, өркән өндәлһәд бәәсмн. Басл сән цаг бәәҗ. Олн җил хооран Дооцңгин өөр зер-земшин сад бәәсмн. Тер садт альмн, зер-земш, шар өрг, хар өрг чигн урһҗасмн. Эргнднь уста үзм чигн урһҗасн һазр билә. Цаг давад, модд хагсад үрҗ одсмн. Ода тер хуучн ормднь мал идшлнә.
Дооцңгин өөр әмтәхн уста худг бәәсмн. Тер гүн ыхудг әмтәхн уста билә. Дәкәд болхла мал услдг һашун уста чигн худгуд бәәсмн. Ода болхла тер худгуд уга, кезәнә ширгҗ одсмн. Өдгә цагт уудг усиг Дивное селәнәс зөөнә, һашун усар мал услна.
Йирдгч җилмүдт орн-нутг тарад, предприятьмүд хаагдад, көдлмш хатяр болв. Хөөннь Дооцңд ФАП, эклц школ, клуб көдлдгән уурад, лавк чигн хаагдад, тер учрар әмтн Приютное селәнүр нүүҗ һарсмн. Ода болхла Дооцңд кесг гермүд эҗго. Газ, усн уга. Бәәрн улс Приютное селәнүр орад хот-хоолан авна. Гермүдән беш түләд дулатхна, түлән үнтә. Дооцңд йосндан төрскн һазртан итклтә цөөкн күн бәәнә. Эннь Валерий Паланов, Борис Манджиев, Минак Пюрвеев, Андрей Джильджиев, Иван Эрендженов, нань чигн улс. Эдн өрк-бүлән теҗәхәр мал бәрнә. Нурһлҗдан хө өскҗәнә. Бидн Дооцңд күрәд, тенд бәәдг Валерий Палановла харһҗ күүндвидн. Өнр-өсклң Палановихнә өрк-бүлиг Дооцң хотнд болн Приютное селәнд цуһар меднә. Эцкнь Бадма Манджиевич, экнь Шикрә Харгчиновна цаһан седклтә, олн дунд тоомсрта улс. Харм төрхд, эцкнь олн җил хооран сәәһән хәәсмн, экнь ода Приютное селәнд бәәнә.
Хотна әмтн дөңцл эдл-аху бәрдг болсмн, нег-негндән дөң болад, малын хотан белднә. Селән һазрт өссн улс төрскн һазран өргҗүлх арһ эс хәәхлә, кенд кергтәв. Мана өвкнр, мана эк-эцкнр үйәс үйд мал өскәд, теҗәлән олҗ йовсмн. Мал асрсн - олзта. Тер учрар мадн мал өскҗәнәвидн гив. Хальмг улс йирин малын туст йир эвтә болна. Валерий Бадмаевич йоста хальмг залу, мал асрҗ, өрк-бүлиннь төлә теҗәл олҗана. Кесг җилин туршарт малын туст өвкнрин хоршаһад йовсн дамшлтыг бийдән шиңгәсн медрлтә, дамшлтта күн.
Дооцңгин һазр медрлтә, эрдмтә, билгтә улсарн байн. Энд өсҗ-боссн әмтн нер һарсн улсарн бахмҗ кенә. Хамгин түрүнд нернь туурсн тосхач Цеденка Наминович Лиджиевин күүкдиг заах кергтә. Юңгад гихлә эдн сурһуль сурад, төрскн һазр-усндан тоомсрта үрд болв. Эннь Приютна района депутатнрин Хургин депутат, әрәсән эрүл-менд харлһна ачта көдләч Лидия Цеденковна Савкина М.Ломоносовин нертә МГУ төгсәсмн, өдгә цагт таңһчин психо-неврологическ диспансерт психологар көдлҗәнә. Дарук күүкнь Светлана Цеденковна Сыхирова Улан-Удэ балһснд Дорд үзгин Сиврин государственн университет библиотекарин эрдмәр сурһуль сурсмн. Ода Якутьд, Нерюнгри балһснд, бәәнә. Олн җилдән үнн-чик седкләр көдлсн төләдән Саха-Якутия Республикин сойлын ачта көдләчин цол зүүсмн, РФ-н сойлын Министерствин Күндллһнә һашгар ачлгдсмн. һурвдгчнь күүкнь Раиса Цеденковна Лиджиева - эмч-невролог, Москван медицинск институт төгсәсмн. Медицинск номин докторин цолта, Москван 2-ч медицинск институтын профессор. Бас Лиджиевхинә өрк-бүләс инженер-тосхачин эрдмтә Михаил Цеденкович олн җилдән тосхлтын предприятьд көдлҗ йовла, ода күч-көлснә ветеран. Тер мет таңһчин архивин цергллтд насн-җирһлиннь туршарт көдлҗ йовсн, РК-н болн РФ-н сойлын ачта көдләч, Хальмг Таңһчин күндтә иргн Анна Тапкина, әрәсән олна сурһуль-эрдмин күндтә көдләч Валентина Болдырева,таңһчин Деед зарһин көдләч Надежда Лиджиева (Манджиева), еңсг дуута билгт Александра Анджеева, Б.Басанговин нертә Келн-улсин драматическ театрин актер Бадма Пюрвеев болн нань чигн кесг улс медрләрн, эрдмәрн, билгәрн ончрҗ, төрскн Дооцңган туурулна.
Маргарита АРЗАЕВА
Э.Бюрчиевин цоксн зургуд