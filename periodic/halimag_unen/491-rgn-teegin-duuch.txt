«өргн теегин дууч»
02-10-2014, 11:58 | Таңһчин зәңгс
Шидр,сентябрин 25-д үстин района Барун хотнд Сән-Белгин Хасрин 105-ч өөнд нерәдсн байр болв. Элстәс болн Цаһан-Амнас олн гиичнр ирцхәв. Школын багшнр болн сурһульчнр бәәсән һарһҗ өөнин байрт орлцв. Мана школын директор Лариса Гаряевна Бембеева бичәчин өөнд нерәдсн хургиг эклв. Хаср Бикиновичин зе күүкн Марина эврән ирҗ чадлго, йөрәлин бичг илгәсн бәәҗ, терүгинь хурсн әмтнд школын директор умшад соңсхв.
Дарунь Хальмг олн-әмтнә шүлгч Григорий Кукарекад үг өггдв. Григорий Григорьевич таңһчин газетмүдт Хаср Бикиновичин үүдәлтд нерәдсн статьясин тускар келҗ өгв,тер статьясан школын музейд өгхәр авч ирләв,гив. Сән-Белгин Хасрин бичсн тоотиг өөдән үнләд,Хасрла әдләр бичҗ чаддгнь уга гиҗ бүлән үгмүд келв.
“Ода әрәсән школмудт Ленинә тускар келдгән уурсн, бичкдүд, харм төрхд, школд “Ленин-хальмг” гидг шүлг дасдган уурв.өмннь болхла, эн шүлг өөдән үнлгдәд,Советск Союзд Ленинә туск хамгин сән гисн шүлгүдин тоод ордг билә”,-гиҗ һундрхҗ Г. Кукарека келв.
Дәкәд Хальмг Таңһчин болн Моңһл орн-нутгин сойлын ачта көдләч, хальмг бичәчнрин ниицәнә толһач Николай Джамбулович Санджиев үг авв. “Би Хальмг университетд сурчахдан Хаср Бикиновичта таньлдлав. Хаср Бикинович намаг герәдән дуудад,нанла күүнддг билә. Мария Алексеевна- Хаср Бикиновичин авальнь- бийнь орс болвчн,хальмг келнь усн- даңгин үстә цә чанад,общежитьд бәәх студент көвүнә геснь өлсч йовх,ундынь өгәд,учринь сур,- гиҗ келдг билә. Хаср Бикинович мини шүлгүдиг умшад,шалһад,хаҗһринь зааҗ өгдг билә,”- гиҗ ода Николай Джамбулович тодлврарн хувалцв. Хальмг бичәчнрин нерн деерәс мана школын библиотекд зөвәр олн кергтә дегтрмүд белглв.
Эврә тодлврарн бичәч Евгений Федорович Пахомов бас хувалцад,эврә шүлгүдән умшч өгв. Цаһан-Амнас ирсн гиичнрин нерн дерәс йөрәлин үг үстин района сурһуль-эрдмин әңгин ахлач И.А. Гаряева келв.
Барунд Хаср Бикиновичин зень- Маңхан Аңһргин Санл гиһәд бәәнә. Санл Ангрикович болн Хараев Юрий Васильевич хойр эн өөнд нерәдсн байрт спонсормуд болҗ орлцла. Манхаев Санл бас эврәннь тодлврарн хувалцв.
“Баһдан, далдгч җилмүдт би киномеханикин сурһуль Хаср Бикиновичин герт бәәһәд сурлав. Намаг асхн ора ирхлә,унтлго,намаг ирхиг күләһәд суудг билә. “Иим ора күртл бичә йов,әәсм күрнә,”-гиһәд намаг керлддг билә. Хаср Бикинович Мария Алексеевна хойриг әвр күндлдг биләв”,-гиҗ Санл Ангрикович келв.
Цааранднь мана школын багшнр болн сурһульчнр ирсн гиичнрт эрдмән үзүлв. Сурһульчнр “Заһсчин болн заһсна туск тууль” үзүлв. Эн туулиг Сән- Белгин Хаср хальмг келнд әрә хөр күрсн насндан орчулад,хальмг умшачнриг Пушкинә үүдәврлә таньлдулсн болдг. өвгнә дүриг Кокуев Данил болн Тавхаев Коля үзүлцхәв. Эмгнә дүриг түрүләд угатя, хамхрха идиштәһиннь Чолудаева Айтана наадв,эмгн байҗад,аһ болсн цагин бәәдлинь Ностаева Вика үзүлв, хаана хатн болснь баһдад, дегәд давад, алтн заһсн мини зарц болтха гиҗ адрҗах цагин бәәдлинь Чудаева Марина медүлв. Эдн цуһарн 5-7-гч классмудын сурһульчнр. Цуһарн үгән сәәнәр дасад,йосн артист кевәр туулян наадцхав. Сурһульчнрин икчүднь болхла литературно-музыкальн композиц гиһәд үзүлв. Эдн дунд Шоңхра Пүрвән, Пәркәсә Миңгъяна, Бамбин Чингисин, Нимгрә Алашин нердиг онц йилһәд келҗ болх. Эдн Хаср Бикиновичин шүлгүдиг хальмг болн орс келәр келҗ өгцхәв.
Эклц классмудын сурһульчнр эн нәәрт әвр шунмһаһар орлцв. Бичкдүд ке сәәхн хальмг хувц өмссн,бииллдәд,дууллдад, шүлгүд келәд,ирсн улсиг байрлулв. “Тана бичкдүд нанд әвртә гидгәр таасгдв,2- гч класст сурчах Даваева Валерия йоста бичкн артистк”,- гиҗ Николай Джамбулович темдглв.
Дөрвдгч класст сурчах Артан Байр,Артан Эрднь, Батан Айта,Матвеева Саша болн һурвдгч класст сурчах Саңһҗин Санан, Баатра Эрднь, Цернә Вова, Дарман Айса, Маңхан Адъян, Мөңктин Нүүдлә әвртә гидгәр биилцхәв. Би дасхдг багшнь Ирина Лагаевна Паняева сурһульчнран бууляд, магтад, ханлтан өргв.
Сән-Белгин Хасрин “Шулмс”гидг нертә келврмүдин хураңһу бәәдг. Эн хураңһуд орсн зәрм келврмүд Харан Худгт (Баруна хуучн нернь) бичгдсинь меднәвидн. “Мини иньгин ичр” гидг келврин тасрхаг багшнр ирсн улст үзүлв.
Мана школд Сән-Белгин Хасрин музәй бәәнә. Музейин экспозициг ирсн гиичнр хәләһәд, экскурсоводмудыг соңсад,соньмсч сурврмуд өгәд, ханлтын үгән келәд һарцхав. Тавн җил давад, 2019-гч җилд мана школ хойр өөн темдглх. Негнь – школын 100 җилә өөн, хойрдгчнь - Сән-Белгин Хасрин 110-гч өөн. Эн җилә май сард мана школд Сән-Белгин Хасрин нерн зүүлһгдлә. Школын 100 җилә өөнд нерәдәд, бичәчин бюст школын хотн дотр тәвх санан бәәнә. Степан Ботиев гидг нертә скульптор тер бюстиг кех болла. Зуг бюст кенә гидг үнтә төр болҗана. Тегәд,мадн,барунахн, мана школ чиләсн улсиг чигн, урднь Барунд бәәдг,ода талдан һазр орад нүүҗ одсн улсиг чигн нөкд болтн, дөңгән күргтн гиҗ сурҗанавидн. “Далад дусал немр “гидг үлгүр бәәдг. Мадн цуһарн күн болһн 100-ад арслң өгвчн, дусалмудас дала тогтсн кевәр бичк-бичкәр зөвәр мөңгн цуглрх.
Надежда ЦАГАН -МАНДЖИЕВА,
«әрәсән олн дундын сурһуль- эрдмин Күндтә көдләч», хальмг келнә багш.