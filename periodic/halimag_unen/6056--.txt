Заяни билгтә зокъялч
26-06-2017, 17:12 
Эрнжәнә Константин - нертә шүлгч, бичәч, хальмг утх-зокъялын халхар үүлдсн билгт
мөн. Бичәч 1912 җилин мөрн сарин 10-д Манцин Кецин Баһ Чонса әәмгин Оват гидг хотнд угатя күүнә өрк-бүлд терҗ һарсмн. Бичкндән өнчрәд, баячудт заргдла. Шин йосна цагт җирһлин сарул һо хаалһан олсн
күн.
Түрүн авгтан 1923 җилд әәмгин сүм деер бәәсн эклц школд сурһульд орна. 1924-1926 җилмүдт Баһ Чонса әәмгин школ-интернатд сурһульд орҗ, номан дассмн. 1926-1929 җилмүдт Элст балһсна ШКМ-д сурһуль сурна. 1930-1933 җилмүдт Шарту балһсна Н.Г.Чернышевскийин нертә ик сурһулин хальмг келнә, утх-зокъялын болн тууҗин дацңд сурһуль сурсмн.
Эрнҗәнә Константин ах үйин зокъялчнрин негнь болдг. Түрүн шүлгүднь "Зовлң", "Кишг", "Сольцан" 1930 җилмүдт "Ленинә ачнр", "Улан баһчуд", "Таңһчин зәңг" гидг газетмүдт барлгдла. 1931 җилд "Дууч шар хөөч" гидг түүкнь барлгдла (хойрдад-1934 җ.). 1932 җилд Леежнә Цернлә хамдан "Күчтә диилвр" гидг шүлгүдин хураңһу, 1935 җилд "Теегин очн" (шүлгүдин хураңһу) болн "Өргмҗ" гидг келвр салу дегтрәр барлгдла.
Энүнә үүдәврмүдин һол дүрмүд - хөөчнр, үкрчнр, хар көдләчнр, теегин угатьнр. Бичәч шүлгүд элвгәр бичәд, олн умшачнрин седкл икәр авлла. Тер цага газетмүдт болн седкүлмүдт энүнә шүлгүд болн нань чигн үүдәврмүд тасрлтан угаһар барлгдҗаҗ. 1934 җилд Эрнжәнә Константин бичәчнрин Ниицәнә гешүн болсмн.
Билгт Хальмг улсин шүлгчин (1974 җ.), Советск Союзин баатр Делгә Эрднин нертә хальмг комсомолын мөрән лауреатын (1968 җ.), нерн зүүҗ билә. Хальмг болн орс келәр (1957-1980 җилмүдт) кесг дегтрмүд барлгдсмн: "Мөңк байр", "Эвин түрүн хавр", "Topha", "Мини йөрәл", "Андһар", "Җирһлин җивр". Дәкәд "Җирһлин хаалһ", "һалан хадһл", "Шүлгүд, келврмүд болн
түүкс", "Аңһучин көвүн", "Тер чилгр өдр", "Цецн булг" гидг нертә очерксин, келврмүдин, түүкин болн романа дегтрмүдин түүрвәч билә. Урн үгин хальмг утх-зокъялд баһ биш тәвцән орулж, шин, гүн утхта үүдәврмүдәр эврә умшачнран байрлулҗ йовсмн. Билгтин шүлгләнә аһулһ, дурдҗах седв-төрнь олн. Хальмг Таңһч, хальмг улс, тууҗнь, авг-бәрцнь һоллгч седв гихлә буру болшго. Ахрар келхлә, билгән, байн урн келтә зокъялмудан билгтә шүлгч хальмг улсин урдк цагин болн советин, шин цагин бәәдллә залһлдулҗ, цагин неквриг дахҗ төрмүдинь, урн үгин селмәрн медүлҗ. Энүнә "һалан хадһл" гидг роман хальмг утх-зокъялын тууҗд нег сарул халхнь болж үлдв.
Эрнжәнә Константинә урн бүтәлд һоллгч орм эзлдгнь юмб гихлә, хальмг тег, теегин сәәхн
дүр, теегин үрнә - хальмг күүнә - әмдрл, бәәдл-жирһл, керг-үүл, ухан-тоолвр, күүнә әмн, наснд учрдг хөв-кишг, ээҗ-аавин, өвкнрин уул заңшал, үгин һулмтын седв тегш сергәгдәд, магтгдҗ дуулгдна. Эн төрт нерәдгдсн иим шүлгүд зааҗ болхмн: "Берк байр", "Аавиннь ач хәрүлнәв", "Москва - хотл балһсн", "Теңгсин шууган", "Аршан аһарта модд", "Салькн", "һаң", "Өнр төрскм өндр", "Элстин туск частр", "Экин седкл", "Өрүн торһа", "Элст балһсм", "Шин Элст", "Хаврин байрта нарн", "Хавр" болн нань чигн шүлгүд. Күн болһн эврә һазр-уста, эврә төрскн нугтта болдг. Хальмг улсин эңкр нутг - өргн буурл тег. Тегәд хальмг күүнә әмдрл тееглә бат холвата мөн. Шүлгч эн тускар "Мөңк көк уласд" гидг поэмдән иигҗ тодлна:

\u201cТег мини, теегм
Теҗәлтә сәәхн ээҗм,
Эңкр ээлтә чамаһан
Экән гиҗ сөгднәв.
Күмнь экнр чамшң
Күүкд, көвүдән теткнә,
Келд орад төлжлтнь
Күцл кеҗ зүткнә.

Иигҗ шүлгч теегин һазртан дуртаһан медүлнә. Эн сәәхн үгмүд түүрвәчин чееҗднь, цогцднь шиңгдсн бәәнә. Хальмг теегән зокъялч эклә, ээҗлә дүңцүлнә. Тег әмтә-киитә тоотыг, шавшад урһсн юмиг теткнә, асрна, теҗәлән өгнә, гиҗ зокъялч медүлнә. Тернь үнн. Хальмг төрскн теегиннь тускар, эврәннь ухан-тоолвран, зокъялч кесг дәкҗ санҗ-тоолҗ бичҗ медүлнә:

Өнр төрскн теегм
Өврлҗ уласдим өскләч,
Өрүн мелмлзгсн чиигәрн
Өскә, хурһднь урһалач.
Кирү мөңглх намртнь
"Киилгәрн" ораҗ теврләч,
Көркүхн нилх ацмудтнь
Көк "бәрнәс" өмскләч.

Эн поэмдан түүрвәч яһж теегтән дурта бәәхән маднд медүлжәнә. Теегән зокъялч магтна, ханлтан өргнә. Юңгад гихлә, тег әмтә-киитә тоотыг харсна, теткнә, асрна. Болв, поэмдан зокъялч теегин тускар келв чигн, деер үзүлсн үлгүрәс аҗглхла, үүдәврин нег һол дүр урһсн уласн модн болна. Теегт суулһсн уласн модн шүлгчд хәәртә, эңкр урһмл болна. Шавшад урһсн уласнд теткмҗ, асрмҗ болсн теегән зокъялч теңкән уга магтҗ, ханлтан өргнә.

Тегәд уласдим өскәсн
Теҗәлтә сәәхн теегм,
Эңкр ээлтә чамаһан
Экән гиҗ сөгднәв!
Көк шүүстә уласдм
Көкрх дутман янзта,
Ярһа, өнчн уга
Ясрад, яралдад йовна.

Уласн модн зокъялчин үүдәлтд өвәрц урһмл болна. Эн моднла залһлдата бас нег "Элстин уласнд" гидг соньн сәәхн поэм зокъялч үүдәсмн. Поэмин һол дүр бийнь түүрвәч болна. үүдәвртән зокъялч эврәннь һашута, түрү-зүдү, муулян эдләд зовҗ йовсн нег цагин намтрин бәәдл-әмдрлин тускар келнә. 1937 җилд Сталина эрк шиллһнә йир догшн засгла харһсн цагас авн эврәннь өрк-бүләс, төрскн һазрас салад, зурһан җилдән түүрмд суусн, арвн дөрвн җилдән тууврт бәәсн һашута тууҗ болна. Болв һол дүр, бийнь түүрвәч, кедү зовлң, түрү-зүдү үзвчн, терүгән дааһад, тесәд, тууврт хөр hap җилән давулад, медәтә, медрлтә, зовлңд батрсн чиирг седклтә болҗ ирнә. Зуг авальнь күләҗ чадлго, талдан күүнд мордҗ. Көвүнь болхла, баһдан гемтәд әрлҗ. Тегәд зокъялч баһ-дүүвр насан санҗ, Элстин уласнд сәәхн иньгтәһән ирҗ, сүүдртнь серүцсн цаган тодлад, иигҗ бичнә:

Уласн, Элстин уласн,
Урһа кевтән бәәһәч,
Ухан, үндснчн бат,
Утльта иньгән күләһәч.
Цунцсн зуни халун
Цуурдсн намрин салькн,
Хүвсхсн киитн шуурһн
Хәәрәд, көлдәһәд давж.

Энүнә үүдәвриг орс, моңһл, украин, польск, бурят, киргиз болн нань чигн келнд А.Аквилев, М.Миронов (Андронов), Ц.Дамдинсүрэн, Ло.Чулуунбаатар, М.Кривицкий, Б.Озерный, И.Григорьев, К.Алтайский, С.Смирнов, В.Пальчиков (Элистинский), А.Дугинец, А.Мусатов болн нань чигн улс орчулсмн.
Шүлгчин "Цаһанд", "Бембшә Эрднь", "Саальч күүкн", "Цаһан хурһн", "Гернзл", "Хойр зүркн", "Доржин Очра Санҗ" гидг дуд олн улсин болв, тедниг әмтн ода чигн дурлҗ дуулна. Энүнә "Topha", "Харада", "Асхни дун", "Мөңк һал", "Зима", "Здравствуй, Москва", "Стою на границе" гидг шүлгүдт нертә кегжмчнр П.Чонкушов, М.Пюрвеев, Н. Лихобабина, О. Коваленко,
Ф. Лепихин айс үүдәһәд, сәәхн дуд һарһсмн.
Эрнжәнә Константинә хальмг улст, утх-зокъялд күргсн ик ач-тусинь йосн темдгллә. 1959 җилд Хальмг АССР-ин Деед Советин Президиумин Күндллһнә һашгар, 1971 җилд Запорожск областин сүүрин олн-әмтнә депутатнрин Күндллһнә һашгар, 1975 җилд "Күч-көлснә ветеран" гидг медаляр, 1981 җилд КПСС-ин Хальмг обкомин Күндллһнә һашгар,1982 җилин мөрн сарин 12-т советск утх-зокъялыг делгрүллһнә төләд, 70 җилин ончта өөнләнь болн 50 җилин үүдәгч үүлдвринь темдгләд, "Улсин иньгллт" гидг орденәр ачлгдла.
Эн җил бичәчин төрҗ һарсна 105 җилин өөнд нерәдәд, номтнр М.А. Лиджиев болн Л.А. Лиджиева хальмг келәр "Эрнҗәнә Константинә үүдәлтин седв болн төрл зүүлин онц" гисн нертә соньн дегтр барас haphcмн. Эн дегтр номтнрт, багшнрт, сурһульчнрт туста болхнь маһд уга.
Эрнҗәнә Константинә мергн билгтә үүдәврмүд олн умшачнрт, нег үлү дорас өсч йовх үйнрт сурһмҗ өглһнд үнлҗ болшго чинр зүүжәнә. Энүнә үүдәсн үүдәврмүдиг авад шинжләд хәләхлә, хурц үгнь, цецн ухань шиңгрснь тодрхаһар медгднә. үүдәвр болһнь келәрн, янзарн, йир сәәхн, күүнә чееҗиг байрар, гүн ухан-тоолврар дүүргнә. Чееҗдән хадһлсн эврәннь билгин кемҗәһинь медәд, төрскн улсиннь авг-бәрциг хадһлад, эн зөөриг күн болһнд күргҗ медүлх уха зүүһәд, эврәннь үүдәврмүдтән бичҗ үлдәсмн. Зокъялчин әмдрл - өдгә цагин үйнрт сурһмҗ болхнь маһд уга. Энүнә заяни билг, үүдәврмүднь цуг мана хальмг улсин ик
зөөр болҗ мөңкрсмн.

Мингиян ЛИДЖИЕВ,
Хальмг ик сурһулин номт