Дөңцл мөңгн тустаһар олзлгдх
18-11-2017, 08:43 
Таңһчин правительствин болн күцәгч йосна федеральн органмудын хоорнд батлгдсн 2017 җилд федеральн бюджетәс таңһчин бюджетд дөңцл мөңг өглһнә туск Бооцас күцәлһнә йовудын болн 2018 җилд Бооцас батллһна туст кегдҗәх көдлмшин туск төрмүд хәләгдв. Таңһчин олн зүсн халхин министрмүдин эн туст кеҗ-күцәҗәх көдлмшин тускар зәңглв.
Түрүләд таңһчин селәнә эдл-ахун министр Баатр Болаев АПК делгрүллһнә государственн программиг күцәхин төлә ямаран кемҗәнд шаңһа мөңгн йилһгдснә тускар илдкл кев. 2017 җилд таңһчд селәнә эдл-ахуг дөңнллһнә төлә ут тоодан 1 җува 442 сай 373 миңһн арслң, тер тоод федеральн бюджетәс 1 җува 360 сай 737 миңһн арслң болн таңһчин бюджетәс 81 сай 636 миңһн арслң йилһҗ өггдх гиҗ зуралсн болдг. әрәсән селәнә эдл-ахун министерствин халхар эн җилин эклцәс авн федеральн бюджетәс 732 сай 274 миңһн арслң йилһгдсмн. Ода деерән эн мөңгнә 95 процентнь олзлгдсн болдг. Батлгдсн Бооцанла ирлцәтәһәр селәнә эдл-ахун предприятьмүдт болн фермермүдт эндр өдр ут тоодан 754 сай 940 миңһн арслң өггдв. Дөңцл мөңгн тәрә тәрлһнә, темс урһалһна, һазр эд-бод келһнә, мал өсклһнә, кредитин мөңгнә хүвинь даңцалһна төлә селәнә эдл-ахун халхар үүлдҗәх арһлачнрт болн предприятьмүдт йилһгдв.
Келхд, тәрә тәрлһнә болн темс урһалһна кергт йилһгдсн 66 сай 620 миңһн арслңга демин мөңгн күцц олзлгдсмн. һазр эд-бод келһнә болн өвсн урһдг һазриг усллһна көдлмшиг декабрь сарин 10 күртл дуусад, эн кергт йилһгдсн 237 сай һар арслңга дөңцл мөңгн күцц кевәр олзлгдҗ һарһгдх. Таңһчд "Селәнә һазрин тогтурта делгрлт" гидг федеральн шишлң программ күцәлһнә йовудт 50 сай 476 арслң олзлгдв, эннь йилһгдсн мөңгнә 99 процент тогтаҗана. Тегәд җил төгстл дөңцл мөңгн цаглань болн күцц кемҗәнд олзлгдҗ һарһгдх гиҗ Баатр Болаев темдглв. 2018 җилд федеральн бюджетәс Хальмгин селәнә эдл-ахуг дөңнлһнә халхар өгх мөңгнә кемҗәг баһрулшго, тер кевәрнь үлдәхмн гив.
Таңһчин сойлын болн туризмин министр Хонгор Эльбиков сойлын халхар батлгдсн дөрвн бооцаг 2017 җилд күцәлһнә тускар келҗ өгв. Сойлын учрежденьсин материальн-техническ көрңгинь батруллһна төләд йилһгдсн 7,7 сай арслңга демин мөңгиг, тер тоод федеральн бюджетәс 6,9 сай арслң, күцц кемҗәнд һарһгдв. 17 селәнә сойлын герин материальн көрңгнь батрулгдв, энүнәс нань Баһ Дөрвдә района Тундутово селәнә сойлын Герт ясврин көдлмш кегдв. Хойрдгч бооцанла ирлцәтәһәр Хальмгин сойлын халхиг делгрүллһнә кергт 1 сай 912 миңһн арслң, тер тоод федеральн бюджетәс 812 миңһн арслң, йилһгдв. Эн мөңгәр дегтрин саңгудыг ясрулсмн, хамгин сән сойлын учрежденьсиг болн йилһән сән көдләчнриг урмдулсмн, искусствин бичкдүдин школмудын материальн-техническ көрңгнь батрулсмн, тер мет олн улс ирдг библиотексиг Интернетәр тетксмн.
"Селәнә һазрин тогтурта делгрлт" гидг федеральн шишлң программ күцәлһнә йовудт селәнә сойлын учрежденьсиг ут тоодан 12,6 сай арслңга мөңгәр дөңнв, тер тоод таңһчин бюджетәс 5,8 сай арслң болн муниципальн бюджетмүдәс 12 сай арслң һарһгдв. Эн җилин эргцд ясвр кегдх долан селәнә сойлын учрежденьд белдврин көдлмш кегдв, ирлцңгү төсвин-сметн цаасинь белдв. Дарук җилд эн объектсиг мөңгәр тетклһн тавн холванд өөдлх, дәкәд немр 70 сай арслң йилһгдх, тегәд чигн долан сойлын учрежденьд ясврин көдлмшиг дуусхмн гиҗ Хонгор Эльбиков зәңглв.
Эн җил санавиацин цергллтин көрңгинь батруллһна төләд федеральн бюджетәс 115,4 сай арслң йилһгдсмн. 2018 җилд чигн эн цергллтиг делгрүллһнә кергт мөңгн тер кемҗәнд йилһгдх гиҗ таңһчин эрүл-мендин министрин дарук Галина Диникиева келв. Тегәд чигн таңһчин ууҗдм бәәх селәдин әмтн санавиацин туслмҗар теткгдх.
Дарук җилд федеральн бюджетәс Городовиковск районд школ тосхлһна төлә 242 сай арслңга дөңцл мөңгн йилһгдхмн. Эннь кадетск хазгудын корпуст немр таарулсн гермүд тосхгдх. 2020 җил күртл таңһчд дөрвн школ тосхгдхмн гиҗ сурһуль-эрдмин болн номин министрин дарук Герман Санджарыков темдглв.
Таңһчин тосхлтын, көлгн-күчнә болн хаалһин эдл-ахун министр Кирилл Ботовин келсәр, декабрь сард Сарпан района Кировский болн Годжур селәд хоорндк хату девскртә утдан 6 дууна хаалһ эдлврт орулгдх. Хаалһ тосхлһна кергт 66 сай арслң һарһгдх. Эн хаалһиг "Селән һазрин тогтурта делгрлт гидг федеральн шишлң программ күцәлһнә йовудт тосхҗана. Өнчәр өссн улсиг гер-бүүрәр тетклһнә кергт бас дөңцл мөңгн йилгдҗәнә. Декабрь сард эн мөңгн күцц олзлгдх. 2018 җилд федеральн бюджетәс 43,5 сай арслңга дөңцл мөңгн йилгдхмн. Эн мөңгәр Городовиковск районд Бембишево болн Передовой поселкудын хоорнд автомобильн хаалһ тосхгдх. Өнчәр өссн улсиг гер-бүүрәр тетклһнә программ күцәлһнә төләд 19 сай һар арслң йилһгдх. Зуралсн зураһар эн льготн багин 25 күн бүүрәр теткгдх, Яшалтад гер тосхгдх, Элстд болхла шин тосхгдсн гермүдт патьрмуд хулдҗ авгдх.
Сүүрин йовудт тер мет таңһчин ЖКХ-н болн энергетикин министр Нелли Ткачева, спортын болн баһчудын политикин министр Дорджи Шикеев, экономикин болн хулд-гүүлгәнә министр Зоя Санджиева ахта йосна федеральн күцәгч органмудла бооца батллһна туст күцәҗәх көдлмшин тускар келҗ өгв.
Җил төгстл цаг ода чигн бәәнә, тегәд чигн йилһгдсн мөңгн олзта-тустаһар күцц кевәр олзлгдхмн гиҗ Игорь Зотов ашлҗ темдглв.

Маргарита АРЗАЕВА