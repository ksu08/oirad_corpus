Билгтә хальмг келнә багш
11-10-2017, 17:32 
Александра Алексеевна 45 җилдән сурһуль-эрдмин халхар көдлсмн. Целинн района Троицк селәнә Б.Б.Городовиковин нертә школ (ода гимназь) секгдсн цагас авн энд күцәмҗтәһәр үүлдлә. Билгтә багш А. Боваева 35 шаху җилдән бичкдүдт хальмг кел болн литератур дасхла. Энүнә сурһульчнр гүн медрләрн ончрад, нүүрт һардг бәәсмн. Багшиннь нилчәр эдн төрскнч седклтә, хальмг келндән хару болҗ өсв. Кесгнь дурта багшасн сән үлгүр авад, мана университетин хальмг келнә әңгд орад сурцхала. Келхд, энтн Айс Ожелдыков, Аюка Эрднеев болн нань чигн улс. Багшин өгсн медрл, сән сурһмҗ күүкд-көвүдт ик зөөр болв. Хальмг улсин сойл, амн үгин билгин зөөр меддг, келн-улсин зевсгүдт нааддг баһчуд университетин бәәдл-җирһлд шунҗ орлцад, шишлң мөрәсәр ачлгдла. Эн багшин урдк сурһульчнр ода эрдмтә улс, цуһар таңһчдан тустаһар көдлҗәнә.
Тоомсрта багш Александра Боваева бичкдүдт, баһчудт ик килмҗән өгч йовла. Олн җилин туршарт эднлә сәәнәр хәрлцҗ көдлдг бәәсмн. Өдгә цагт чигн эдн багшан мартлго даңгин олн зүсн байрла йөрәнә. "Мана эңкр багш, Та маднд халун зүркнә залян өгәд, мадниг олн халхар дөңнәд, җирһлин хаалһиг герлткәд, оньдин уралан зөрхд тусллат", - гиҗ эдн Александра Алексеевнад бичсн билә.
А. Боваева гимназьд 25 җилдән келн-улсин төрәр директорин дарукар чигн көдллә. Энд келн-улсин сурһуль-эрдмин системиг делгрүллһнә шишлң программ үүдәҗ һарһла. Александра Алексеевнан тогтасн программ гимназьд сурдг цуг күүкд-көвүдт, тер тоод орс бичкдүдт, хальмг кел шулуһар дасҗ авхд туслла.
Эн директорин дарукин дөң-тусар гимназин хальмг келнә багшнр, келн-улсин классмудын һардачнр көдлмшән сәәнәр күцәҗ йовла. Энүнә һардврт багшнр Светлана Эрднеева, Эвелина Эрендженова хальмг кел болн литератур дасхлһна төрәр ФГОС-ин некврмүдлә ирлцҗәх сурһулин-методическ зура тогтала.
Өөдән мергҗлттә, ик дамшлтта специалист А.Боваева олн җилин туршарт Целинн района хальмг келнә багшнрин методическ негдлт чадмгар һардҗ йовла. Александра Алексеевнан седвәрәр гимназин ул деер келн-улсин сурһуль-эрдмин төрәр семинармуд, конференцс болн нань чигн керг-үүлдврмүд бүрдәгдлә. Энүнд таңһчин багшнр икәр соньмсҗ орлцдг билә. Эн багш ямаран чигн кергиг ик даавртаһар күцәнә. Седклән тәвҗ, арһ-чидлән нөөлго олн җилин эргцд көдлҗ йовсн Александра Боваева әрәсән, таңһчин өөдән ачлврмуд авла. Целинн районд энүг цуһар күндлнә. Кесг җил хооран Александра Боваевад "Троицк селәнә күндтә бәәрн күн" гидг цол зүүлһснь бас учрта болв. Юңгад гихлә багш района сурһуль-эрдм делгрүллһнә кергт болн бичкдүдиг сурһмҗллһнд ик тәвцән орулсмн.
Александра Алексеевна эврән үстин района Эрднихн селәнәс. Хәрд һарад, Целинн районд олн җилдән бәәршлҗәнә. Хамгин бичкндк цагнь Алтайск крайин Чарышск района Ворошиловка селәнд давсмн. Төрскн һазртан сурһуль сурсмн. Школан төгсәснә хөөн Х.Кануковин нертә Элстин педучилищд орҗ сурла. Энүг сурһсн билгтә хальмг келнә багш Санҗ Алексеевич Кензеевиг ода чигн бүләнәр тодлна. Седклд тааста эрдм шүүҗ авлһнднь эн күн ик нилчән күргсинь эн даңгин темдглнә. Дәкәд өрк-бүлднь ээҗнь Матян Бува, эк-эцкнь - Цаһан Мариловна болн Алексей Эрдниевич Босхомджиевихн даңгин хальмгаһар күүнддг бәәсмн. Тегәд эн бичкнәсн авн өвәрц сәәхн хальмг кел соңсҗ йовла. Ээҗнь ут ду дуулдг билә. Эцкнь саратовск гарма татдг, домбр цокдг билгтә бәәсмн. Көгҗмин зевсгүдт наадсн хальмг айсмуднь энүнд ик байр, омг үүдәдг билә. Тегәд энтн бас эврә келән, сойлан медҗ авхднь ик урмд өгснь лавта.
Эн җил цаһан седклтә, билгтә багш А. Боваева ачта амрлһнд һарв. Бидн, гимназин хальмг келнә багшнр, кесн ач-тусинь темдгләд, энүнд ик ханлтан өргҗәнәвидн. Сентябрь сард багш ончта өөнән темдгллә. Күндтә Александра Алексеевна, өрк-бүләрн гем-шалтг уга бәәтн, ут нас наслҗ, буйн-кишг эдлҗ, өөрхн элгн-садтаһан, ачнр-зеенртәһән менд-амулң йовхиг Олн деедс бурхд евәтхә!

Светлана ЭРДНЕЕВА,
Троицк селәнә Б. Б. Городовиковин
нертә гимназин хальмг келнә багшнрин МО-н һардач