"үвләс менд һарвт?!"
02-03-2017, 12:35 
Эн өдрмүдт нег-негнләрн харһсн хальмгуд: "үвләс менд һарвт?!"- гиҗ мендлхлә, "һарв, һарв",- гисн хәрү өгәд әмтн цаһалҗахиг үзҗ болхмн. Барун һариннь ханцан буулһҗ, тавн хурһарн ханцнаннь зах бәрәд цаһалҗах
күүнләрн ханцан харһулҗ, нег негнәннь улан чирә хәләҗ: "үвләс өрк-бүләрн, мал-аһрустаһан гем-шалтг, түрү-зүдү угаһар һарвт?"- гиҗ цаһалдг авъясиг ик-баһ уга меднә.
Моңһл келтнр Цаһан Сарин байриг ик кезәнәс нааран темдглдг авъяс бәәһәтә. Учр-утхнь ямарамб?- гихлә, кезән-кезәнәс нааран орчлңгин йосар, эврә заң-авъясар өөрд хальмг улс хаврин эклц угтҗ кедг байриг Цаһан гиҗ нерәдсн болдг. үвл чилхдән өөрдәд, мал үвлзлһнәс һарх цагнь өөрдәд, маласн экләд төл авад, әмтн байр үүдәҗәх цаг болҗана. үсн-тосн элвг болад, цаһан зүстә хот-хол эдлврт орад, "цаһан идән" (белая пища) әмтнә олзд ордг төләднь эн байрин өдр Цаһан гиҗ нерәдгднә.
Эн җилин февраль сарин 27-ла хальмгуд Цаһаһан тосч цаһалцхав. Цаһан бүкл сардан болна. Цаһан Сарин өдрмүдт хальмгуд гер-гертән орлдад, боорцг-тохшарн белгән өглцҗ, нег негнәннь менд меддг авъяс хадһлгдҗ эндр өдр күцәгдҗәхнь йир сән.
Цаһана белг өгдг сән авъяс хальмгудт бас бәәнә. Бичкдүдт цаһан-улан мөңгәр, шикр-балтаһар, боорцгар белг өгдмн. Көгшдән тевчәд, бас белгән нерәддмн. Цаһанла наһцнрнь зеенртән шиир бәрүлнә. Зеенр Цаһанла зе бәрдг гиҗ келдг. Зуг зеенр дегд олн болад бәәхлә, хөөнә дөрвн шиир эс күртхлә, хавста мах белглдг бәәҗ. Цаһан өдрлә, эс гиҗ Цаһан Сарин туршарт зеенртән, ачнртан, элгн-саднаннь күүкдт мал заахла - сән йорта йовдл гиҗ тоолгдна. Гиичд ирсн күүнә сав йирин хальмгуд хоосн һарһхш, эн сән өдр нег үлү.
Цаһан Сарин туршарт кен ахан тевчәд, элгн-саднаннь мендинь медҗ цаһалх кергтә. Гер болһнд әмтн орҗ Цаһана цә уудмн. Тиигҗ нег-негән йөрәҗ мендллһн бүкл сардан давдг. Урднь хоорндан цүүглдәд керлдсн улсин бийнь Цаһанла Цаһана хотас эдллго бәәшго юмн. Гер-гертән орҗ, нег-негнәннь менд медҗ цаһалх йоста. Эн байр әмтиг хоорнднь ниицүлҗ, ни-негн бәәхиг хәәнә. Цаһанла нег үлү ик-баһ уга цуһар нег-негән тевчх, күндлх йоста юмн.
Цаһанла зурмн ичәнәсн һарад ишкрнә гиҗ келцхәнә. Цасн хәәләд, хальмг теегт йосндан хавр ирхиг цуг әмтә киитә хамг күләҗәнә. Хавр ирх болһнд эргндк йиртмҗ шинрнә - энтн йиртмҗин "нуувч". Эн шинрлт күүнә ухан-серлиг байҗаҗ сергәнә. Күүнә седклд дурн, буйнта керг күцәх санан үүднә, омг урһна. Билгтә күн хаврт шин үүдәлтин хәәвр олна. Хаврин йиртмҗин бәәдл давтгддго, кезә чигн эврә ончта, кецү сәәхн болдг төләд билгтнр эн ончинь темдглхәр шин үгмүд хәәнә. Хаврт седклиг дурн телҗ дүүргәд байсана. Хавр аашна, хальмгуд!

ЦЕДНә Раиса