Тануновихн диилвр бәрв
23-05-2018, 10:30 
Марһана йовудт өрк-бүлмүд бийиннь туск видеопрезентац олна оньгт тусхав, билг-эрдмәрн байрлулв, дарунь "Өрк-бүлин цецн ухан" гидг девсңд орлцад, олн зүсн төрмүдәр медрлән үзүлв. Түрүләд "Баахн өрк-бүл" гидг номинацд орлцачнр дөрлдв. Цугтаһаснь түрүлҗ эн марһанд орлцсн Вадим болн Саглр Дандыковихн Яшкулин районас йир сән белдвр үзүлв гиҗ темдглх кергтә. Эднә өрк-бүл арвн җил хооран тогтсмн, ода эдн һурвн көвүтә, эк-эцкиннь үлгүрәр эдн чик авг-бәрцәр бәәҗ спортар соньмсна. Дандыковихн сәәхн хальмг келәр өрк-бүлиннь тускар келҗ өгәд, тавулн \u201cШарка-Барка\u201d биилхлә, залд цуглрсн улс эдниг дөңнҗ альхан ташв. "Хамдан мадн күчн" гиҗ эдн келснь ил үзүлгдв. Эднә дару Яшалтаһас ирсн Юрий болн Елена Хворост Дима көвүтәһән болн Настя күүктәһән өрк-бүлиннь нер харсв. Күүкднь эк-эцкнь ямаран эрдмәр көдлҗәхин тускар шүлгүд умшв, цуһар эдн ду дуулв. Зурһан үртә Санл болн Тамара Манжеевихн, тавн үртә Эдуард болн Наталья Чужаевихн "Олн үртә өрк-бүлмүд" гидг номинацд хоорндан марһлдв. Өвкнриннь авъяс әрүнәр хадһлҗ йовх өрк-бүлмүдин номинацд һурвн өрк-бүл орлцв. Эннь Владимир болн Раиса Саранговихнә өрк-бүл Лаганя районас, Санл болн Баира Цебековихн Элстәс болн Константин болн Лия Лагаевихн үстин районас. Эн өрк-бүлмүд хальмг улсин авъяс, сойл, тууҗ хадһлҗ, дорас өсч йовх бичкдүдтән өвкнриннь авг-бәрц зааҗ йовна. Келхд, Саранговихн болн Цебековихн Хальмг Таңһчин Толһачин "Келни билг" гидг мөрән лауреатнр болна. Селән һазрт бәәдг өрк-бүлмүд дунд зурһан элч орлцв, эдн хоорнд зүткәтә марһан болв. Болв цуһар эдн билг-эрдмән үзүлҗ, эднә өрк-бүлмүд ниитә, нег-негндән түшг болдгиг үзүлв.
Марһана аш үдин хөөн диглгдв, жюрин гешүдт дииләчнриг йилһҗ авхд зөвәр берк болв. Тер бийнь номинац болһнд дииләчнр йилһгдҗ авгдв. "Җилин өрк-бүл" гисн өөдән нериг Тануновихнә өрк-бүл шүүҗ авад, Цугәрәсән марһанд таңһчин нер харсх зөв авв.
Наталья ДАВАЕВА