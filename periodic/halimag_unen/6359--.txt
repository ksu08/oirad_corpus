Татьяна Кожиеван "Инәдтә сәәхн асхн"
20-09-2017, 16:10 
Хальмг Таңһчин ачта артистк Татьяна Кожиеваг меддго улс мана таңһчд уга. Театрт дурта улс нег үлү эн билгтә артисткин наадн болһнд дуталго ирҗ, сәәхн эрдминь оньган өгч хәләнә. Билгин олн халхарн олн дунд күндллһ олсн артистк иткмжтә дүр бүрдәдгинь театрин шалһачнр, искусствин үүлдәчнр чигн темдглнә. Талдан олн артистнрас йилһрхләрн Татьяна шогта дүрмүдиг йир сәәнәр, седкл авлм өвәрцәр бүрдәдгнь бас нег сән ончнь болҗана.


Дүр болһнь эврә өвәрцтә

Олн улсин тааслт олсн артистк 1957 җилин сентябрь сарин 18-д төрсмн. Актерск эрдмиг нер туурсн ГИТИС-т дассмн. Энд хальмг студин баһчудла хамдан П. Хомский һардсн курст сурч, драматическ театрин болн кинон артисткин эрдм авсмн. Эн туст шогта нег йовдл тодлгдна. Улан Баатрт үүрмүдтәһән күүндҗәһәд, тедн дунд режиссер Күчтә билә, нег йовдлын тускар келснь мартгдхш. Мана студийцнр Москвад сурчасн кемлә тер бас тенд сурчасн бәәҗ. Нег уңг-тохмта болад, хальмгудыг хәәһәд, ГИТИС-ин общежитьд ирҗ. Тенд хальмгуд альд гиҗ сурснд, коридорар йовҗ йовсн В. Хаптахановур зааҗ. Тиигәд таньлдад, тернь Күчтәг күүкд бәәсн хораһур көтлҗ одҗ. Тенднь Таня Кожиева суусн бәәҗ. Эн хойр балдриг үзсн моңһл
көвүн кесгтән хальмгуд мел иим улс кевтә гиҗ сандг билә. Хөөннь мадн Күчтәлә харһх болһндан тер йовдлыг тодлҗ инәдг биләвидн.
Татьяна Ивановна театрт һучн нәәмн җилдән көдлҗ йовна. Институт төгсәһәд ирҗ көдлсн цагасн авн Басңга Баатрин нертә драматическ театрин тәәз деер кесг дүр бүрдәв. Сезон болһнд соньн нег дүр бүрдәлго бәәдмн биш. Олн режиссермүдин һардврт көдлв. О. Карнерин, М. Мамедовин, Б. Шагаевин, Б. Манджиевин тәвсн нааддт Татьяна кесг дүр бүрдәв.
Т. Миннулина "Колыбельная" нааднд Валентинан дүриг, П. Бомаршен "Женитьба Фигаро" нааднд Марселинан дүриг, Г. Соловскин "Остров любви и надежды" нааднд Настян дүриг Татьяна Кожиева бүрдәсиг хәләһәчнр сән тодлна. Дүр болһн эврәһәрн соньн болдмн. Дүрин заң-авцднь йилһгч нег темдг орулҗ, Татьяна нааддмн. Тернь тегәд әмтнд тодлгдж, оньгинь авлҗасмн.
Даңгин әмтиг шинҗләд, күн болһна заңд бәәх ончсиг тодлдг төләдән җирһлин тер шинҗллтиг дүр бүрдәхләрн Татьяна чадмг кевәр олзлдмн. Тәәз деер энүнә дөңгәр һарч ирсн күүкд улс мана өөрк җирһлд харһдг заң-авцарн иткмҗтә болдмн. Наадна туст режиссер тәвсн ик зурад немр темдгүд орулад, нааджах дүриг әмтнд өөрдхҗ чаддгарн Татьяна Кожиева даңгин ончрна. Энүнә бүрдәсн күүкд улсин дүрмүдин ик зууһинь бидн эврә җирһлдән үзнәвидн. Актерск эрдмдән тахшҗ, күцәмҗ бәрҗәхинь темдглҗ, 1999 җилд артисткиг "Сойлд бәрсн күцәмҗин төлә" гидг темдгәр әрәсән сойлын министерств ачлсмн.

Илвтә эрдмин делкәд

Дүрмүд дүрмүдән соляд, театральн җирһлд завср һарлго үүлдвр делгрв. "Ах война, ты война" гидг нааднд экин дүриг Татьяна бүрдәв. Л. Филатовин "Любовь к трем апельсинам" гидг нааднд Пекаркин дүр бүрдәҗ орлцв. Дарунь А. Островскийин "Доходное место" нааднд Стешан дүр бүрдәҗ эн наадв. һазадын орна драматургийин нааднд чигн Татьяна орлцҗ йовла. Нааднд белдәд, цагин бәәдлиг, альк һазрин улс терүнд орсинь медҗ наадх зөвтәһән артистк меддг билә. Институтд эдн цуг халхин белдвр авсн, дәкәд болхла хамгин сән театрмудын нааддыг, нертә артистнрин бүрдәсн дүрмүдиг үзҗ йовсн эднд нег таласнь амр билә. Болв талдан халхасн болхла урднь үзүлгдснәс оңданар наадх кергтә бәәсмн. Зуг тер үзүлгдснәс мууһар наадх зөв уга бәәсмн. Тегәд орн-нутгин цуг театрмудын тәәз деер тәвгдҗәх нааднд наадсн кемд зөвәр нәрн болн күнд болдмн. Болв Татьяна даңгин нег ончта темдг бүрдәҗәх дүртән орулдмн. Иигәд зарц күүкд күүнә дүриг Гарсия Лоркин "Дом Бернарды Альба" гидг нааднд бүрдәснь, М. Метерлинкин "Синяя птица" нааднд ээҗин дүр, М. Рощина "Валентин и Валентина" нааднд Ритан дүр, Н. Гоголин "Ревизор" нааднд бүрдәсн унтер-офицершин дүриг болн нань чигн дүрмүдиг театрин халхар эрдмтә специалистнр даңгин үнлҗ темдглҗ заадмн.
Хальмг Таңһчин ачта артисткин нер зүүсн Татьяна Кожиева актерск эрдмдән улм тахшад, концертн программст, телевизионн соңсхврмудт орлцдг болв. Телеүзлд Татьяна Ивановна шишлң соңсхврт орлцҗ йовла. Шог наадна асхдт, телемарһанд хара биш билгән үзүлҗ йовсмн. "Хальмг үнн" газетин умшачнриг дөңнсн кесг керг-үүлдврт Татьяна Ивановна орлцҗ йовсинь кен чигн мартшго.
Эн йир сәәхн хальмг келтә бер гиҗ деер бидн келләвидн. Тегәд келн-улсин драматургийин нааддт Татьяна Кожиева бүрдәсн дүрмүдин тускар онц келх кергтә. Тодлтн, "Кенз байнд" әдгә ямаран оньг авлм дүр болҗ. "Туугдвр" гидг нааднд Шура ямаран дүр болсинь санхнтн.
Б. Шагаев тәвсн "Бамба в поисках страны Бумбы" гидг нааднд Масанг болҗ Т. Кожиева наадла. В. Шуграеван болн Б. Манджиевин "О, Чүүчә, Чүүчә" гидг нааднд Татьяна Ивановна бүрдәсн Шүкрә чигн әмтнә оньгас һарсн уга. Тиигәд сезон болһнд билгтә артистк олн хәләһәчнрән соньн дүрмүдәр байрлулна. 2013 җилд театр Санҗ Балыковин "Девичья честь" гидг түүкәр тәвсн нааднд хазг күүкдин негнә дүрт хәләһәчнр Татьяна Кожиеваг үзв. 2014 җилд "Хальмг хүрм" гидг ик наадн тәвгдснд хүрмин гиич болсн Татьяна Кожиеван дүр хальмг улсин авъясмуд үзүллһнд зөвтә тәвцән орулв. Антон Амр-Санана "Хулха күсл" нааднд артистк хоша бәәсн күүкд күүнә дүриг иткмҗтә кевәр наадв. Хальмг келнь усн артистк иим нааднд ончлгдҗ, "эврә нууран олсн заһсн мет" амрар, эвтәһәр, байртаһар, чееҗнь секгдсн мет ирсн улст билгән нерәдҗ наадна. әмтн терүгинь үзнә, меднә. Олн әмтнәннь тааслт болн дөң артисткин билгнь оньдин кергтә болдгинь медүлнә. Йоста улсин артистк урдк кевәрн театрин илвтә делкәд мадниг дахулҗ орулна, тер хоорндан маднд инәдтә сәәхн асхиг белглнә. Ончта өөнин өөдмд ирсн мана дурта Татьяна Ивановна ут нас наслҗ, билгәрн мадниг оньдин байрлулҗ йовтха!

Галина ХЕЙЧИЕВА