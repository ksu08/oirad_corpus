Литературт дурта бичкдүд
27-11-2018, 10:27 
Цуг әрәсәһәр "Живая классика" гидг нертә ик керг-үүлдвр эклв. әрәсән цуг библиотекс терүнд орлцҗана. Хальмг Таңһчас эн соньн керг-үүлдврт А. Амур-Санана нертә Келн-улсин библиотек болн Хар һазра района Ачинеровск дундын школын библиотек орлцҗана. Эн керг-үүлдвр ноябрин 19-с авн 25 күртл болҗана.
Библиотекст бичкдүд болн баһчуд олар ирдгиг күцх, дегтрлә олн күүкд-көвүдиг үүрлүлх күцлтәһәр кегдҗәх керг-үүлдвр сурһульчнр дунд тааслт олсн бәәнә. Марһана бәәдлтәһәр болдг энүнд сурһуль-эрдмин министерств ик килмҗән өгч бүрдәнә. әрәсән Президентин грантын дөңгәр эн җил керг-үүлдвр бүрдәгдҗәнә.
Урн үгин зөөрлә, нертә бичәчнрин үүдәврмүдлә сурһульчнриг өөрхн таньлдулхар ик зуудан эн керг-үүлдвр күцәгднә. Терүнд орлцҗах баһчуд түүкләнә нег тасрхаг чееҗәрн умшҗ, әмтнә оньгиг авлх зөвтә. Марһан кесг девсңгәр давна. Түрүләд эврәннь класстан сәәнәр умшдган үзүлх, дарунь школын марһанд орлцх. Энд сәәнәр түүк умшснь района марһанд чидлән сөрнә. Терүнә хөөн таңһчин марһан болна. Сәәнәс сән гиснь регионмудын хоорндк девсңд сәәнәр түүк умшдган үзүлнә. Энд йилһгдсн сән умшачнр финальн марһанд Артекд цуглрна. Суперфинал болхла, Москвад Улан талвң деер болхмн. Ямаран ик шүүвр урн үгд дурта баһчудыг күләҗәнә.
Урдк җилмүдин марһаст диилвр бәрсн баһчудын тоолврар, эднд дегтриг дурлҗ умшхд библиотек дөң болна. 2017 җилә марһанд диилвр бәрсн Виталий Сорокина тоолврар, библиотекд эн көвүн орн-нутгин тууҗин туск, соньн орн-нутгудын туск дегтрмүд дурлҗ умшсмн.
Йириндән библиотек энүг эврә олн дегтрмүдәрн соньмсулдгин тускар Валентина Логинова келнә. Екатерина Жигульскаян санаһар болхла, библиотекд әмтн дурлҗ ирдг эвтә сән таал тогтсн болхла, сурһульчнр бийснь нааран ирҗ, медрлин хаалһд орх билә.
Бичкдүдиг дегтрәр соньмсуллһна хаалһс олн. Теднә негнь "Живая классика" гидг марһан. Терүг әрәсәд нәәмдгч кемдән кеҗәнә. Хальмгин баһчуд чигн терүнд дурлҗ орлцҗана.
ҖИРһЛИН Кермн