Хальмгин һазр бичкдүдин хәләцәр
13-09-2018, 11:32 
"Хальмгин туск дун" ("Песнь о Калмыкии") иим нерәдлһтә һәәхүл июль сард Келн-улсин библиотекд үзүлгдсн билә. Тиигхд бидн зуг ахрар эн һәәхүлин тускар бичләвидн. Зәңгин бәәдлтәһәр бичгдсн материалд соньн кесг тоотнь орсн уга билә. Тегәд би эн төрт дәкнәс умшачнрин оньгиг тусхахар седләв.
Эн төсвиг бүрдәсн Владимир Головачевла күүндх саам чигн учрсн билә. Владимир Сергеевич әрәсән географическ обществин гешүн, Москвад Западн округин библиотекд көдлнә. Тенд эн Москван вузмудт сурчах хальмг күүкд-көвүдлә таньлдв. Студенческ ниицәст орҗах баһчуд соньн олн седвәрәрн эн күүг соньмсулв. Теднлә таньлдсна дару талдан хальмгудла таньл-үзл болад, теднә кеҗәх үүлдврәр Владимр Сергеевич нег үлү соньмсв. Урднь эн карельск келн улсин элчнрлә таньлдад, теднлә хамдан кесг төсв кесн билә. Эн саамд хальмгудын тууҗла болн сойлла таньлдх кем учрв.
Өрк-бүләрн хотл балһснд бәәх кесг хальмгуд хоорндан харһҗ, байрин өдрән давулҗ, авъясмудан бәрҗәхинь энүнд икәр таасгдв. Тиигәд хальмг һазрар соньмсад, тенд бәәх улсин тускар медҗ авхар, библиотекд хальмг бичәчнрин үүдәврмүд угаг, хальмгин туск литератур баһ болҗахинь Владимир Сергеевич медв.
Москван Западн округин библиотекд көдлҗәх Головачев йириндән келн-улсин хоорндк хәрлцәнд ик оньган өгнә. Тиигәд Хальмгас тенд бәәх баһчудла күүндәд, хамцу нег төсв кехәр эдн шиидв. Москвад бәәх улст Хальмгин сойлын, тууҗин болн авъясмудын тускар келҗ өгх сана эдн зүүсмн. Тиигәд эн төсв үүдсн болҗана. Келн улсин хувцн ямаран бәәсинь, кезәңк авъясан әмтн ямаран кевәр бәрҗәхинь үзүлхәр эдн шунв. Җилин эклцәс авн Москван школмудар сурчах сурһульчнрин дунд Хальмг һазрин туск зургуд зурх үүдәгч марһа зарлсн билә. Хальмг баһчуд, теднә күүкд-көвүд болн Москван нань чигн сурһульчнр таңһчиг ямаран кевәр үзсән зургудын дөңгәр медүлв. Төсвин ашнь санснас сән болҗ һарв. Кесг өрк-бүлд төрсн бичкдүднь таңһчд ирәд угань бас бәәнә. Тедн эк-эцкин келсәр, төрскн һазрнь ямаран болҗахинь меднә. Тегәд тер бичкдүд чигн марһанд орлцад, эк-эцкин һазриг сансарн зурсинь хәләхд седклд тааста болна. Бичкдүдин ик зунь амрлһна цагларн аав-ээҗдән ирәд, хальмг тег ямаран болдгинь үзәд, мөр унад, бамб цецгүд, теегин һәрдиг һәәхәд, хурлд одад, кесг соньн юмиг медҗ авна. үзсн-соңссан тедн зургудтан үзүлснь йир һәәхмҗтә. Седклднь таасгдсн, зүркнднь өөрхн тоотыг күүкд-көвүд зургудтан үзүлсмн. Хаврар көк ноһаһар бүркгдсн тег, гөрәсд, темәд, балһсна бәәдл, өрк-бүләрн таңһчин һәәхмҗтә һазрар йовҗ йовхан зургудт үзүлҗ чадсинь хәләхд седклд тааста болна.
"Төсв кесг төриг хаһлв",- гиҗ Владимир Сергеевич тоолҗана. - Хальмгт өсч боссн күүкд-көвүд зургудан зурхларн дурта һазрарн дәкн нег йовад, терүнә тускар эк-эцкләрн тодлҗ күүндх таал учрсмн. Эврә һазрин тууҗиг соңсх, мартгдсн тоотыг сергәх арһта болв. Талдан һазрт бәәх хальмг бичкдүд, нань чигн сурһульчнр болхла, әрәсәд иим нег соньн келн улс бәәхинь медҗ авхд, медсән зургт буулһҗ зурх таал учрснь йир сән йовдл болҗана".
Түрүн һәәхүлмүд Москвад йир ик тааслт олв. әмтиг йир икәр соньмсулв. Кесгнь тер зургудыг хәләснә хөөн Хальмгт одад, цуг тер тоотыг эврә нүдәрн үзхәр бәәхән һәәхүл хәләсн улс медүлв. Бичкн зурачнрин зургуд деер Хальмгт Г. Рокчинскийин нертә бичкдүдин художественн школд сурчах күүкд-көвүдин зургуд немгдв.
Ода сурһулин шин җил эклснәс авн бичкн зурачнрин һәәхүл балһсна школмудар үзүлгдхмн. Хөөннь һәәхүл нертә номт болн зуульчлач Ирина Умнован экспедициг дахҗ, одсн һазртнь үзүлгдх гиҗ зуралгдҗана.
"Нанд бас һәәхүл йир икәр таасгдв. Тегәд би Хальмгт ирүв, - гиҗ Владимир Сергеевич тоолврарн хувалцв. - Энтн йирини нег һәәхүл биш. Энтн йоста соньн керг. әмтн хоорндк залһлдаг батллһнд бичкдүдин хәләц йир туста болна.
Терүгинь "Хальмгин туск дун" гидг һәәхүл медүлҗәнә. Иим һәәхүл җил болһн кегддг болхмн. Зуульчлҗ йовдг төсв болҗахнь маднд ик байрта болҗана. Ирина Анатольевна Умнова эн төсвиг йөрәҗ, эврә үүлдврләрн дахулҗ үүлдхәр бәәнә. Нертә зуульчлач, Федор Конюховин гергн эн төсвд тиим килмҗән һарһҗана".
Москвад библиотек олн болвчн, тенд Хальмгин туск литератур йир цөн. Зуг нег библиотекд "Җаңһр" бәәнә. Би Хальмгт нисч ирәд, түрүн кесн хулдм - энтн "Җаңһр", - гиҗ Владимир Сергеевич күүндвриг цааранднь йовулв. - Аэропортас намаг авч йовсн таксист Элстд түрүн ирҗ йовхим медчкәд, балһсна цутхлңгиг үзүләд, бумбсин тускар келҗ өгәд, "Җаңһриг" нанд умшҗ өгв. Ямаран ик байр! Ирсн өдрәсн авн би гиичлүлгч секдлтә улсла харһад, хальмгудын бәәдл-җирһллә тууҗла, сойлла өөрхн таньлдув".
"Хальмгин туск дун" гидг һәәхүлд орн-нутгин талдан кесг һазрар бәәх хальмгудын, һазадын орнд бәәдг хальмгудын бичкдүд орлцҗ чадҗана. Эн төсв иигәд хамцулгч ик күчтә болҗана.
Галина ХЕЙЧИЕВА
Инна Музраеван цооксн зургуд