Дегтрмүдиг сольҗ болшго
03-09-2014, 15:56 | Таңһчин зәңгс
Сурһулин жилин чилгчәр багшнр ирх җилд ямаран дегтрмүд кергтәһинь күүкд-көвүдт келҗ өгнә. Тегәд эн өдрмүдт эк-эцкнр күүкдтән хувц-хунр, сурһульд кергтә дегтрмүд хулдҗ авцхав.
Харм төрхд, сүл җилмүдт дегтрмүдин үн кесг холванд өсв, дәкәд дегтр кезә барас һарснь учрт авгдна. Шин җил эклхлә, зәрм дегтрмүднь сурһульд керглгдхш. Тегәд тер дегтрмүдән эк-эцкнр лавкд хәрү өгхәр, эс гиҗ талдан дегтрт сольхар седхлә, зәрм лавкс хәрү авхш. Юңгад? Учрнь олн.
Эк-эцкнриг үүмүлҗәх сурврт Хальмгт үүлддг Роспотребнадзорин заллтын хулдачнрин зөв харсдг әңгин ах специалист Жанна Эрендженова иим цәәлһвр өгв:
- Эн төр кесг җилин туршарт бәәһәтә. әрәсән Федерацин заканас иштә тас сольҗ болдго болн мөңгинь хәрү өгдго эд-тавр бәәнә. Теднә тоод хот-хоолын биш 14 эд-тавр орна. Тедн дунд дегтрмүд, брошюрмуд, альбомуд, картографическ болн көгҗмин девтрмүд, буклетмүд болн лит. Август сарас авн мана заллтур дөрвн-тавн күн ирҗ, дегтрмүдиг сольхар седләвидн гисн эрлһән орулв. Теднд специалистнр тодрха цәәлһвр өгв. өдгә цагт дегтрмүд кимд биш, зәрм лавксин хулдачнр талдан дегтрмүд бәәхлә сольна, зәрмнь тиигхш, теднә зөв. Тегәд дегтрмүд хулдҗ авсн цагтан оньган өгәд, чикәр авторинь, кезә барас һарсинь хәләҗ автн.