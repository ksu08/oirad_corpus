Эңкр күүкд улст нерәдв
13-03-2019, 12:42 | Таңһчин зәңгс » Сойл
Хальмг госфилармоня үүдәгч коллективс байрин болн сән өдрмүдт олн хәләһәчнрән байрлулҗ, концертмүд үзүлдг сән авъяс бәәнә. Хаврин түрүн сән өдрлә – күүкд улсин нарт-делкән байрла чигн филармоня коллективс концерт үзүлв.
Нарта орчлңгиг сәәхрүлдг, әмн-җирһлин эклц болдг күүкд улсин чинринь темдглхәр, амулң-менд дурдгч күчинь үзүлхәр, дурни сәәхн герләр өөрк улсан кеерүлдг заңгинь медүлхәр литературн– көгҗмин композиц метәр эдн концертән бүрдәв.
Филармоня коллективсин үүлдврин нег ончнь эдн классическ көгҗмиг олн дунд тархахар, делкән көгҗмин сән тоотла таңһчин улсиг таньлдулхар зүтклһн болҗана. Терүнә төлә эднә зергләнд сән сурһуль дассн, өөдән медрл авсн, консерваторьмуд төгсәсн көгҗмчнр, артистнр болн нань чигн специалистнр бәәнә.
Орн-нутгт темдгтә композитормудын үүдәврмүдиг күцәҗ, государственн симфоническ оркестр болн А. Цебековин нертә государственн хор концертн программиг эклв. Хальмг Таңһчин искусствин ачта үүлдәчнр Мерген Настинов болн Ольга Сердюкова һардҗах эн коллективс концерт болһнд соньн болн шин нег үүдәвр белдхәр зүткнә. Соңсачнрт таасгдх болн медгдх үүдәврмүд олхар даңгин хәәвр кенә. Валерий Гаврилинә болн Юрий Фалькинә көгҗмиг эдн олнд йир сәәнәр соңсхв.
Делкәд нер һарсн Астор Пьяццолан, Карлос Гарделин көгҗм чигн әмтнә чикнә хуҗр хаңһав. әрәсән Федерацин ачта артистк Надежда Баргаеван дуулсн «Арриведерчи Рома» гидг дун чигн тааслт олв.
Тиигәд тәәз деер һарч ирҗәх артистк болһн Хальмгин күүкд улс ямаран билгтәһинь үзүлв. Хальмг Таңһчин ачта артистк Бэла Тюрбеева «Калитка» гидг ду дуулҗ, әмтнд сергмҗ үүдәв. Хальмг дууг өргҗ сәәхн дуулдг Хальмг Таңһчин ачта артистк Анна Очкаеваг әмтн йирин альх ташҗ тосна. «Ялуха» дууна серглң айс әмтнд байр белглҗ күңкнв. Нарма Эрендженовин үгәр Петр Чонкушов һарһсн «Иньгтән» гидг дууг чигн Анна Очкаева дуулв. Исаак Дунаевскийин көгҗм соңсҗ кесг үйин улс өслә. Ода терүнә «Белая акация» гидг оперетд орсн дууг Хальмг Таңһчин ачта артист Владислав Арутюнов, Таңһчин Толһачин мөрән лауреат Эвелина Лиджиева болн Санан Бадмаев күүкд улст нерәдҗ дуулв. Симфоническ оркестр татдг Лерой Андерсона «Филд - Филд» гидг шогта болн сергмҗтә көгҗмиг әмтн даңгин таасҗ соңсна.
Сән өдрин концертд Хальмг Таңһчин искусствин ачта үүлдәч, нертә композитор Аркадий Манджиев дуулсиг соңсхдан таңһчин күүкд улс йир икәр дурлна. Композитор бийнь чигн ээҗнрт, экнрт, дурта күүкд улст дуудан нерәдхдән дурта. Хальмг болн орс дуудыг селәд дуулад, Аркадий Наминович концертд цуглрҗ ирсн күүкд улст ик байр белглв.
җИРһЛИН Кермн