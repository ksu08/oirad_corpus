Эрмдгтә улсин тускар ухалҗ
21-03-2018, 08:51 
"2016-2020 җилмүдт таалмҗта бәәдл" гидг государственн программ болн "2013-2020 җилмүдт Хальмг Таңһчин сурһуль-эрдмин делгрлт" гидг программ күцәлһнә йовудт таңһчд эрмдгтә улст зокаста таал тогтагдҗана. Таңһчин социальн теткврин учрежденьст эрмдгтә болн көгшн улст социальн туслмҗ күргдг шишлң багмуд бүрдәгдсн болдг. Хойр учрежденьд "Гер деернь санаторь" ("Санаторий на дому") гидг эв-арһ күцәгдҗәнә. Эннь специалистнр эрмдгтә улсин гертнь ирҗ, эрүл-мендинь ясруллһна туслмҗ күргнә. Тер мет таңһчин әмтнд социальн теткврин комплексн цутхлңгин ул деер гемтә-шалтгта улсиг болн эрмдгтә бичкдүдиг гер-бүлдән яһҗ хәләҗ, асрҗ, килмҗән күргдгиг дасхҗ, эн туст медрләр болн дамшлтар хувалцна. Ухань тату бичкдүдин Элстин гер-интернатд өдрәр үүлддг баг бүрдәгдв. Өрк-бүлд асргдҗах ухань тату күүкдиг эк-эцкнрнь өрүһәр нааран авч ирҗ, асхн күртл энд үлдәнә. Тиигәд экнртнь көдлмшт һардг арһ учрв. Өнчн-өвү көгшн болн эрмдгтә улсин гер-интернатмудт "Буйн" ("Милосердие") гидг әңгүд секгдсмн. Күнд гемтә, орнасн босдго гемтә улсиг энд бәәлһнә. Эднә төлә цуг таал тогтагдсмн.
Ниднәһә ут тоодан 500 һар эрмдгтә күн көдлмш хәәһәд, көдлмшәр тетклһнә органмудт эрлһ бичсн болдг. Теднә тооһас 250 шаху күүг көдлмшт орулв. Эднәс көдлмш эс олҗ чадҗасн най һар күүг цаг зуурин көдлмшәр теткв. Сурһуль сурчах насни дигт күрәд уга эрмдгтә 23 күүкн-көвүн зуни амрлһна кемд дав зуур көдлҗ, мөңг олв. Нег эрмдгтә күн эврә керг секҗ, арһлачин үүлдвр күцәҗәнә. Җир шаху күн олна көдлмшт орлцв, най һар күн даңгин көдлдг орм олҗ чадв, эс гиҗ цаг зуурин көдлмшт орв. Хөр һар күн җолачин, харулчин, операторин, нань чигн немр эрдм дасҗ авв.
Сүл җилмүдт таңһчд физкультурар болн спортар соньмсдг эрмдгтә улсин то өсәд йовна. Таңһчд паралимпийцнрин спортивн белдврин программ бәәдл-җирһлд тохрагдҗана. Тегәд чигн мана эрмдгтә спортсменмүд күцәмҗ бәрәд, әрәсән хамцу спортивн командсин ханьд орҗана. Таңһчд адаптивн физкультурин болн спортын таңһчин цутхлң бүрдәгдв. Гемтә-шалтгта улсиг зүсн-зүүл спортар дамшдг 23 специалистиг сурһҗ белдсмн. Давсн җилд таңһчд эрмдгтә улсиг орлцулад, арвн спортивн керг-үүлдвр давулсмн. Тер мет гемтә-шалтгта улс нәәмн цугәрәсән марһаст орлцсн болдг.
"2013-2020 җилмүдт Хальмг Таңһчин эрүл-менд харлһна делгрлт" гидг государственн программин йовудт реабилитацин дөңгиг делгрүллһнә керг-үүлдврмүд бүрдәгдҗәнә. Орсн җилин эклцәр кесн-то-дигәр, 9118 күн медицинск реабилитацин дөң авсмн, 1456 күүнд ода чигн медицинск реабилитацин дөң күргҗәнә. әрәсән эрүл-мендин халхар 254 эрмдгтә күн, тер тоод 57 бичкдүд санаторн-курортн эмнлһ авсн болдг. Ниднәһә льготн багин улст 70 462 миңһн арслңга 70 160 эмин рецепт бичүлҗ өгсмн. Таңһчин эрүл-менд харлһна халхд 33 шаңһа учреждень үүлдҗәнә, эднәс 27-нь әмтнд, тер тоод эрмдгтә улст туслмҗ күргнә.
Бас сойлын халхар гемтә-шалтгта улст таалмҗта бәәдл тогталһна болн туслмҗ күрглһнә туст темдгтә көдлмш кегдҗәнә. А.М. Амр-Санана нертә Келн-улсин библиотекд нүднә харань му улсин төлә шишлң әңг үүлдҗәнә. Иим улсин төлә шишлң дегртмүд, "ду һардг" дегрмүдтә флеш-картмуд болн аудио-кассетмүд бәәнә.Н.Н.Пальмовин нертә Келн-улсин музейд бас эрмдгтә улсин төлә шишлң эв-арһ үүлдҗәнә. Драмин болн шог наадна таңһчин Орс театр "Перо Жар-птицы" гидг төсв күцәҗәнә. Энүнә йовудт нүднә харань тату бичкдүдин төлә дөрвн аудио-тууль бичҗ авсмн. Тиигәд социальн, эрүл-менд харлһна, спортын, сойлын халхар эрмдгтә улст таалмҗта бәәдл тогтахар шунҗана.
Маргарита АРЗАЕВА