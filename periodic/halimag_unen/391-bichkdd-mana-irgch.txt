Бичкдүд - мана иргч
20-09-2014, 10:29 | Таңһчин зәңгс
Сүл җилмүдт мана таңһчд бичкдүдин садт күүкд-көвүдиг ормар тетклһнә төр сәәнәр хаһлгдҗахинь бидн үзҗәнәвидн. Хотл балһснд өдгә цага хойр дошкольн учреждень тосхгдсн бәәнә, ясврин көдлмш кеһәд немр орм бүрдәнә. Райодар чигн эн төр күцәмҗтәһәр хаһлгдҗахнь йир сән. Юңгад гихлә бичкдүдин садт ордг күүкд-көвүдиг школд белднә, эдн цаган тустаһар давулна, бийләһән цацу бичкдүдлә наадна. Эннь иргчдән школд орхлань бас туслх, эдн нег-негән сәәнәр меддг төләдән хоорндан ни-негн болхнь маһд уга.
Одахн мана 14-ч тойгта "Герл" гидг бичкдүдин садт немр 60 орм йиһгдв. Тегәд чеерүдт зогсҗасн эк-эцкнр бичкдүдән садт орулҗ чадв. Энд сән ясвр кев, шин өлг-эд, наадһас хулдҗ авгдв, бичкдүдин төлә сән таал тогтагдсн бәәнә. Ода энд бичкдүдин садын һардвр дәкәд нег келн-улсин баг секхәр зурлҗана. Дорас өсч йовх бичкдүд төрскн келән сәәнәр дасхин төлә хальмг келнә багшнр болн сурһмҗлачнр цуг арһ-чидлән агсҗ көдлтхә гиҗ дурдҗанавидн. Мана бичкдүдин төлә сән таал тогтаснд Элст балһсна 14-ч тойгта бичкдүдин садын һардач Е.Бальдинкиновад, цуг көдләчнрт, балһсна болн таңһчин һардврт ик ханлтан өргҗәнәвидн. Бичкдүд - мана иргч. Мана күүкд-көвүдин җирһл сән-сәәхн болтха, төрскн һазртан туста, өлзәтә үрд болҗ өстхә!