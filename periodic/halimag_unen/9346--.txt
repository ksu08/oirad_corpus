Вузмудын нөкцлт батрҗана
27-11-2018, 10:26 
әрәсән болн Китдин һардвр мана хойр орн-нутгин иньгллтиг батруллһна, экономикиг делгрүллһнә "Один пояс - один путь" гидг ик кемҗәтә төсв зарлв. Эн төсвәс иштә Хальмг госуниверситетд ноябрин 14-с авн 17 күртл тиим нертә нарт-делкән форум бүрдәвгдҗ давулгдв. Энүнд Москван нертә вузмудын МГУ-н, МГИМО-н, РГГУ-н, Москван педагогическ университетин, Моңһлын Ховдск университетин, Китдин Өвр Моңһлын университетин болн нань чигн вузмудын номтнр орлцҗ, тоолврарн хувалцҗ, хамдан филологин, китд кел дасхлһна методикин болн нань чигн төрәр бичдг хамцу номин коллектив бүрдәв, тер мет хойр орн-нутгин тууҗиг шинҗллһнә бас нег хамцу коллектив тогтагдв гиҗ келх кергтә.
Эдн хамцу кевәр көдлҗ, әрәсән номин саңгудын грантын төлә шинҗллтән орулх. Форумин күцәсн ик болн түүнәс невчк баһ кемҗәтә керг-үүлдврин, тедниг эн ик хург яһҗ хамцулсна, мана таңһчд эднд яһҗ таасгдсна тускар бидн талдан вузмудас ирсн күндтә гиичнрәс сурлавидн. Эдн иим хәрү өгв.
Моңһлын Ховдск госуниверситетин номт Джавхнан иигҗ келв: "Форумд орлцсн вузмудын болн Хальмг университетин хоорнд хамцу коллективин туск бооцан батлгдла. Мана Ховдск университетин номтнр өөрд улсин литературин бичмр бумбсин болн эднә сойлын төрәр нөкцлтин көдлмшән гүүдүлхәр зуралҗана.
Би бас өөрд тохмта күмб, Хальмг Таңһчд ирсндән ик байрта бәәнәв, моңһл болн өөрд келнә кесг төр шинҗллһнд бас орлцхв гиҗ ик урмд авсн бәәнәв. Хальмг ГУ-н цуг оютнр, тер тоод һазадын орнас ирсн баһчүд цугтан ни-негн бәәҗ, сойлын фестивальд эврәннь сойлан, ду-бииһән үзүлсн йовдл нанд ик гидгәр таасгдв. Тиигҗ ни-негнәр номтнр чигн үүлдх зөвтә, баһчуд маднд сән үлгүр үзүлҗәнә, "Один пояс - один путь" форум бас тиим күцл тәвҗәнә".
Ольга Масловец (МГИМО) бас ни-негнәр үүлддг Хальмг ГУ-н багшнрин болн оютнрин коллектив ямаран чигн кергиг күцәҗ чадх гиҗ темдгләд, һазадын орна оютнр үзүлсн сойлын программ, бүклдән эднә фестиваль йир сән, урмдта болн тааста болв гиҗ келв.
\u201cНарт-делкән\u201d форумд намаг дуудснд би ик ханлтан өргҗәнәв.
Хальмг ГУ-н болн нань чигн вузмудын специалистнрлә таньлдув, китд кел дасхлһна методикин халхар хоршасн соньн дамшлтарн хувалцлтавидн, тернь ик туста болв. Кен-негән күндллһнә, интернационализмин, йоста иньгллтин сәәхн бәәдлд форум давв. Баһчудыг иньгллтин, нег-негндән дөң боллһна таалд өскхлә, эдн иргчдән ни-негн делкә өргҗүллһнд нилчән күргәд бәәх.
Хамцу номин коллектив тогталһн - тертн йир соньн керг, цуг вузмудын делгрлтд эн төсв тәвцән орулхнь лавта, тиим хамцу керг олхла йир туста юмн болх. Шин таньлдсн олн үүрмүдләһән бидн туста кесг юм үүдәҗ чадхвидн гиҗ бат ицгтә бәәнәв. Ном бас дипломатьд церглх зөвтә\u201d, -гиҗ номт келв.
Лола Рахимбекова (Москван лингвистическ университет): "Хальмг университетин бүрдәҗ давулсн нарт-делкән форумд би ик байртаһар орлцлав, тана таңһчд түрүн болҗ ирҗәнәв, цугнь нанд таасгдҗана. "Один пояс - один путь" гидг төсв хамгин түрүнд экономикин болн көлгн-күчнә төрмүдт нерәдгдҗәнә.
Тегәд чигн китд кел меддг специалистнр, тер тоод орчулачнр, өөрхн иргчд икәр керглгдәд бәәх гиҗ санҗанав. Иргч җиләс авн сурһульчнр ЕГЭ китд келәр чигн өгч чадх, өөдән аш бәрхлә, билгтә баһчуд кесг вузд, тер тоод мана лингвистикин университетд орҗ чадх. Хальмг университет һазадын орнд орс кел тархалһар ик көдлмш күцәҗәнә, терүг би өөдәнәр үнлҗәнәв\u201d.
Саглар Леджинова (МГУ-н Азин болн Африкин орн-нутгин институт): Элстд мини элгн-садн бәәнә, тегәд нааран ирсндән икәр байрлҗанав. Урднь би китд тууҗ дасхар седҗәләв, тегәд МГУ-д орлав, хөөннь китд келәр соньмсад, терүг ода оютнрт дасхчанав. Хальмг университетд болҗах оютнрин олимпиадар би соньмсҗанав. Оютнрт ямаран даалһвр өгсинь йовад хәләвүв.
Нег форумин кемҗәнд тиим кесг керг-үүлдвр бүрдәснд Хальмг ГУ-н һардврт ханлтан өргҗәнәв. Университетд ни-нег коллектив көдлҗәнә, эдн ик көдлмш кеҗәнә, һазадын орна вузмудла өргәр нөкцлтнә, орс кел тархаҗана. Эднә олн кергүд мадниг өврүлв. Тегәд Хальмг университетин һардврт тогтагдҗах Москван, Хальмг Таңһчин, әрәсән болн Китдин вузмудын номтнрин хамцу коллектив өдгә цагин шинҗллтән кеҗ, эн көдлмшиг өргҗүлҗ, улм өөдән кемҗәнд өргҗ чадх гиҗ батар ицҗәнәв".
Хальмг университет форумин кемҗәнд әрәсән кесг региона оютнр орлцсн олимпиад болн Хальмг ГУ-н активистнрин бал бүрдәв. Олимпиадын дииләчнь Волгоградын социальн-педагогическ университетин оютн Ксения Филипченко болв. Хойрдгч ормд Татьяна Бурова һарв, һурвдгчнь Дина Сдобнова болв. Эдн цугтан дииләчлә нег университетд сурна. Дөрвдгч ормд хальмг ГУ-н 3-ч курсин оютн Оюна Балткаева һарв.

ТүРВәН һуна