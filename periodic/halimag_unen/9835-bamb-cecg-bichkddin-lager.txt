«Бамб цецг» - бичкдүдин лагерь
24-06-2019, 15:48 | Таңһчин зәңгс » Зәңг
«Таңһчин әмтнә социальн теткврин комплексн Цутхлң» гидг учрежденя өрк-бүлмүдт болн бичкдүдт дөң күрглһнә әңгин медлд «Бамб цецг» гидг лагерь үүлдҗәнә. Июнь сарин 4-с авн баһ тетквртә, олн үртә болн җирһлин күнд таалд туссн өрк-бүлмүдин күүкд-көвүд энд амрчана. Ут тоодан 25 күүкн-көвүн эн селгәнд орҗана. Эн бичкдүд эн җил 1-ч класст орх, тегәд школын өмн энд сергмҗтәһәр амрхин төлә соньн программ белдгдсн бәәнә.
Лагерьт амрчах бичкдүдлә психологуд олн төрәр күүндвр тогтана, ИЗО-н, хореографин занятьс болна, күүкд-көвүд хальмг улсин тууҗла болн авъясмудла таньлдҗ һарин кегдлмүд кенә. Майя Каруева бичкдүдт хальмг туульс умшна, эднд хальмг улсин авъясмудын тускар цәәлһҗ өгнә. Хальмг Таңһчин сойлын ачта артист, нертә биич Николай Болдырев күүкд-көвүдиг хальмг би биилдг дасхҗана. Лагерин селгән төгсснд нерәдгдсн керг-үүлдврт бичкдүд хальмг би биилхәр зуралҗана. өдр болһн энд марһас, наадд, соньн харһлтс болн нань чигн керг-үүлдврмүд бүрдәгднә. Дәкәд зуни кемд цогц-махмудан батрулад, чаңһ-чиирг болхин төлә бичкдүдин үүдәлтин бәәшңд эдн өөмдг бассейнд одна. Элст балһсна 10-ч тойгта дундын школд бичкдүд өдрт хойр дәкҗ халун хот ууна. Баһ тетквртә өрк-бүлмүдт өсчәх бичкдүдт лагерьт цуг таал тогтагдв, эдн цаган сергмҗтәһәр болн тустаһар давулҗана. Түрүн болҗ школд орх бичкдүд сәәнәр амрсна хөөн сурһулян сәәнәр сурх гиҗ сангдна.
Мана зәңгч
ЗУРГТ: «Бамб цецг» лагерьт амрчах бичкдүд