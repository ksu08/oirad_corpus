Вадим Пальмовд Элст таасгдв
16-12-2017, 10:23 
Хальмгин тууҗд зөвтә тәвцән орулсн номтын тохмас үлдҗ йовх элчнрлә таньлдхар музейд сойлын болн олна үүлдәчнр цуглрҗ ирв. Номтын ачнь Вадим Пальмов хойр көвүһән дахулҗ ирсиг цугтан үзв. Ааван дураһад, эдн цугтан сурһуль-эрдмтә болн билгтә улс болсмн. үүдәгч болн номин үүлдврин халхд Пальмовихнә нерн урдк кевәрн нүүрләчнрин тоод йовхинь темдглхд маднд байрта. Келхәс, Вадим Пальмов Хальмгт түрүн болҗ 2009 җилд ирсн билә. Нертә көгҗмч тер ирлһндән Элстин искусствин колледжд мастер-класс давулсн билә. Ода пианист Вадим Пальмов концертд ик үүлдвр кенә, Германьд көгҗмин медрл зааҗ көдлҗәнә. Аавнь көдлҗ йовсн республикд ирх седкл эднд даңгин ордгин тускар келцхәнә. Хальмг Таңһч эднд таасгдв. Николай Николаевич Пальмов цуглулҗ диглсн кесг соньн болн ховр материалмуд Келн-улсин архивд хадһлгдҗахин тускар Нина Кутушова келв. Номтын өвәрц тер материалмудын чинрнь ода күртл геедрлго, эн кергиг яһҗ кехлә сән болхин үлгүр болҗана. Пальмовин ачнь ирснь Келн-улсин музейин көдләчнрт нег үлү ик чинртә йовдл болв. Иим харһлтс цаарандан кегдх, залһлдан батрх гисн иткл бәәнә.
Билгнь өөдәнәр үнлгдв
Басңга Баатрин нертә Келн-улсин театрин художественн һардач, әрәсән искусствин ачта үүлдәч Борис Манджиевиг ончта өөнләнь олн улс йөрәв. Өөнин асхнд орлцхар ирсн улс билгтә эн күүнә эрдмин олн зүсн халхла таньлдв. "Би таднд дуулҗ өгнәв" гиҗ нерәдгдсн тер асхн цугтад кесгтән мартгдшго.
Хальмг улсин шүлгч Вера Шуграеван шүлгәр һарһсн "Цаһан Амн" гидг дууһар Борис Манджиев болн Любовь Лазарева эн асхиг эклв. Орн-нутгин Хүүвин депутат Марина Мукабенова, таңһчин правительствин ахлачин дарук Боова Бадмаев, таңһчин сойлын болн туризмин министрин дарук Николай Санджиев йөрәлин үгән нерәдв. Хальмг Таңһчин Улсин Хуралын (Парламентин) Ахлач Анатолий Козачко режиссерт Улсин Хуралын күндтә Диплом бәрүлҗ өгв.
әрәсән театральн үүлдврт нер һарч йовх режиссериг әрәсән СТД-н Хальмг әңгин ахлач Татьяна Михеева йөрәһәд, А.Калягина йөрәлин бичглә таньлдулв. Дөрвн частан болсн эн концертд билгтә олн улс баһчудас авн үүрмүд-артистнр күртлән орлцҗ, билгтә режиссерт күндллһән медүлв. әрәсән кесг театрмудас энүнә нернд йөрәлин бичгүд ирв. Азербайджана болн Хальмг Таңһчин ачта артист Ильхам Асадов эврәннь дууһан Борис Манджиевд нерәдв. Билгтә артистын, дуучин, режиссерин ачлврмудтнь Станиславскийин медаль, Хар һазра района күндтә иргнә нерн эн өдр немгдв.
Урн эрдмчнрт -
грантмуд
Хальмгт туризм делгрүллһнә кергиг күцәһәд, терүнд дөңцл туста болх тоотыг дөңнх төр хаһлгдҗана. Таңһчур зуучлҗ ирх әмтн эндәс келн-улсин кегдлмүд авч хәрхәр седнә. Тегәд урн һарин эрдмчнриг дөңнх грантмуд йилһҗ өггдхмн. Субсидин бәәдлтәһәр йилһҗ өггдх грантмуд авх саната улс сойлын болн туризмин министерствд эрлһ орулҗ өгсн билә. "Хальмг Таңһчд улсин урн һарин үүдәлтиг делгрүлхин 2017 җилд грантмуд һарһлһна туск" таңһчин правительствин тогтаврла ирлцәтәһәр эн үүлдвр күцәгдҗәнә. Оборудовань, көдлмшин инструментарий, көдлмшт кергтә тоотыг болн материалмудыг хулдҗ авлһнд грантмуд һарһгдҗана. Улсин урн һарин эрдмин халхар үүлдҗәх онц арһлачнр болн эрдмтә нань чигн улс тер грантмуд авч болх марһанд орлцҗ чадҗана.
ҖИРһЛИН Кермн