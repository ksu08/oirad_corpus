Теңгрт дуран өгсн хальмг күүкн
13-12-2018, 10:02 
- Эн көрстә һазр деер төрҗ һарад, олна хормад багтҗ, бичкн болв чигн күцәмҗд күрсндм мини эк-эцкин, Анатолий болн Любовь Учаевихнә, ач-тус бәәнә. Мини бичкндк цаг хөвтә, байрта билә, эк-эцкм намаг альхн деерән бәрҗ өкәрлҗ, таалҗ өскв. Тер цагиг тодлхдан би йир дуртав. Бичкндән би экән көдлмшәсн ирхинь күләҗ, аашхинь үзхләрн өмнәснь гүүҗ тосдг биләв. Эцктәһән хамдан мөрнә урлданд одҗ хурдн арнзлмудыг хәләҗ, олн әмтнә нәәрт орлцдг бәәсән ода чигн тодлнав. Эк-эцкм нанд чик сурһмҗ өгв, эдн мини түрүн селвгч болн ицлтә түшг болна, тер төләд ямаран чигн төр учрв чигн хамгин түрүнд эднә сүв-селвг авхар зүткнәв. Бичкндән би артист болнав гиҗ сандг биләв. Болв школан төгсәснә хөөн финансин академьд орв. Келхд, Х.Косиевин нертә гимназьд гүн медрл авсн төләдән деед сурһульд сурхд күнд болсн уга, - гиҗ Герл келв.
Күүнә заң, авг-бәрц бичкндк цагтнь медгднә гиҗ келдгнь хара биш. Шулун-шудрмг, чаңһ, керсү ухата Герл күүкн 5-ч класст сурчаһад, каратэ-до шотокан секцд орснь энүнә арһ-чидлинь делгрүлв. Нертә тренер Виталий Скляровин чадмг һардврт күүкн ик күцәмҗд күрәд, күрң бүстә болад, Хальмгин чемпионкин нер зүүсмн. Спорт энүнә җирһлд ончта орм эзлҗ, цогц-махмудан батруллһнд туслсн деерән олн зүсн күчр-күндиг диилхд, бийән чикәр бәрхд, дарунь чик шиидвр авхд дөң болв. Деед сурһульд сурчаһад, Герл университетин нер харсад спортивн марһаст болн керг-үүлдврмүдт орлцдг бәәсмн. Олна нүүрт оньдин йовдг, шамдһа, седвәртә күүкн талдан чигн керг-үүлдврмүдт орлцҗ йовсиг бас заах кергтә. Тиигәд, 2017 җилд эн "Авто-мисс" гидг сәәхләсин Цугәрәсән марһанд орлцад, каратэһар эв-дован үзүләд, "Мисс талант" гидг номинацд ончрсмн. Деед сурһульд сурчахдан банкин халхд дамшлт хоршаһад көдлдг бәәсн учрар спортар соньмсх цаг ховр болад бәәв.
- Болв удан цагтан спорт угаһар би бәәҗ чадсн угав. Тиигәд нег дәкҗ "Пантеон" гидг күүкд улсин футбольн лигин тускар соңсад, терүнә медлд "Asia Gold" команд бәәдгин тускар медүв. Эн командын ханьд олн келн-улсин, тер тоод хальмгудын элчнр футбол нааддгнь нанд өврмҗтә болв. Хойр җилдән би эн командд орнав, олн зүсн чемпионатд орлцҗ му биш күцәмҗд күрвидн. Эн җилин хаврар бидн плей-офф, дарунь полуфиналд болн финалд һарад, цаһан мөңгн кубок аввидн. Болв эрк биш диилвр авхар зүткдг төләдән бидн эн җил Москва балһсна чемпионмуд болсндан йир байрта бәәнәвидн. Мана тренерин болн олн хәләһәчнрин дөң-тусар бидн диилвр бәрҗ чадвидн. Дәкәд мана командын гешүд хоорндан йир ниитә, нег өрк-бүл кевтә ни-негн,- гиҗ Герел келв.
Футбол нааддг деерән күүкд хоорндан үүрлҗ, цаган хамдан давулхдан дурта. Эдн дунд хальмг, бурят, тыва, хасг, киргиз болн нань чигн келн-улсин элчнр бәәнә, эдн нег-негнәннь сойлар болн тууҗар соньмсна. Хамдан келн-улсин сән өдрмүд темдглнә, командын капитан Елена Мардаеван гертнь цуглрад, хамдан бурят болн тыван бууз гидг хот кехдән дурта. Төгрг ширә эргәд сууһад, эдн күн болһн төрскн келәрн йөрәл тәвнә. Эднә командын күүкдт келн-улсин хувц-хунрин презентацд орлцх үрвр кенә. Эн сәәхн чирә-зүстә күүкд футбол нааддг командын элчнр болҗахиг медсн улс алң болна. Баахн күүкд футболд дурта болҗахнь цуһараднь өврмҗтә болн өвәрц йовдл болна.
Г.Учаеван келсәр, эн футболд йир дурта. Бичкндән "Родничок" лагерьт амрсн цагтан көвүдлә футбол наадад, бийән өгдго бәәсмн. Эн җил зунар футболар нарт-делкән чемпионат болхд күүкн Францин, Бельгин болн Хорватин командсин наадд оньган өгч хәләв, әрәсән болн Испаня командт бас зовсан заана. "Харһлт болһн зүткәтә болв, цуһар чемпиона нер зүүхәр арһ-чидлән үзүлв. Нертә футболистнрин наад хәләхд соньн болсн деерән маднд туста болна", - гиҗ күүкн келв.
Келхд, Герл Учаева 9-ч тойгта, эн командын дәврәч болна. Иим тойгта болснь хара биш, энтн энүнә дурта Фернандо Торрес футболистин тойг болҗана. Урднь эн "Атлетико Мадрид" клубд нааддг бәәсмн, ода Японьд "Саган Тосу" командд наачана. Чемпионатын наадд одҗ хәләх арһ учрсн уга, болв дигтә эн өдрмүдт "Asia Gold" команд Москва балһснд Улан талвңд күүкд улсин командс дунд болсн марһанд орлцв. "Динамо" командла үр-иньгллтин матчд эдн 1:0 тоотаһар диилвр бәрснь эднд ик байр-бахмҗ үүдәв.
Сурһуль сурчасн цагтан Герл банкин халхар цаг зуур көдлсн билә. Болв нег ормдан удан сууҗ көдлҗ чадшгоһан эн медәд, соньн болн өврмҗтә керг күцәдг орм хәәхәр шиидв. Тиигәд эн "Аэрофлот" компаньд документсән орулад, теднә цуг некврлә ирлцҗәх төләдән бортпроводницин көдлмшт орв. Көдлмшнь Герлд йир таасгдна. "Зәрм улс нисхдән әәнә, тегәд теднлә күүндәд, дөң-тусан күргҗ өгнәвидн. әмтнд килмҗән тусхаҗ, сән таал тогтаҗ, эднд әәмшг уга бәәдл теткнәвидн. Би зуульчлхдан дуртав, тегәд мини тааслт болн көдлмш дигтә тусснь йир сән болв. Би кесг һазадын орн-нутгт одв, мана ик орн-нутгин кесг балһсдт бас күрүв. Би кишгтә күмбв, тааста көдлмштәв, өөрхн элгн-садм цуһар эрүл-менд, дурта спортар соньмсҗ күцәмҗ бәрнәв", - гиҗ Герл санан-седклән келв.
Герл Учаева ода күч-көлснә хаалһиннь эклцд бәәнә. әмтнлә ээлтә, тевчңгү, өр-өвч седклтә, оньдин шин медрл хоршахар зүткдг күүкн эрк биш ик күцәмҗ бәрҗ, эк-эцкиннь нер дуудулх гиҗ сангдна. Ямаран чигн кергиг күцднь күцәх, көдлмшән үнн-чик седклтәһәр болн даавртаһар кех, әмтнд туста болх кергтә гисн эк-эцкиннь сурһмҗиг күүкнь герәснд тоолна. Сансн санань күцҗ, хаалһнь цаһан болтха, гиҗ бидн дурдҗанавидн.

Наталья ДАВАЕВА
ЗУРГУДТ:
"Аэрофлот - әрәсән авиалинийс" ПАО-н бортпроводниц
Герел Учаева;
"Asia Gold" команд Москвад Улан талвңд;
хасг келн-улсин хувц
үзүллһнә презентацд