Хальмгт туризмиг өргәр делгрүлхәр
11-12-2018, 10:06 
Декабрин 6-д туристическ субъектмүдин көдлмшч селвлцән болв. Хальмг Таңһчин сойлын болн туризмин министерств селвлцәг Басңга Баатрин нертә Келн-улсин театрт давулв. Туризмин инфраструктур ямаран бәәдлд бәәхин тускар селвлцәнд күүндвр болв. Терүнәс нань эн үүлдвриг делгрүлхин төлә туристическ туслмҗ күрглһнә халх заканд ямаран шинрлт орсна тускар соңсхвр кегдв.
Сүл хойр җил ик зуудан туризм делгрүллһнә туст дигтә-дарата керг-үүлдврмүд күцәгдҗәнә. Таңһчин сойлын министерствд эн халх үүлдвр даалһгдснас авн бүрдәмҗин, закана туск керг-үүлдврмүд диглгдҗ, болзг- болзгарн күцәгдҗәнә. Туризм таңһчд бүрдәмҗин дигтә бәәдлдән шин орҗана, гиҗ сойлын болн туризмин министр Хоңһр Эльбиков темдглв. Давсн җилин туршарт баһ биш көдлмш эн халхар кегдв. Байрин өдрмүдлә залһлдата туризм делгрүллһнә туст, Хальмгин ке-сәәхниг олн улст медүлхин кергт кесг тоот күцәгдв. Байрин өдрмүдлә болн авъяс болгч үүлдврлә залһлдата йовдлмудт цутхлң телеканалас журналистнриг соньмсулсна ашт нәәмн телесюжет Хальмгин тускар үзүлгдв. Эн үүлдврт шунҗ орлцсн үүлдәчнр болн һардачнр таңһчин Толһачин болн таңһчин правительствин Ханлтын бичгүдәр ачлгдв. Целинн района администрацин сойлын әңгин һардач Анна Тимофеева, Н. Пальмовин нертә Келн-улсин музейин директор Ирина Мучаева, Келн-улсин оркестрин художественн һардач Савр Катаев, "Өөрднрин хош" гидг этнохошин һардач Татьяна Озаева, Юрий Сангаджиев, Любовь Ушанова, торгово-технологическ колледжин директор Санал Овшинов, туроператор Надежда Нестеренко ачлгдв. Министр Эльбиков ачлврмудыг бәрүлҗ өгв.
Туризм делгрүллһн олн-зүсн янзта көдлмш. Терүнә нег әңгнь Хальмгт ирҗәх улст сувенирмүд болн эндәс белг гиҗ авч хәрх тоотыг белдлһн болҗана. Тегәд хальмг улсин кезәнк урн һарин эрдмиг дөңнхин төлә давсн җилд таңһчин Толһач субсидь өгх шиидвр авсн билә. Эн халхар үүлдҗәх арһлачнрт эннь йир сән дөң болв. Арһлач Екатерина Адьяева күүктәһән сувенирмүд белдлһнә туст кергтә эд-тавр хулдҗ авлһнд 250 миңһн арслң авсн, терүгән яһҗ олзлсна тускар келҗ өгв. Хөөнә нооснас, арснас, нань чигн тоотас хальмг кегдлмүд кеҗ, таңһчд болсн цуг ик керг-үүлдврт орлцҗ хулдсна тускар, хальмг кегдлмүд туристнрт икәр таасгддгин тускар келгдв. Эврә һарар юм кенә гисн амр керг биш. Тиигәд, Бамб цецгин байрла кесн тоотан негхн өдрин дунд эдн хулдсмн. Тегәд эн үүлдврән делгрүлхәр бәәхән медүлв.
Хальмг келн-улсин көгҗмин зевсгүд келһнд субсидь авсн Д. Горяев терүгән туста кевәр олзлад, кесг зевсг кеһәд, тер тоод йочн гидг зевсг кесмн. Тер зевсгиг айслулҗ, Əәдрхнә консерваторин оютн Виктория Китаева көгҗм татв. Келхәс, эн селвлцәг Цугәрәсән туристск дууна марһанд ончрсн дууч дууһан дуулҗ өгв. Тиигәд, дууна, урн-һарин эрдмин, нань чигн тоотын дөңгәр Хальмг Таңһчан олн улст медүлх кергтәнь, эн туст зөвәр ишкдл кегдҗәхнь цуг эннь үзүлҗәнә.
"Адык-страна Бумба" гидг туристическ төсв күцәлһәр кесн көдлмшин тускар арһлач Бадма Мушкаев келҗ өгв. СПК "Первомайский", "Хар һазр" гидг заповедник болн нань чигн эдл-ахусла болн организацсла нөкцҗ үүлдәд, дөрвн зүсн халхар туризм селәндән делгрүлҗәхин тускар эн олнд медүлҗ келв.
Элстин захд тосгдҗах этногиичлүрин тускар арһлач Ю.Ауэр медүлв. Дөрвн ишкә герәс болн административн нег ишкә герәс тогтҗах гиичлүрт хальмгудын урдк цага бәәдлин өвәрциг үзүлх саната кегдсмн. Энд кезәнк авьяс болсн ишкә гер болн терүнд өдгә цагин цуг некврмүдт ирлцҗәх таал тогтҗана, гиҗ тер соңсхв. Төрсн һазртан бәәҗ көдләд, эврә һазран делгрүлх саната улст иим субсидь йир сән дөң болҗана гиҗ Юлия Владимировна иткүлҗ келв.
Селвлцәнд цуглрсн арһлачнрт, туризмин халхар үүлдҗәх субъектмүдт алвна халхар ямаран льготмуд өггдҗәхин, терүгинь яһҗ олзлхин тускар цәәлһвр өггдв.
Министр Эльбиковин келсәр, правительствин хәләврт туристск индустрийд үүлдҗәх субъектмүдт электрокүчиг олзллһнд һарһсн мөңгнә зәрм хүвинь даңцалһна туск төсвиг сойлын болн туризмин министерств орулҗ өгв. Эн чинртә төсв таңһчин Толһачин даалһврар күцәгдсмн. Бәәцин-коммунальн, юстицин министерствд эн төсв хәләгдв, ирлцңгү нань чигн ведомствсин оньгт чигн тусхагдв.
Ирх 2019 җилд олн керг-үүлдвр кехәр темдглҗәнә. Байрин өдрмүдлә залһлдата, авъяс болсн фестивальмуд кесн деерән нань чигн тоот кех санан бәәнә. Таңһчин Улсин Хуралын (Парламентин) сүүрт бюджет хойрдгч умшлһндан диглгдхлә, туризмин туст ямаран мөңгн йилһгдҗәхнь медгдх. Тер цагт иргч үүлдврин тодрха зура цугтад күргҗ медүлгдх. Соньн нег керг-үүлдврин тускар келгдв. "Бамб цецг" фестивалин өдрмүдт тууҗин реконструкц гиһәд үзмҗтә ик наадн үзүлгдхмн. әрәсән балһсдас дәәнә-спортивн дөрвн клубин орлцачнр ирәд, мана халхас джунгарск хаана цага бәәр бәрлдән үзүлгдх гиҗ зуралгдҗана.
Туризм делгрүлҗәх субъектмүдт цаарандан чигн мөңгнә дем күрггдхмн. Гиичлүрмүдин классификацд орлцлһнд белдлһнә, туризм делгрүллһнд кергтә һоллгч тоотыг хулдҗ авлһна кергт, нань чигн халхар дөң болх таал тогтагдҗана. Туризмиг цуг халхарнь делгрүлхд тернь туслх зөвтә.
Галина ХЕЙЧИЕВА