Шин оборудованяр теткгдв
22-01-2020, 09:54 | Таңһчин зәңгс » Эрүл-менд харлһн
«Эрүл-менд харлһн» гидг келн-улсин төсвәр П.Жемчуевин нертә таңһчин больниц 46 медицинск оборудованяр теткгдв. Энтн сән һара, өөдән чинртә өдгә цага оборудовань болҗана. Инсультар гемтсн улсин реабилитацин, мууһар эс гиҗ йовҗ чаддго күнд гемтә улсин цогц-махмуд батрулхин төлә эн оборудовань олзлгдхмн.
Таңһчин больницин зүркнә судцна региональн Цутхлңгин һардач Светлана Насунован келсәр, «Эрүл-менд харлһн» гидг келн-улсин төсвд «Зүркнә-судцна гемәс хөрлһн» гидг шишлң программ бәәнә. Тегәд эн медицинск оборудовань зүркнә-судцна гемтә улсин реабилитацин керг-үүлдврмүд күцәлһнә, эднә эрүл-менд батруллһна программар йилһгдсмн. Шин оборудовань углҗ тәвгдсн бәәнә, специалистнр терүг олзлҗ пациентнрт өөдән чинртә медицинск дөң күргҗәнә.
Келн-улсин төсвәр авгдсн зәрм оборудовань урднь мана больницд уга билә. үлгүрнь, зүркнә УЗИ кедг эксперт-классин аппарат гүн шинҗллт келһнд туслх. Күүнә цогц-махмуд батрулҗ шинәс йовҗ чаддгиг дасхдг тренажермуд инсультар гемтсн улст керглгдсн деерән күнд шав авсн пациентнрт эркн кергтә болҗана. Шин оборудовань олн зүсн гемәр гемтсн улсин реабилитацд олзлгдҗахнь больницин специалистнрт болн пациентнрт ик урмд өгв.
Эмнлһнә учрежденя ах эмч Санал Манджиевин келсәр, «Эрүл-менд харлһн» гидг келн-улсин төсвәр таңһчин больниц 2024 җил күртл талдан чигн өдгә цага оборудованяр теткгдхмн. Тер мет таңһчин һоллгч эмнлһнә учрежденьд федеральн программсар, тер тоод больницин реконструкцин халхар, кергтә оборудовань авч ирх. Ода больницд ясврин көдлмш төгсхдән өөрдҗ йовна, энд шинрүлгдсн месллһ кедг әңг секгдхмн. Таңһчин әмтн чинртә медицинск туслмҗ гертән авч чадхин төлә сән таал тогтагдҗана гиҗ С.Манджиев темдглв.
Мана зәңгч