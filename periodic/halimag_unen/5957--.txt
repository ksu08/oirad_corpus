Йиртмҗин зөөриг хархин төләд
08-06-2017, 18:19 
Одахн Хальмг Таңһчд үүлддг йиртмҗин зөөриг олзллһна туст бүртклһ кедг федеральн цергллтин Заллт көдлмшиннь халхар тооцаһан өгв. Керг-үүлдврт таңһчин Толһач Алексей Орлов, ЮФО-д РФ-н Президентин күцц зөвтә элчин аппаратын ах федеральн инспектор Александр Беляев, министерствсин болн ведомствсин элчнр орлцв. Керг-үүлдврин йовудт йиртмҗ харлһна халхар федеральн закадын эрк биш күцәх некврмүдиг эвдлһнә йовдлмудас хөрлһнә төрмүд хәләгдв.
Керг-үүлдвриг таңһчд үүлддг Росприроднадзорин Заллтын һардач Сергей Немытышев һардҗ давулв. 2016 җилин декабрь сарин чилгчәр әрәсән Федерацин Президентин медлд иргчин делгрлтин болн эркн чинртә төсвсин керг-төрәр үүлддг Хүүвин президиумин сүүрт 2025 җил күртл күцәгдх "Бүртклһнә үүлдврин хүврлт" гидг эркн программ батлгдв. Эн программиг бизнесин халхин элчнрлә хамдан ухалҗ белдсмн. Йиртмҗин зөөриг олзллһна халхар бүртклһ кедг федеральн цергллт әрәсән иргчин делгрлтин һол зөрүллтин нег халхнь болҗах бүртклһнә үүлдврин хүврлтин программд орлцҗана.
Тегәд чигн энүнлә ирлцүлҗ таңһчд үүлддг Росприроднадзорин Заллтын үүлдврин ашин болн бүртклһнә халхар федеральн закадын некврмүд яһҗ күцәгдҗәхин тускар олнд медүлҗ күүндвр кегдв. Эннь ведомств арһлачин үүлдвр күцәҗәх предприятьмүдлә болн онц арһлачнрла күцәҗәх көдлмшт туслҗ, бүртклһнә үүлдвриг ясрулхин, ямр нег предприятиг эс гиҗ эдл-ахуг зөв-йос эвддг йовдлмудас хөрхин, йиртмҗ харлһна закад күцәхин күслтәһәр иим керг-үүлдврмүд бүрдәлһн сән авъяст тохрхмн гив. Керг-үүлдврин эклцәр әрәсән Федерацд бүртклһнә үүлдврин халхар кегдҗәх хүврлтин туск видеоролик цуглрсн улсин оньгт тусхагдв.
Таңһчин Толһач Алексей Орлов үг келв. Мана һазрин йиртмҗ кецү сәәхн, өвәрц мөн. Бидн бәәсн һазриннь йиртмҗән хәәрлҗ, хөөтк үйнрин төлә хадһлх зөвтәвидн. Росприроднадзорин Заллт олна ниицәслә бат залһлда бәрҗ, йиртмҗиг харлһна туст хамцу үүлдҗ, күчн-чидлән негдүлхлә сән болхмн гив.
Дарунь таңһчд үүлддг йиртмҗин зөөриг олзллһна халхар бүртклһ кедг федеральн цергллтин Заллтын һардачин дарук Владимир Польшинов ведомствин үүлдврин туск илдкл кев. һазрин өр харлһна халхар хара биш зөв йос эвдсн йовдлмуд харһна. Лицензин таалынь күцәхш, бурһудсн усна саңгар некврмүд, дуту-дунд уга кехин туск заавриг күцәхш. Тер мет зөв угаһар һазрин өрәс ус болн элс һарһсн йовдлмуд илдкгдв. Сән урһц өгдг һазрин көрңгиг уга кедг, хорта юм асхад, һазриг эвддг йовдлмуд учрна. Тер мет ниднәһә таңһчин райодт һазриг нефтин эдл-уушар бузрдаһад, йиртмҗд харшлт күргсмн. Рейдмүд бүрдәһәд, болх болшго һазрт хог-бог овалсн ормс илдкгдсмн. һазрин, усна, аһарин бәәдлиг эвдлго, йиртмҗин зөөриг әрвнәр эдлх кергтә. Тиигхлә эргндк бәәдл цевр-цер болх, әмтнә эрүл-мендд мууһан хальдашго. Керг-үүлдврин чилгчәр закана некврмүдиг эвддг йовдлмудыг хөрлһнә төрәр күүндвр болв.

Маргарита АРЗАЕВА