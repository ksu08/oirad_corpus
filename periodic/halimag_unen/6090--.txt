Степан Ботиевин һәәхүл Новгородт
30-06-2017, 16:32 
Хальмг зурач Степан Ботиевин графическ зургудын һәәхүл шидр Новгородск областьд секгдв. Тенд июнь сарин 25-д Хлебниковск умшлһн эклв. Терүнлә ирлцүлҗ эн һәәхүл секгдснь ончта йовдл болв. Хлебниковск умшлһнд әрәсән бичәчнр, литературин шинҗләчнр, номтнр орлцв. Тер мет Москваһас, Санкт-Петербургас олн гиичнр ирв. Новгородск областин райодас олн улс бас соньн эн керг-үүлдврт орлцв.
Тиигәд олн җилмүд давсн бийнь орсин литературин күңкл нег шүлгчнь эн зун җилд олн улсиг негдүлҗәнә. Иҗл мөрн һол орн-нутгин һазрар усан тууһад, Көк теңгсүр авч ирҗ номһрсн һазрт төрсн Велимир Хлебников җирһлин хаалһан алдр орс һолын эклц авдг һазрт төгсәсмн. Тегәд энд Крестцы селәнд шүлгч болн бичәчд нерәдсн иим ик чинртә керг-үүлдвр болна. Акад юмн эн ик билгтин җирһлин хаалһ иигәд алдр орс һолла тиигҗ өөрхн залһлдсн бәәнә. әрәсән әмн болҗах Иҗл һолын көвәһәр бәәх олн келн-әмтн ода эн иргчин тускар шүлгүдтән тааҗ бичсн Велимир Хлебниковин нериг амлна.
Степан бичкндән багшасн Велимир Хлебниковин тускар соңссмн. Тернь тиигәд уханднь батар орсн болҗана. Җилмүд давад, Элстд дундын школ төгсәһәд, көвүн Саратовск художественн училищт сурад, зурачин эрдм авв. Скульптор болҗ үүлдәд, кесг соньн үүдәврмүд бүрдәһәд, әрәсән зурачнрин Ниицәнә гешүн болв. Күч-көлснә болн дәәнә ветеранмуд, тууҗин баатрмуд, һәәхмҗтә ормс энүнә үүдәврмүдт тодлгдв.
Цагин йовуд давсн бийнь, уханднь батрсн
дүр нертә орс бичәч, футуризм гидг нег янзин эк татач болсн шүлгчин дүр амр өглго бәәв. үүдәврәрнь соньмсад, терүнә шүлгүдәрнь графическ зургуд эн зурв. Хөөннь өвәрц билгтә, амр биш, болв йир соньн җирһлтә эн күүнә дүр тодлгдсн ик бумб кеһәд, төрсн һазрин өөр Баһ Дөрвдт өргн теегт босхв. әрәсән художествин Академин Цаһан мөңгн медаляр скульптор эн бумб үүдәсндән ачлгдла. Эн
үүдәвр Степана нериг олнд темдгтә болһв. Хлебниковин үүдәврмүдәр соньмсдг, терүнә
үүдәврт орсн цецн олн тоотар һардвр кедг улс әрәсәд, тер мет һазадын орнд цөн биш бәәсинь Степан медҗ авв. әрәсән литературт зөвтә орман олҗах кесг бичәчнрлә, литературн шалһачнрла эн таньлдв. Хлебниковин тускар шинҗллт кедг улс шүлгчин бумб тәвгдсн һазрур ирдг болв. Цуг тедниг Степан тосҗ авад, күүндәд, бичәчин туск кесг шин тоотыг медҗ авна. Зун җил хооран Хальмгин теегт төрсн көвүн Велимир мана теегт зуг тавн нас күртлән бәәсмн. Болв акад юмн теегин бәәдл, энд бәәршдг шовуд, аңгуд, урһмл күртлән билгтә бичәчин үүдәврмүдт энд-тендәсн илдҗ үзгддгнь өвәрц болҗана. Тернь хара йовдл биш. Көгшн буурл теегин зурцс, энд келгдҗ йовсн тууль-түүкс чигн нилчән күргҗ, кезә альк цусна гүүдләр терүнә дегтрин халхст орсн болх гинәт. Эн ут цагин дотр тер сонҗлтта йовдлыг кесг шинҗләчнр, номтнр шинҗлҗ бәәнә. Келхәс, шинҗлх тоотнь ода чигн дала. Яһад тиим болҗахм гихлә, Японьд чигн терүг медҗ, орс литературт ик ачан орулсн бичәч гиҗ шинҗлгдҗәнә. Хлебниковин евәләр тегәд Степан Ботиев хойр дәкҗ Японьд одад ирв.
Хлебниковин бичсн тоотыг умшад, графическ зургудт эн оньган өгсмн. Цецн таавр бәәх шүлгүдин учр-утхиг медүлх графическ зургуд әмтнд чигн таасгдна. Ода тер зургудла Новгородск областин әмтн таньлдҗана.
Тиигәд хойр келн-әмтнә тууҗиг төрхәрә бийдән теегин аһар киилҗ шиңгәҗ авсн көвүн цагнь ирәд әрәсән ик шүлгч болв, литературн шин нег янзин эк татач болҗ нернь мөңкрв. Цагин холынь һатлҗ, хоорнднь туужиг бол иргчиг цецн ухаһарн залһсн әәлдхәчин шүлгүд умшх болһндан Степан Ботиев шин нег зург зурлго бәәхш. Элстд, Токиод, Аһшт, Москвад, Əәдрхнд хальмг зурачин үүдәврмүдлә әмтн таньлдсмн. Ода Новгородт Степан Ботиевин һәәхүл Хлебниковск умшлһна кемҗәнд болҗана.

ҖИРһЛИН Кермн