Нег уңг-тохмта улсин һазрт күрәд
02-06-2017, 15:47 
Моңһл келтнрин тууҗиг, сойлыг, урн үгиг шинҗллһәр кегдҗәх көдлмш җил ирвәс өргн делгрлт авад йовна. Номтнр талдан һазрин номтнрла харһҗ, дамшлтарн болн шинҗллтәрн хоорндан хувалцлһн бас баһ биш чинр зүүҗәнә. Эн туст номтнр хоорндк залһлдан кергиг уралан йовулхд улм туслҗана. Хальмг цутхлңгин номин көдләч, тууҗин номин кандидат Евгений Бембеев шидр Китд орн-нутг орад ирв.
Тенд Китдин һазрт күрәд, Ланчжоу балһснд одснаннь тускар номт журналистд келҗ өгв. Китдин баһ келн улсин күүкд тер балһснд бәәх ик сурһульд (институтд) сурчана. Мана өөрднр, моңһлчуд, уйгурчуд, тайчуд, баһ келн улсин үндсни күүкд-көвүд тенд сурчана. Тер сурһулин багшнрин үрврәр Евгений Владимирович тенд одсн болҗана. Тенд хойр долан хонг бәәһәд, моңһл, өөрд оютнрт лекц умшад, түүкин судл кедг профессор Уланла хамдан нег көдлмш кев. Тииглән одх үрвр эн профессорин нилчәр учрсн юмн.
Ланчжоуд, талдан сурһульд чигн хальмгуд сурчахш. Өвр Моңһлын ик сурһульд хальмгуд сурна. Ланчҗоуд болхла Шинҗәнәс, Өвр Моңһлас, Алашаняс, Көк Нуурас күүкд-көвүд сурчана. Шинҗәнә, Алашаня, Өвр Моңһлын болн нань чигн маднла нег үндстә, нег тууҗта улс бәәх һазрас ирсн хөр һар багшнр тенд моңһл келтнр сурчах факультетд көдлҗәнә. Китдин Барун үзгт эннь хамгин ик нег сурһуль болҗана. Энд һурвн түмн оютнр сурчана.
Хальмгт номин көдлмш яһҗ кегдҗәхәр тедн икәр соньмсна. әрәсәд моңһл келтнрин номин халхар ямаран көдлмш кегдҗәхинь медхд теднд бийсиннь шинҗллтд бас туста болна. Мана номтнрла харһлһн, шин зәңгиг медҗ авлһн теднд туста болна. Номин халхар үүлдҗәх улст альд, ямаран шинҗллт кегдҗәхинь медхд көдлмштнь немр йовуд өгнә. Йириндән тедн Хальмг Таңһчин бәәдл-җирһләр икәр соньмсна. Хальмг номтнрин кеҗәх көдлмшин тускар, тер тоод тод үзгиг даслһна халхар кегдҗәх тоотар тедн йир соньмсҗ соңсна.
Тенд бәәх багшнрла таньлдад, номин халхар ямаран хәәвр кеҗәхинь медҗ авв. Китд баһ келн улсин номин, сурһулин, сойлын делгрлтд баһ биш мөңгн йилһгднә. Тегәд номтнр орн-нутгар йовад, тер дотр моңһл келтнрин номин судл шинҗллһәр, урн үгин зөөриг хадһллһар
көдлмш арднь орҗ кеҗәнә. Нег үлү өөрднрин айлһта тоотын туст ямаран көдлмш кегдҗәхнь мана номтд йир соньн болв. Кезәңк өвкнрин тохм бәрҗ йовх өөрднр ик зуудан Шинҗәнд, Алашаньд, эзнә торһуд дунд, Шилин һолд бәәнә. Көк нуурин һазрт бәәнә. Кесг һазрар мана уңг-тохма әмтн бәәхнь соньн болв. "Цинхай" гидг һазрт мана Көк нуурин хошуд улс бәәнә, - гиҗ Евгений Владимирович тодлврарн хувалцв. - Теднә нег арвн түмнь моңһл келтә, китд келтә. Айлһнь бас маднд өөрхн. Күүндхләрн мадн нег-негән сәәнәр меднәвидн. Өдгә цагт теднә кесгнь эврә келән мартчксн бәәнә. Төвд келнд орҗ одсн һурвн түмн күн бәәнә. Моңһл тохмтаһан эдн мартсн уга, болв келән мартв. Тедн хоорндан төвд келәр күүнднә. Теднә баһчуд ик сурһульд бас сурчана. Тедн эврә моңһл, өөрд келән сергәхәр бәәнә. Мана "өсрсн цусн, тасрсн махн" бәәхинь медхд соньн".
Ах үйин улсла, медәтә әмтнлә харһҗ күүндх кем чигн учрв. Нег соньн харһлтын тускар Евгений Владимирович келҗ өгв. Улан Багш эврә һарсн һазртан авч одсиг эн тодлв. Ширә уйгур гидг нег үндсн бәәнә. Тедн ут тооһарн арвн хойр миңһн күн бәәнә. Тедн дундан бас хойр әңгәр хувагдҗана. Нег әңгнь түрг келтә. Тедн зурһан-нәәмн миңһн күн. Талдан хүвнь болхла моңһл келтә. Хуучн моңһл келтә эн улс Чиңһс хаана цагин тохмас үлдҗ йовх улс болҗана. Тер хол цагин келән геелго йовх улс болҗана. Теднә келснь мана келнлә ирлцнә. Тедн болхла, Шар Тала гидг һазрт бәәршнә. Ода дөрвн-тавн миңһн күн бәәнә. Эднә тускар хамгин түрүн болҗ мана номт Буляш Хейчиевна Тодаева бичсн билә. Җирн җил хооран теднә тускар бичәд, теднә туск шинҗллт кеһәд, судлҗ йовла. Тедн ода чигн терүг мартад уга, соньмсна, тодлҗ келнә. Эн маднла нег үндстә улсин тускар нарт-делкәд медүлҗ ном бичснь хальмг номт Буляш Тодаева бәәсмн.
"Зуг һундл болхд, эн йовлһндан бидн тенд хойр хонгт бәәвидн, - гиҗ номт тодлврарн цааранднь хувалцв. - Шинҗллт кехд тернь баһ цаг. Болв тедн келән, заңшалан, авъясмудан мартлго бәәхнь йир сән болҗ медгдв. Малан хәләһәд, му биш бәәнә. Хө, мөр, сарлңгуд бәрнә. Мана үкрмүд бас тенд бәәнә. Терүг бальвн үкр гиҗ келцхәнә. Эврә үкрән гур-гур гиҗ келнә".
Номин шинҗллтднь туста болх тиим соньн йовлһн номт Евгений Бембеевд учрв.

УШКАНА Сувсн
Зургт: Китдин Алашаня ик сурһульд болсн харһлт