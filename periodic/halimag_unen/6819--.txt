Регионмудт барин көдләчнриг дөңнхин төлә
02-12-2017, 09:55 
Энүнә тускар ноябрин 25-д Москвад болсн әрәсән журналистнрин ниицәнә (СЖР) XII съездд өргн күүндвр давв. Орн-нутгин 80 һар регионас 700 шаху журналист энүнә көдлмшт орлцв. Мана таңһчин делегацин ханьд СЖР-ин Хальмгин әңгин ахлач Санл Шавалиев, "Хальмг үнн" газетин ах редакторин дарук Любовь Пюрвеева, "Парламентский вестник Калмыкии" газетин ах редактор Мингиян Ушанов болн "Калмыкия сегодня" газетин дааврта сегләтр Гиляна Номинханова эдн йовв.
Түрүләд СЖР-ин ахлач Всеволод Богданов давсн тавн җилин эргцд кеҗ-күцәсн тоотын тускар илдкл кев. Мана ниицән сәәнәр көдлв, зуг күцәгдснь баһ болв гиҗ эн һундрхв. Цааранднь үг авсн съездин делегатнрин келсәр, эн ахлачиг журналистнр күндлҗ тевчдгнь, аһу ик чинртә көдлмшинь үнлдгнь медгдсн болв. Хөрн тавн җилдән журналистнрин ниицәг чадмгар һардсн В.Богдановин ач-тусинь үүрмүднь онц темдглҗ, ханлтын үгән келв.
Москван журналистнрин ниицәнә ахлач Павел Гусев эврә үгдән блогермүдин төр босхҗ, баһчуд ик зуудан соцсетьд үүлддг болсар һундрхв. Юңгад иим бәәдл учрҗана гихлә өдгә цагт журналистнрин җалвнь дегд бичкн болад, эдн талдан эрдмәр соньмсдгнь бас нуувч биш. Бас нег соньн йовдл болҗ, Москван, Санкт-Петербургин болн Татарстана журналистнрин ниицәс СЖР-ин ханьд орх седклән медүлсиг делегатнр альхан ташҗ дөңнв. Урднь эдн салу үүлдҗ, эврә ниицәс бүрдәсн билә.
РФ-н Президентин администрацин олна төсвсин заллтын ахлач Сергей Новиков, Роспечатин ахлач Михаил Сеславинский болн Орн-нутгин Хүүвин ирлцңгү комитетин һардач Леонид Левин күндтә гиичнр болҗ, съездин көдлмшт бас орлцв. Келхд, Л.Левинә үгәр, зуг әрәсән журналистрин ниицәнә һардврла, экспертмүдлә селвлцснә хөөн олнд зәңгллһнә эв-арһсин үүлдврин халхар Орн-нутгин Хүүвд закад батлгддг болв.
Эндр барин һарцс әрәсән поштын көдлмшлә батар залһлдата. Болв җил ирвәс поштын туслмҗ үнтәрәд йовхас иштә газет-журналмудын үннь бас кесг холванд өсв. Эн йовдл журналистнриг икәр үүмүлҗәхнь лавта. Аш сүүлднь, нег үлү региональн барин һарцсин тиражнь зөвәр баһрв гиҗ Якутяс ирсн элчнр хурц төр босхв.
СЖР-т эврә мөңгн уга болҗахас иштә зеткртә йовдлла харһсн, түрү-зүдү бәәдлд туссн журналистнриг дөңндг арһ уга болҗахнь бас нег чинртә төр мөн. Дән-даҗг учрҗах һазрт көдлҗәх кедү журналист әмәрн шордсн болх, кедүнь шавтҗ инвалид болв, эднд цугтаднь дөң-нөкд кергтә болна эсий?
Эн съездд СЖР-ин устав шин редакцд батлгдсинь бас темдглхмн. Энүнлә ирлцҗ ниицәнә ахлач эврә үүлдән хойрас үлү болзгт суңһгдх зөв уга болв. Эн өдр СЖР-ин шин ахлач суңһгдснь бас нег темдгтә йовдл болв. Делегатнрин ик зунь дууһан өгәд эн үүлд телепродюсер болн кинодокументалист Владимир Соловьевиг батлв. Өөрхн тавн җилд эн СЖР-ин көдлмшиг һардхмн. В.Соловьевин келсәр, эн съезд тууҗлгч чинр зүүҗ, орн-нутгин цуг журналистнриг хамцулв. Шин ахлач СМИ-н көдләчин эрдмиг шин девсңд өөдлүлҗ, кен-негнь барин үгиг үнлхин төлә ирлцңгү таал тогтах үгән өгв. Нег үлү "Күндтә журналист" гидг өөдән цол үүдәх седвәринь съездин делегатнр оларн дөңнснь мана көдлмшиг бас нег урмдулҗ, бахмҗ үүдәхнь маһд уга.

ШАГҖИН Любовь