Өмн үзгин уульнцст күрхд күчр
06-06-2018, 09:48 
Одахн бидн Элст балһсна администрацин көлгн-күчнә керг-төрин специалист Адьян Алтаевла күүндвидн. Энүнә келсәр, йос заллһна органмуд әмтиг зөөдг туслмҗ күрглһнә туст марһа бүрдәнә. Марһана ашар тиим туслмҗ күргх арһлачнр шүүҗ авгдад, теднлә бооцас батлгдна. Урднь бооцан 1 җилдән үүлддг бәәсмн. Ниднәһәс авн арһлачнрла 5 җилә бооцан батлгдна. Бооцанла ирлцәтәһәр арһлач бийнь эврән маршрут шүүҗ авх болн көдлмшин даг-дараг тогтах зөвтә. Маршрутар йовдг көлгнә җолачнрин көдлмшиг зүүцүлдг, эднә зөвинь харсдг онц улс бәәнә. Ар үзгин болн Өмн үзгин райодур әмт зөөдг маршрутд көдлхәс эдн зулна. Юңгад гихлә олзта-орута биш болҗана. Зуг өрүнд болн асхар олн күн йовна. Өдрәр болхла 1-2 күүг нааран-цааран зөөнә. Тиигәд һарута болад, җолачнр эн маршрутар йовхар седҗәхш. Тер учрар эн маршрутмудар йовдг көлгн күртҗәхш. Дәкәд болхла көлгн-күчәр әмтн йовсн цагт әәмшг уга бәәдл теткхин туст кесг неквр тәвгдҗәнә. Эн некврмүдиг күцәхин төләд дала мөңгн кергтә. Җолачнрт олсн цөөкн мөңгәрн даңгин хамхрад бәәдг хуучн "ГАЗелән\u201d ясх кергтә болна. Тегәд чигн әмтиг балһсна маршрутар зөөлһн энтн олз уга керг болҗана гив. Тер учрар арһлачнр эн халхд көдлхәр седҗәхш. "ПАЗ" тамһта автобусмуд бас балһсна захд бәәдг уульнцсин маршрутар далаһар йовхш.
Арһлачнр зуг эврә сәәһән хәәнә, балһсна захин уульнцст бәәдг әмтн яһҗ көдлмшүрн эс гиҗ герүрн күрнә гиснь эднә төр биш. Тегәд чигн цутхлңгас ууҗмд бәәдг әмтн асхар көдлмшәсн оратхларн герүрн таксиһәр йовна. Дулан болхла цутхлңгас невчкн өөрхн бәәдг уульнцсин әмтн йовһар чигн хәрцхәнә. Олна көлгнә төр кесг цагас нааран хаһлгдҗахш. Хотл балһснд әмтиг зөөдг муниципальн көлгн уга болсн учрар иим бәәдл тогтв. Балһсар әмтиг онц эзнә көлгн-күчн зөөнә. Җолачнр хаалһин җисәнә зокалмуд эвдҗ, зеткртә йовдлмуд учрана, дегд түргәр көлгән залҗ, әмтнд әәмшг тогтана. Тиим йовдлмудыг хөрх кергтә. Ашлад келхәс, әмтиг үүмүлҗәх эн төриг хаһлхин төлә муниципальн көлгн кергтә. Эн туст балһсна администрац ю ухалҗана? Медхмн бәәҗ. әмтн хәрүһинь күләҗәнә.

Маргарита АРЗАЕВА