Нөкцлт улм туста болх
03-05-2017, 14:20 
Апрелин 26-д әрәсән Номин академин востоковеденя институтын (РАН-а ИВ) Өдрмүд Хальмг госуниверситетд давв. Эдн номин конференцин пленарн сүүрәр эклв. Күндтә номин делегациг һардҗ йовх тууҗин номин кандидат, институтын директорин дарук Наталья Романова РАН-а ИВ-н эндрк
үүлдврин тускар келҗ өгв.
Мана делегац одахнас авн хойрдад ирҗәнә, Хальмг университетин профессормудын болн оютнрин көдлмшин ашнь, бәрсн
күцәмҗнь маднд икәр таасгдҗана, мана нөкцлт цааранднь чигн йовудтаһар делгрәд бәәх гисн ицлиг батрулҗана. әрәсән түшгч (опорный) 22 университетин тоод Хальмг ГУ орсн ик күцәмҗлә бидн вузин цуг коллективиг
йөрәҗәнәвидн. Университетин һардврин өөдән мергҗлтин болн олзлҗах девшлттә эв-арһин тускар тернь медүлҗәнә.
РАН-а востоковеденя институт 1817 җилд тогтагдла, тегәд эн җил мана учреждень 200 җилин өөнән темдглҗәнә, өөнин байрт бидн Хальмг ГУ-н номтнриг эрк биш дуудхвидн. Эндр өдр институтд 460 номин көдләч үүлдҗәнә, тер мет 20 әңг болн номин цутхлң, номин 90 доктор
көдлҗәнә.
Институтд делкән дорд үзгин орн-нутгудын кел, тууҗинь, нарт-делкән хәрлцәһинь, билг-эрдминь болн кесг нань чигн тоотынь шинҗллһнә халхар ик көдлмш кегдҗәнә. Тер мет аспирантнриг, номин кандидатнриг болн доктормудыг белдлһнә кергт һол оньг өггдҗәнә. Хальмг Таңһчин кесг номтнр энд диссертацан харсла. Институтд нарт-делкән кесг конференцс чинртә олн төрәр бүрдәгднә, шинҗллтсиг зүүцүллһнә ик үүлдвр күцәгднә. Мана номтнрин шинҗллтсиг делкәд сәәнәр меднә, номин кесг журналд теднә статьяс барлгдна, тедниг олзлна, эн халхар институт орн-нутгт өөдән орм эзлҗәнә гиҗ Наталья Романова заав.
Дарунь таңһчин правительствин Ахлачин дарук Боова Бадмаев үг авад, Хальмг ГУ болн РАН-а ИВ хоорндан олн халхар нөкцлтҗ мана таңһчд гуманитарн шинҗллтиг өргҗүллһнд, региона һоллгч вузин цаарандк делгрлтд ик нилчән күргхнь лавта гиҗ темдглв. Хальмг университетд
түшгч вузин нер зүүлһн цуг таңһчин өргҗлтд ик тәвцән орулх. Одахн правительствин президиумд университетин үүлдврин, таңһчин экономикин өргҗлтин төлә күцәх иргч төсвсин тускар өргн күүндвр болв, хамгин туста өдгә цагин төсвсиг правительств эрк биш дөңнх. Шин төсвс таңһчин иргч делгрлтин бат улнь болхмн.
Цааранднь РАН-а ИВ-н болн Хальмг ГУ-н нөкцлтин тускар ректор Бадм Салаев келв. Востоковеденя институтла шин бооца батлад, мана шинҗллтин кемҗәг өөдлүләд, ах школын специалистнриг белдлһнә халхар чигн кесг төриг хаһлҗ болхмн. 2015 җилд Хальмг университетин ул деер номин болн сурһуль-эрдмин Евразийск нөкцлтин цутхлң тогтагдла. Кесг орн-нутгин номин организац, университетмүд терүнд орлцҗана. Эн нөкцлтин кемҗәнд бидн востоковеденя институтла дамшлтын болн фундаментальн хамцу номин төсвс
күцәҗәнәвидн, тер көдлмш улм йовудта болх зөвтә. Тиим кевәр мана хамцу үүлдвр шин соньн шинҗллтст урмд өгх гиҗ нәәлҗәнәвидн.
Шин дегтрмүд, РАН-а ИВ-н болн Хальмг ГУ-н номтнрин хамцу номин статьясиг болн дегтриг барллһна үүлдвр өргҗүлгдх йоста. әрәсән номин саңгудын грантмудын ул деер хамдан шинҗллтс кехин төлә негдсн үүдәгч коллективс тогтах зөвтәвидн, тернь мана эндрк болн иргч нөкцлтин һол төрмүд болҗана гиҗ ректор заав.
Дәкәд РАН-а ИВ-н Дорд үзгин тууҗин әңгин нүүрлгч номин көдләч, профессор, номин доктор Александр Кадырбаев "Хальмгуд Цутхлң Азийин келн-улсин тууҗд болн сойлд" гидг соньн илдкл кев. Тер мет Хасг-Джунгарск хәрлцәнә (ХVIII зун җил) туск соңсхвр кев.
"Моңһл цивилизац тууҗин йовудт" гидг илдклиг Дотр-дундын Азийин социологическ болн политологическ шинҗллтин нарт-делкән цутхлңгин һардач, РАН-а ИВ-н профессор, политологическ номин доктор Александр Железняков кев.
Тер мет востоковеденя институтын нүүрлгч номин көдләч, тууҗин номин доктор Кеемя Орлова Барун Моңһлын өөрд улсин бичмр зөөрин тускар келҗ өгв. Цааранднь гиичнрин тоод ирсн нертә номт, тууҗин номин доктор Владимир Грайворонский 2000-2015 җилмүдт Моңһлын болн Хальмг Таңһчин әмтнә җирһлин кемҗән яһҗ сольгдҗасна тускар илдкл кев.
үдин хөөн Хальмг университетд РАН-а ИВ-н өдрмүдин кемҗәнд хойр зәңгллһнә-дискусионн площадк көдлв. Негдгч площадкд философин, политологин, тууҗин, архивоведеня, регионоведеня болн нань чигн халхар номтнр тоолврарн хувалцҗ, нөкцлтин шин янзиг йилһҗ авв.
Хойрдгч секцд хальмг келнә, монголистикин болн алтаистикин, фольклорин, эн төрәр хамцу нөкцлт келһнә тускар номтнр илдклән кеҗ дамшлтарн болн тоолврарн хувалцв.
Тиим кевәр эн Өдрмүд номин хойр коллективиг өөрдүлҗ, теднә нөкцлтиг батруллһнд, мергҗлтинь өөдлүллһнд, шинҗллтинь өргҗүллһнд ик нилчән күргв.

ТүРВәН һуна