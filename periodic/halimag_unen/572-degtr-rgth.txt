Дегтр өргҗтхә!
10-10-2014, 19:16 | Таңһчин зәңгс
Урднь СССР нарт-делкәд хамгин ик умшачнр бәәдг орн-нутг бәәсмн. Ода дегтр умшдг улсин тонь цань уга баһрв гихлә, өгҗәлллһн биш болх. өдгә цагин баһчуд үрглҗдән мел смартфон, эс гиҗ планшет һартан бәрсн үзгднә.
Тиим болсн учрар, дегтриг тархадг, чинринь өөдлүлдг, умшлһнд оньган өгдг олна организациг эрк биш батлх кергтә.
Нарт-делкән дегтрт дурта улсин Ниицән (МСК) эн җилин октябрь сард эврә дөчн җилин өөнән темдглҗәнә. 1974-гч җилд октябрь сарин һурвнд СССР-ин дегтрт дурта улсин бүрдәгч съезд Москвад болсмн. Энүнд дегтрт дурта улсин Цугсоюзн обществ (ВОК) тогтагдсмн.
Тер цагас авн дегтрт дурта улсин тонь арвн зурһан сайд күрәд, СССР-ин хамгин ик олна бүрдәц болснь маһд уга.
Хальмг Таңһчд дегтрт дурта улсин Ниицәнә һардач болҗ Хальмгин улсин бичәч Бембин Тимофей көдлҗ йовла, дарунь – Борлыкова Людмила Алексеевна үүлдҗ йовла. Келхд, тер цагт, хальмгин дегтрт дурта улсин тоод нертә бичәчнр, тоомсрта номтнр, олна үүлдәчнр орлцҗ йовсмн. Эдн дегтрт нерәдсн конференцд, диспутд, һәәхүлмүдт шунмһаһар орлцдг бәәсмн.
1991-гч җилин хөөн ВОК МСК-д хүврәд, олна төлә эрә көдлмшән цааранднь гүүдүлв. Эндр өдр МСК-д Азербайджана, Грузин, Литван, Молдован, әрәсән балһсдын дегтрт дурта улсин Ниицәнс орлцна.
Эн җилин октябрь сарин һурвнд Москвад дөчн җилин өөнд нерәдгдсн дегтрт дурта улсин конференц болн өргн сүүр болв. Эн сүүрт дегтрт дурта улсин Ниицәнә Президентин үүлд нертә бичәч Сергей Николаевич Есин суңһгдв, МСК-ан Советин һардач болҗ Людмила Владимировна Шустрова батлгдв. Болсн эн сүүрт Хальмгин дегтрт дурта улсин Ниицән МСК-ан тоод орулгдҗ авгдв.
Конференцин болн сүүрин көдлмшт Амр-Санана нертә дегтрин саңгин умшлһна цутхлңгин һардач З.Наранова орлцв.
Эльдшә Эрднь