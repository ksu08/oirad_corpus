Октябрьск района билгтнрин үүдәлт
10-10-2014, 19:41 | Таңһчин зәңгс
Эн җил әрәсәд сойлын җил гиҗ зарлгдсмн. Кесг билгтнр эн җилд нерәдҗ ду-бииһән һарһҗ әмтнә оньг авлна. Хальмг Таңһчд чигн бас сойлын җилд нерәдҗ район болһнд артистнр билг-эрдмән үзүлснә хөөн хотл балһснд ирҗ сойлын өдрмүдән давулна. Иим керг-үүлдврмүдиг хотл балһсна бәәрн әмтн таасҗ олар ирҗ орлцна. Октябрь сарин 4-д Элст балһсна таңһчин үүдәлтин Герт Октябрьск района билгтнр ду-бииһән һарһҗ байр үүдәв.
Эн өдр цуг көгҗмин болн хореографическ композицс сойлын җилд нерәдгдв. Октябрьск районд урднь бәәсн кесг улс ирҗ нег һазра үүрмүдләрн харһҗ цаган соньн кевәр давулсинь темдглх кергтә. үүдәлтин Герин фойед района урчнр эврәннь кегдлмүдән авч ирҗ соньн ик һәәхүл бүрдәв. Сойлын җилд нерәдсн керг-үүлдвриг района тууҗин болн района делгрлтд ик тәвцән орулсн күч-көлсчнрин тускар цокҗ авсн видеороликәр секв. Байрт орлцсн кесг улс бийән таньҗ икәр байрлв.
Октябрьск района муниципальн бүрдәцин администрацин һардач Санал Адьяев нег һазра улсан йөрәҗ, -мана районд билгтнр олн гив, дәкәд болхла эн туст сойлын көдләчнр ик көдлмш кеҗәнә, теднә нилчәр үүдәгч коллективс марһаст орлцҗ эврәннь нерән туурулна гив. җил ирвәс района билг-эрдмчнр өсҗ-өргҗҗ йовна, район чигн цецгәрҗәнә. Ямаран болв чигн керг-үүлдврт билг-эрдмән һарһҗ артистнр мадниг байрлулна. Иим кевәр цааранднь үүлдҗ, района, тер тоод таңһчиннь, нерән туурулҗ йовхмн, - гиҗ С.Адьяев келв. Темдглхд, эн районд нег өрк-бүлд кевтә хоорнадн тәв шаху келн-улсин элчнр бәәнә. Тегәд эднә сойлыг района сойлын көдләчнр дөңнҗ, ду- бииһинь әмтнд үзүлҗ таньлдулна. Концертд икәр әмтнд хамгин икәр Санл Шабгуровин, Алексей Далантаевин, Елена Антонован, Динара Манджиеван, Светлана Бухаеван болн Хошуд селәнә сойлын билгтнрин үзүлсн билг-эрдм таасгдв. «Миңһн байр» болн «Шорвин хошуд» гидг бииһин коллективс җил болһн әмтиг билг-эрдмәрн байрлулна. Альд эс йовв чигн даңгин нүүрт һарч райоһан, таңһчан эдн туурулна. Сойлын җилд нерәдсн эн керг-үүлдврт Хальмг Таңһчин сойлын министрин дарук Николай Санджиев орлцҗ Октябрьск района билгтнр йоста артистнр мет билг-эрдмән үзүлв гив, тегәд иргчдән олн зүсн марһаст, фестивальмудт олар орлцх кергтә гисн сүв-селвгән өгв. Удлго районд үүлдҗәдг цуг сойлын гермүд компьютерәр болн интернетәр теткгдхмн гиҗ келв. Сойлын җилд нерәдсн эн керг-үүлдвр района сойлын көдләчнр му бишәр үүлдҗәхинь дәкн нег герлчлв.
Валентина Корнусова