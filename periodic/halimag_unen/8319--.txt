Цугәрәсән марһанд ончрв
19-06-2018, 10:55 
Баһ наста зурачнрин марһанд 400 күн орлцв. Краснодар, Архангельск, Ярославль, Аһш, Əәдрхн, Санкт-Петербург болн нань чигн әрәсән балһсдас бичкн зурачнр зургудан жюрин оньгт йовулсн билә. Насна хойр дигәр бичкн зурачнрин зургуд үзүлсмн. Насна ах багин зурачнрин дунд тиигәд Надежда Балдашинован зург хамгин сән гиҗ үнлгдв. Эн күүкн Элст балһсна 8-ч тойгта дундын школд сурчана. Зурлһна эрдмиг Элстин бичкдүдин Г. Рокчинскийин нертә художественн школд дасчана. Дамшлтта багш Василий Хахулина һардврт күүкн зурлһна нуувчиг дасч авчана. Билгтә күүкн эврә өвәрц хәләцтәһинь, сән белдвртәһинь һәәхүл үзүлв.
Марһана хайгар Надежда зурган поштар йовулсн билә. Элстд футболар болсн нег наадна йовуд баһ наста зурачин үүдәврт тодлгдҗ. Диилвр авч ирсн гол цокҗ орулсн ик чинвртә кемиг Надежда иткмҗтә кевәр үзүлҗ чадв.
"Решающий бросок" гиҗ нерәдгдсн энүнә зург ода футболар нарт-делкән чемпионат болҗах кемлә Волгоградын зургудын галерейд талдан темдглгдсн зургуд дунд үзүлгдҗәнә.

ҖИРһЛИН Кермн