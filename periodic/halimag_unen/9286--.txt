Баһчуд цусан өгв
21-11-2018, 09:55 
Өцклдүр Элстд Хальмг Таңһчин эрүл-менд харлһна министерствин седвәрәр "Цаһан седклин керг" гидг керг-үүлдвр болв. Хотл балһсна цутхлңд КалмГУ-н һоллгч корпусин өөр "Цусна цутхлң" гидг таңһчин учрежденя мобильн комплекс өрүн эрт ирҗ зогсв. Нәәмн часас авн эн керг-үүлдвриг дөңнәд, донормудын тоод орх саната улс эмчнрин хәләврт орад, теднә зөв авсна дару мобильн комплекст орҗ цусан өгв.
"Цусна цутхлң" гидг учрежденя эмч, мана таңһчд донорск җисә делгрүллһнә координатор Баатр Анюшевин келсәр, эн керг-үүлдвриг Хальмг Таңһчин правительствин аппарат, Элст балһсна администрац, Б.Городовиковин нертә КалмГУ болн нань чигн организац-предприять дөңнҗ, өрүн эртәс авн нааран ирв. Темдглхәс эн акциг "Молодая Гвардия" гидг олна организацин баһчуд болн Т.Хахлынован нертә медколледжин оютнр-волонтермуд дөңнв. Медколледжин улд үүлдҗәх "Медики-волонтеры" гидг җисәнә оютнр олн әмтн дунд цәәлһврин материалмуд түгәҗ, цусан өгч, донормудын тоод ортн гиҗ дуудвр кев. Бийснь эдн 18 нас күрәд уга, тегәд цусан өгхәс эднд ода чигн эрт. Болв наснь ирхлә эдн эрк биш донормуд болхвидн гиҗ келв. Иргчдән эдн эрүл-менд харлһна көдләчнр болад, таңһчин эмнлһнә учрежденьст көдлхмн, тегәд гемтә улст дөң күргсн деерән цусан өгч әмтнә әм аврх саната бәәнә. Одахн эдн "Цусна цутхлң" гидг учрежденьд одад, эднә үүлдврлә таньлдҗ, донорск җисәнә туск лекц соңсв.
- Эндр мана таңһчд 1120 күн әрәсән ачта донор болна, эдн дөч шаху дәкҗ цусан өгсн улс болҗана. Одахн дәкәд хөрн йисн күүнә документс эн өөдән нер зүүлһхин төлә йовулвидн. Дәкәд маднд бачм бәәдл учрсн цагт цусан өгдг донормуд бәәнә, эдн түрүн дуудврар дарунь ирҗ цусан өгхдән даңгин белн болна. Эндр болҗах керг-үүлдврт баһчуд шунмһаһар орлцҗахнь йир темдгтә йовдл болҗана. Донормуд эрүл-мендин бәәдлән шинҗлҗ, тәмк татхш, әрк-чаһр уухш, цогц-махмудан батрулҗ чик авг-бәрцәр бәәнә. Баһчуд донормудын тоод орх саната болҗахнь эдн эврәннь эрүл-мендин тускар ухалҗахинь медүлҗәнә. Эндр өрүнәс авн һуч шаху күн цусан өгхәр ирв,- гиҗ Баатр Гаряевич келв.
КалмГУ-н һоллгч корпусин холлд "Цусна цутхлң" учрежденя эмчнр Аюна Лизинова болн Ольга Гучинова цусан өгхәр ирсн улсин эрүл-мендин бәәдлинь шинҗлв. Лаборантнр әмтнә цусна шинҗллт бас кев, тегәд эрүл-менд болхла эднд зөв өггдв. Цусан өгсн улсиг әмтәхн цәәһәр болн шикр-балтаһар тоов. Тер мет цусан өгсн улст 326 арслң болн герч цаасн өггдв, тегәд эдн хойр өдртән көдлмшәсн эс гиҗ сурһулясн сулдхгдх зөвтә болҗана.
Эн өдр цусан өгсн улс дунд Хальмг Таңһчин һазрин болн өлг-эдин хәрлцәнә министр Борис Лиджиевиг бидн үзәд, эн керг-үүлдврин тускар ухан-тоолврарн хувалцхиг сурвидн. Борис Олеговичин келсәр, министерствин көдләчнр эн керг-үүлдвриг дөңнәд, цуһар орлцхар ирв. Бийнь эн тавн дәкҗ цусан өгчәнә, иим керг давуллһн туста болн кергтә болҗахиг дааврта һардач темдглв.
"Иим керг-үүлдвр давуллһн сән авъяст тохрв гиҗ келҗ болҗана. Декабрь сарин чилгчәр дәкәд нег иим акц бүрдәхәр зуралҗанавидн. Җил болһн мадниг МВД-н болн УФССП-н көдләчнр дөңнҗ, цусан өгнә. Полицин көдләчнр җил болһн июнь сард бичкдүдиг харслһна нарт-делкән өдр угтҗ "Полицейские на страже здоровья детей" гидг керг-үүлдвр давулна. Дәкәд бидн таңһчин райодар һарч йовнавидн. Одахн гилтә мана бригад Ик Буурла, Октябрьск болн Яшалтан райодт одад ирв,- гиҗ Б.Анюшев хувалцв.

Наталья ДАВАЕВА
И.Музраеван цоксн зургуд