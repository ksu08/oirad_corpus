Сурһмҗиг өрк-бүләс авдг
05-12-2018, 09:55 
Хальмг улсин Зулын өмн өргнд Элст балһсна 14-ч тойгта "Герл" гидг бичкдүдин садт марһан болв. Терүнд учрежденя бичкдүд эк-эцкнртәһән "Сән гисн өрк-бүл" гидг марһанд орлцад, билг-эрдмән үзүлв, уңг-тохминнь тууҗин тускар медүлв. Марһанд тавн өрк-бүл орлцв. Эннь Бамбушевихнә, Бальдинкиновихнә, Батнасуновихнә, Дорджиевихнә болн Бугаевихнә өрк-бүлмүд.
Марһана эклцәр эдн өрк-бүлиннь тускар келҗ өгәд, хамдан цаган яһҗ давулдгин, ямаран тааста кергәр соньмсдгин тускар келҗ өгв. Темдглхәс, өрк-бүлмүд эн марһанд эртәснь белдвр кеһәд, видеопрезентац кев. Терүнәснь эдн цуһар билгтә, өвкнриннь заңшал хадһлхар зүткдг, бичкдүдтәһән хамдан зуульчлхдан дурта гисн медгдв. 9-ч багд ордг Баина Батнасунова эцкиннь болн экиннь тускар шүлгүд умшв. Эднә өрк-бүл Цаһан Сарин болн Зулын байрин өдрин өмн боорцг кенә. 5-ч багд ордг Света Дорджиева сәәхн би биилв, эдн өрк-бүләрн сенр хот белднә, гиичнрән тосхдан дурта. Келн-улсин 4-ч багин элч Вероника Бамбушева хойр ахтаһан болн эктәһән марһанд орлцв. Эцкнь көдлмшин кергәр хол хаалһд йовла, тегәд ууһн Наран көвүндән өрк-бүлиннь нер харсхиг даалһҗ. Көвүн Саратов балһснд зөвин академьд сурчана, дигтә эн өдрмүдт хәрҗ ирсн кемлә эн марһанд орлцх арһ учрв. Данил дүнь саратовск гарма татад, билг-эрдмән үзүлв. Сергей болн Даяна Бугаевихн Оюна күүктәһән марһанд орлцв. Күүкн 3-ч багд, Джал дүнь 10-ч багд орна. 6-ч багин нерн деерәс Бальдинкиновихнә өрк-бүл Рудик көвүтәһән орлцад, бас билг-эрдмән үзүлв.
Марһанд белдсн цагтан өрк-бүлмүд уңг-тохминнь җурм тогтаһад, аав-ээҗнриннь туск материал цуглулад, зургуд белдв. Баһчуд эн марһана даалһвр күцәхин төлә эк-эцкнриннь болн аав-ээҗнриннь хуучн цага зургуд хәләһәд, өрк-бүлиннь тууҗар соньмссан темдглв. Өдгә цагт бидн компьютерт зургудан хадһлнавидн, урднь болхла зургудыг барлад, альбомд цуглулдг бәәсмн. Баһчудын келсәр, шарлад хуучрсн зургудыг һартан авад оньган өгәд хәләхлә, әмтнә чирәс әмд болҗ медгднә. Батнасуновихнә өрк-бүлин тууҗ олна оньг авлв. Герин эзнә аавнь Бова Муникович Батнасунов дәәнә өмн Черкесск цергә училищ төгсәһәд, 110-ч Кавдивизин үлдин взводын командир бәәсмн.
Күн болһн сурһмҗиг хамгин түрүнд өрк-бүләсн авдг. Тегәд дарук даалһвр күцәхләрн баахн эк-эцкнр күүкдтән чик сурһмҗ өглһнә төрәр ухан-тоолврарн хувалцв. Эдн күүкдиннь күцәмҗин тускар келҗ өгәд, бичкн болв чигн олн зүсн марһаст орлцад, кесг ачлврар темдглгдсиг герчлҗәх Күндлһнә һашгуд авч ирв. Күүкднь ухата, цаһан седклтә, тевчңгү, төрскнч, билгтә болҗ өсхин төлә эк-эцкнр чик-авг бәрцәр бәәҗ, бийснь үлгүр болх зөвтә гиҗ баһчуд келв. Ах улсиг күндлҗ, хоорндан ниитә бәәхлә, бичкдүдин ухан-тоолвриг бас соңсҗ учртан авхла, үрднь өлзәтә сән улс болҗ өсх гиҗ эдн тоолҗана.
Бичкдүдин садын һардач Евдокия Бальдинкинова марһанд орлцачнрт ханлтан өргҗ, өрк-бүлиннь тууҗар соньмсҗахнь, өвкнриннь авъяс-заңшал әрүнәр хадһлҗахнь байрта йовдл болҗана гив. Эн марһан өрк-бүлмүдин байрт хүврв, цуһар билг-эрдмән, хоорндан ниитәһән үзүлв гиҗ Евдокия Пепишевна темдглв. Марһана ашар өрк-бүл болһн ямр нег номинацд темдглгдв, Батнасуновихн болхла диилвр бәрәд, "Сән гисн өрк-бүл" гидг нер зүүв.
Батр болн Эльвира Батнасуновихн Баина Алтана хойр күүктә баахн өрк-бүл болна. Герин эзн дотр-дундын кергүдин органмудт церглнә, Эльвира таңһчин экономикин министерствд көдлнә. Хойр күүкнь эн бичкдүдин садт орна, эдн түрүн болҗ иим марһанд орлцсмн. 9-ч багин сурһмҗлач Светлана Буваева болн ах сурһмҗлач Раиса Афанасьева эн марһанд белдхднь дөң-тусан күргҗ, даалһврмуд күцәлһнд сүв-селвгәрн хувалцв гиҗ баһчуд темдглв. "Бидн өрк-бүлиннь тууҗар соньмсад, уңг-тохминнь дөрвн үйин тускар сәәнәр медҗ аввидн, аав-ээҗнриннь зургуд белдәд, җурм тогтаввидн. Эн марһан мадниг хамцулад, нег-негән дөңнҗ ниитә бәәхд урмд өгв",- гиҗ Батр болн Эльвира Батнасуновихн келв.

Наталья ДАВАЕВА
ЗУРГТ: марһана кем