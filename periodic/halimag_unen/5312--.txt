Амн үгин зөөр цуг улсиг негдүлв
17-03-2017, 15:18 
Ик Буурла районд билгтә олн улс бәәхинь шидр болсн марһан медүлв. Энд сойлын
көдләчнр келмрчнрин марһа давулв. Терүнд района селән болһнас келн улсин амн үгин
зөөриг меддг әмтн цуглрҗ ирв. Цаһан Сарин байрт болн төрскн келнә нарт-делкән өдрт нерәдгдҗ иим керг-үүлдвр күцәгдв. Района сойлын әңгин һардач Нина Аджадыкован темдглсәр, өвкнрин үлдәсн зөөриг меддг, хадһлҗ йовх билгтә әмтиг дәкн нег хамцулҗ, байр бүрдәх таал марһан учрав.
Кезәңк авъясар марһан йөрәләр эклв. Бәәсәрн байн болҗ, суусарн өнр болҗ, ик буурлахн марһана сүүртән олмһа келәрн, товчта үгәрн, гүн учрта үлгүрәрн чикнә хуҗр хаңһаҗ ик нәр кев. Келсн күн болһн үгин хурцарн, келнә билгәрн әмтнә оньг авлҗав. Приманыческ селәнәс Цаһан Музраева, Ут Салаһас Валентина Джамбышева, Маныч селәнәс Басан Хулхачиев, нань чигн сәләдәс ирсн келнә билгтнр хавр эклҗәх байриг билг-эрдмәрн темдглв.
Хальмгин баатрльг дуулвриг сергәҗ эн өдр Савр Торчиев, Бадма Хулхачиев болн нань чигн келмрчнр "Җаңһрин" тасрха әмтнд тодлулҗ дуулснь, келснь йир өргмҗтә болв.
Эн өдр кезәңк кесг дун бас соңсгдв. Дуулҗ чаддго күн теегт уга болдмн гиһәд, омглад, дууна кесг айсар әмтиг байрлулв. Орһахн селәнәс Ирина Лиджиева "һатлһна һанц модн" дууг урднь олн әмтн дунд дуулгдҗ йовсн янзар дуулад, у өргн теегин бәәдлиг дууна дөңгәр медүлҗ чадв. Приманыч селәнәс Людмила Хулхачиеван дуулсн дуунд теегин сәәхн дүр үзгдсн болҗ, әмтнә оньг авлгдв. Кезәнәк нег дун, экәсн соңсҗ йовсн дун - "Өнчн күүнә туск" ду Маныч селәнәс Рита Французова дуулснь гейүрх седкл зүүлһәд бәәв.
Аав-ээҗәсн, эк-эцкәсн соңсҗ йовсн тууль-түүкс чееҗдән хадһлҗ йовсн әмтн эн өдр тер медсән олн улст медүлҗ келҗ өгв. Иигәд "Далн хойр худлыг", яс кемәллһиг, мартгдад бәәсн кесг туулиг соңсхд йир сенр болв. Сәәхн олмһа хальмг келн седкл авлҗ, соньн, өвәрц тоотар хальмгуд соньмсҗ, бийснь кедү сәәхн үүдәвр бүрдәсинь медхд йир омгта болв. Би биилхләрн, үг келхләрн, йөрәл тальвхларн, ду дуулхларн, нег үлү туульс келхләрн мана өвкнрин ухан деегшән нисәд, күүнә тоолврт оршго соньн болн жигтә тоотыг ухалҗ һарһснднь өврлго бәәҗ болхш. Таисия Джамбышева тууль келҗ өгәд, өмскүл өмскдг авъясиг диг-даратаһар үзүлв. Өдгә цагт нәр болсн цагт баһчуд үүмәд, юуһинь яһҗ кехән мартна. Иигәд тер авъясиг ах үйәсн дасҗ авад, җирһлдән орулхла ямаран сән юмн.
Соньн иим марһанд орлцсн улст цугтаднь Күндллһнә һашгуд болн белгүд бәрүлҗ өггдв. Сойлын көдләчнрин нилчәр болн седвәрәр района кесг организацс марһан бүрдәлһнд дөң болв. Өвкнрин амн үгин болн билгин зөөриг хадһлад, ода баһчудт медснәсн дасхад, наста улс болсн бийнь муурхан мартад, марһаст болн нань чигн керг-үүлдврт орлцҗ, баһчудт үлгүр болҗахинь тиигҗ өөдән үнлгдв. Района сойлын көдләчнрин седвәриг болн үүлдвриг темдгләд, марһанд орлцачнр теднд ханлтан өргв. Марһана жюрин гешүн, олн җил хальмг келнә багш болҗ көдлҗ йовсн, ода ачта амрлһнд бәәх Надежда Польшинова иим марһана чинринь зааһад, ууһн хальмг шүлгч Калян Санҗин төрскн келнә туск шүлгиг ик омгтаһар умшҗ өгв. Марһанд ах үйин улсла зергднь, дундын, баһ наста улс орлцснь үйнрин залһлдан тасрлго, хальмг сойл болн келн цаарандан делгрлт авч йовхинь үзүлҗәнә.

ҖИРһЛИН Кермн