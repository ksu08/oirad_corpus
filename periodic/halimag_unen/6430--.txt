Искусствин делкәлә таньлдулх зургуд
07-10-2017, 16:25 
Лали Александровнан келсәр, эн төсвин ончлгч чинрнь терүнә дамҗҗ йовдг үүлдврт бәәнә. Орн-нутгин хамгин ик музеймүдт бәәх соньн болн цуг делкән зөөр болсн зургудыг бичкн балһсдар күрч әмтнд үзүлҗәнә. Орн-нутгин кесг балһсдар йовад, дөчн тавн миңһн дууна һазр кедв. Тернь моһлцг һазриг хойр эргәд ирснлә әдл тиим ик дууна һазрт күрсн болҗана.
"Искусствла харһлһн" гидг эн төсвин кемҗәнд өдр болһн экскурьсмуд бүрдәгдхмн. Тернь нарн өдрәс талдандан өдр болһн болҗахмн. Хөрн күүнәс тогтсн баг болһнд экскурсоводмуд тодрха цәәлһвр өгч, авч ирсн зургудыг үзүлхмн. Московск педагогическ университетин оютнр экскурьсиг кехмн. Тедн шишлң белдвр авсн улс болҗана.
Хальмг Таңһчд эн туст зөвәр сән болҗана. Юнгад гихлә Элстүр эн төсвин бүрдәһәч Людмила Мальцева бийнь ирҗәнә. Зурач, багш, психолог, искусствовед болҗах шунмһа эн үүлдәч иим соньн төсвиг ухалҗ һарһад, терүг бәәдл-җирһлд шунмһа кевәр тохраҗана. Төсв эклҗ күцәгдәд, хойр җил болҗана. Давсн җил эн
төсв орн-нутгин 29 балһснд үзүлгдв. Эн җил төсвлә 21 балһсна әмтн таньлдхмн. Төсвин зүүцүләчин келсәр, Элстүр 27 зург авч ирв. Орн-нутгин тууҗд учрсн һол йовдлмуд тер зургудт тодлгдсмн. Давсн зун җилин хөрдгч - дөчдгч җилмүдт зургдсн зургудыг һәәхх таал элстихнд учрҗана. Социалистическ реализмин янзар зургдсн зургудын харинь һарһад, сән кевәр эд деер буулһҗ белдснә тускар келгдв. Дәкәд болхла эн зургудт тодлгдсн йовдлмудт орлцҗах улс хоорндан өөрхн залһлдата бәәснь, нег ухан-седклтә бәәсинь, кен-негндән дөң болдгинь үзҗ болхмн. әмтн хоорнд ик заагрлт һарчах өдгә цагт тиим негдлт йир кергтә. Тегәд тер цага зургуд ямаран чигн күнд тоотыг хамцу кевәр бәәҗ, чидлән, седклән негдүлҗ диилҗ һарч болхиг иткмҗтә кевәр үзүлҗәнә. 2016 җилд Третьяковск галерейд
бүрдәгдсн "Романтический реализм" гидг һәәхүлин төсв бүрдәхд эклцнь болсмн. Дамҗҗ йовдг эн төсвиг "Почта России" гидг ик организацла хамдан әрәсән сойлын министерств кеҗәнә. әрәсән цуг бичкн балһсдыг эргҗ йовад, нертә зурачнрин зургудла әмтиг өргәр таньлдулх төр тәвгдсн бәәнә. Зургудын туск цәәлһвриг дахулҗ видео лекцс үзүлгдхмн. Цуг эн тоот өңгәр үзүлгдҗәнә. Күн болһн ирәд, тууҗин йовдлмуд тодлулсн зургудыг хәләҗ чадҗана. Эн төсв октябрин 23 күртл болхмн.
Төсвин кемҗәнд мастер-классмуд бүрдәгдҗәнә. Терүнд балһсна школмудын сурһульчнр орлцхмн. Июнь сарас авн балһсна сурһуль-эрдмин заллтла хамдан эн туст белдврин көдлмш эклсн билә. Нәәмн занятьд орад, бичкдүд бийснь зургуд зурхмн. Зургуд зурхин өмн эдниг ямаран төрәр, ю зурхар бәәхән цааснд буулһҗ бичдгиг күүкд-көвүдт дасххмн. Хамгин сән зургуд зурсн, ухан- тоолвран сәәнәр медүлҗ чадсн бичкн зурачнр мөрәлгдхмн.
Галина ХЕЙЧИЕВА