Төрскн һазртан эңкр улс энд бәәнә
05-09-2018, 10:32 
Өцклдүр Хальмг Таңһчин Толһач Алексей Орлов үстин районд көдлмшин кергәр одв. Яшкулин района Молодежный селәнә меҗәд Алексей Маратовичиг үстин района муниципальн бүрдәцин толһач Юрий Очиров, таңһчин селәнә эдл-ахун министр Баатр Болаев, "Полынный" СПК-н директор Феликс Хуцаев болн Бергинск СМО-н толһач Евгений Туекбасов тосв.
Түрүләд таңһчин Толһач "Полынный" СПК-н мал бордлһна комплекст одв. Тенд ода 600 хөн бордлһнд бәәнә, удл уга дәкәд 400 толһа авч ирхмн. Хойр сардан бордсна хөөн хулдад, эдл-аху мөңг хоршаҗ авна. Зуни кемд эн хошт хөд кирһлһнә комплекс үүлднә. Эдл-ахун директорин келсәр, эн зун хөрн миңһн хөд кирһәд, 45 тонн ноос авв.
Дарунь цуһар Бергин селәнд одв, тенд сойлын Гер реконструкцин хөөн байрин бәәдлд секгдв. Байрин керг-үүлдврт селәнә бәәрн улс цуглрв, Элстәс чигн кесг гиичнр ирв. Селәнә сойлын Гер 2010 җиләс авн олзлгдсн уга, энд үүдн-терз уга билә, кесгнь эн бәәрн нурад унх гиҗ санҗала. Болв нидн "Селән һазрин делгрлт" гидг федеральн программар ясврин көдлмш эклв. 2017 җилдд ясврин көдлмшт 3649,9 миңһн арслң федеральн, региональн болн муниципальн бюджетәс йилһгдсмн. Эн җил "әрәсәд сойлын делгрлт" гидг программар ясврин көдлмш цааранднь күцәгдв, эн кергт 8509,59 миңһн арслң йилһгдсн билә. Келхд, ясвр кесн деерән энд тәәзин көшг, суудг креслмуд хулдҗ авгдв. Ясврин көдлмшиг "Сантехстрой" ООО (һардачнь В.Надбитов) өөдән чинртәһәр болн батлгдсн болзгас эрт күцәв. Ода эн тосхлтын организац Харба селәнә школд спортивн зал тосхҗана.
Сойлын гер секлһнд нерәдгдсн байрин керг-үүлдврт таңһчдан нертә баахн артистнр орлцв. Тиигәд, Хальмг Таңһчин Толһачин мөрән лауреат Айса Брюгидикова хальмг ут ду дуулад, байрт орлцачнрин седкл байсав. Бәәрн сойлын Герин "Седкл" ансамблин күүкд цаһан хадгта би бииләд, гиичнрән тосв. Хальмг Таңһчин Толһач Алексей Орлов, селәнә толһач Евгений Туекбасов болн күч-көлснә ветеран Б.С.Чугунов улан тасм керчҗ, шинрүлгдсн сойлын Герт цугтаһинь ортн гиҗ үрвр кев. Сойлын герин директор Зоя Шовканова энд үүлдҗәх күч-көлснә болн цергә туурмҗин хора, шин тәәз, нань чигн талдан кабинетмүд күндтә гиичнрт үзүлв.
Алексей Орлов бәәрн әмтиг хальмг келәр йөрәҗ, селән һазрт сойлын Гер олн әмтн хурдг, байрин өдрмүд темдглдг орм гиҗ келв. "Эн җил мана таңһчин дөрвн үзгт сойлын гермүд ясврин хөөн секгдв. Одахн бидн ар үзгт бәәдг Ик Царңд, хөөннь барун үзгт бәәдг Яшалтан района Соленое селәнд, дәкәд өмн үзгт бәәдг Хар һазра района Кумской селәнд сойлын гермүд секвидн. Эндр болхла мана таңһчин дорд үзгт бәәдг Бергин селәнд байрта йовдл учрҗана. Селән һазрт сойлын гермүд ясч, эрүл-менд харлһна учрежденьс, шин школмуд болн бичкдүдин садмуд секч әмтнә бәәдл-җирһлин таал ясхла, нааран баһчуд ирхнь маһд уга. Эн җил үстин районд дәкәд хойр селәнд сойлын гермүд ясгдхмн. үст болн Татал селәдт бас өдгә цага некврлә ирлцдг сойлын гермүд секгдх. Цуг тосхачнрт, арһлачнрт, бәәрн улст болн района толһачд би ик ханлтан өргҗәнәв. Орсн хур чигн сән йорта йовдл болҗана",- гиҗ Алексей Маратович келв.
Байрин керг-үүлдврт орлцсн таңһчин сойлын болн туризмин министрин дарук Николай Санджиев селәнә әмтиг бас йөрәһәд, кесг җилдән нүднд харш болҗ зогсҗасн нурад унҗах сойлын гер сәәхрәд дүңгәв гив. Таңһчин һардврт, "Полынный" СПК-н директор Ф.Хуцаевд, селәнә бәәрн улст Николай Джамбулович ханлтан өргв. Района толһач Ю.Очиров тосхачнрт ханлтан өргв, эдл-ахун һардвр селәнә делгрлтд ик дөңгән күргдгиг онц темдглв.
Байрин хургин йовудт бәәрн школын арвн сурһульч уйн наста армейцнрин зергләнд орв. Күүкд-көвүд тәәз деер һарч, төрскн һазр-усндан үнн-чик седклтәһәр церглҗ, хәәртә үрд болхвидн гиҗ андһар өгв. А.Орлов болн ДОСААФ-ин региональн әңгин һардач В.Ванькаев бичкдүдиг йөрәв. Бәәрн болн таңһчин билгтнрин концертин хөөн цуһар цергә кухньд салдсмудын хот амсв.
Дарунь А.Орлов Харба селәнд одад, бәәрн школд тосхгдх спортивн залын ормд түрүн тоосх углҗ тәвв. Школын директор Марина Шуркчиеван келсәр, 1959 җилд тосхгдсн школд спортивн зал уга болад, физкультурин кичәл һаза давулгдна. 2017 җилд таңһчин Толһач эднә школд гиичлҗ ирсн цагт эдн спортивн зал тосхлһнд дөң болхиг сурсн билә. А.Орловин даалһврар ахр цагин болзгт школын һаза ГТО-н даалһвр күцәдг спортивн сооружень углҗ тәвгдв, хөөннь футбол нааддг стадион тосхгдв. Келхд, сурһульчнр дунд спортивн халхар ик күцәмҗ бәрсн күүкд-көвүд олн бәәнә. үлгүрнь, эн җил школан төгсәсн Байр Шуркчиев ГТО-н алтн медальта. 2018-2019 җилмүдт школын өөр спортивн зал тосхгдхмн, энд бийән уһадг, хувц-хунран сольдг, һарч ирдг хорас бәәх. Сурһульчнр күндтә гиичнр ирснд теңкән уга байрлад, Алексей Маратовичла хамдан зурган цокулв.
Школд тосхлтын йовудыг хәләснә хөөн Алексей Орлов Валентина болн Станислав Эрдниевихнә КФХ-д одв. Эн эдл-аху олзта-орутаһар үүлдҗәх, селәнә делгрлтд ик тәвцән орулҗана. Эдл-ахуд 200 бод мал, 150 мөрн, 250 хөн бәәнә. Харба селәнә муниципальн бүрдәцин толһач Татьяна Мухараеван келсәр, Эрдниевихн селәнә школыг болн бичкдүдин садыг махар өңгәр теткнә. Келхд, эдн өрк-бүләрн көвүдтәһән малд көдлҗәнә, тегәд хоштнь сән гер, ачнр-зеенрин төлә сег болн нааддг площадк бәәнә, зер-земшин модд урһҗана. Эк-эцкиннь кергиг көвүднь чадмг кевәр цааранднь делгрүлх гисн ицл бәәнә.
Цаһан Амн селәнә 2-ч тойгта дундын школд спортивн залд кегдсн ясвр Алексей Орлов бас хәләв. Школын кабинетмүдәр йовад, сурһульчнр ямаран таалд сурчахиг хәләһәд, багшнрла күүндв. Асхар района организац-предприятьмүдин, СМО-син толһачнрла болсн харһлтд таңһчин Толһач өдрин ашиг диглв. Харһлтд орлцсн һардачнр Алексей Орловд олн сурвр өгч, таңһчин болн района иргчин делгрлтин, социальн-экономическ бәәдлин тускар соньмсв.

Наталья ДАВАЕВА
И.Музраеван цоксн зург