Уралан йовсн - җирһдг
28-08-2014, 09:00 | Таңһчин зәңгс
Күүнә хөв-кишг юундв гиҗ зәрмдән бидн саннавидн. өвкнрән мартлго, аав-ээҗин санлыг тевчҗ бәәлһнәс ик хө уга болҗахиг җирһл медүлнә. Вера Намыровна Кекеева болн Людмила Намыровна Церенова хойр эн җилин июнь сард Сиврт тууврт бәәсн һазртан одад, экиннь болн энд сәәһән хәәсн олн хальмгудын санлд нерәдҗ бумб тәвв. Тиим ик буйнта керг күцәсн эгч-дү хойрин тускар эндр бидн келҗ өгчәнәвидн.
Вера болн Людмила (элгн-саднь энүг Люся гиҗ дуудна) Лиджиевихнә өрк-бүлд төрсмн. Йириндән эдн эгч-дүүһәрн дөрвн. Дәкәд Диана болн Сара күүкд бәәнә. Эгч –дү дөрвүлн Сивр эргәд зовлң эдләд өссн бийнь төрскн һазртан ирәд. өрк-бүлтәһән, үрдән өсксн, ачнр-зеенрән таалсн бәәнә. Эцкнь Намр Лиджиев сурһуль-эрдмтә күн бәәсмн. Түрүләд әәдрхнә педтехникум төгсәһәд, хөөннь Герцена нертә Ленинградск пединститут чиләсмн. «Улан Хальмг» газетд көдлҗ йовсмн. Таңһчин кесг школмудыг толһалад, баһчудт сурһуль-сурһмҗ өгчәсмн. Эднә экнь бас багш бәәсмн. Аппя Нимеевна Лиджиева дәәнә өмн Цаһан-Нуура школын багш болҗ көдлҗәсмн. Эцкнь дәәнд мордхд Вера нәәмтә күүкн билә. Эднә аав колхозин малтаһан Хар һазрт йовсн цагт Намр цергт йовсмн. Тендәсн бичсн бичгтән нимгн цааснд шүлгүд бичәд өгүлдг бәәсинь Вера тодлна. Тууврин хаалһд тер тоотнь геедрҗ. Зуг нег шүлгинь чееҗд тодлгдҗ: «Малд одсн эцкм менд уга үлдв. Мөөлүр болсн күүкдм мел зүүдндм орв».
Аавин сурһмҗ мартгдхш
Вера аавиннь дурта ач күүкнь бәәсмн. «Юмиг сәәнәр кех кергтә. Кедү удан кев гиҗ суршго, кен кев гиҗ сурх»,- гиҗ аавин заасн заавриг Вера Намыровна ода күртл мартхш. Дән эклтл Вера хойр класс төгсәв. Кичәлмүд мел хальмг келәр болдгинь эн тодлна. Умшдг бичдгиг бийнь дассн, тоолдгиг аавнь дасхсмн. Дән эклхд экнь Аппя Нимеевна партин райкомд инструктор көдлҗәсн, тегәд олна малыг Казахстанур күргх болҗ һарв. Партин көдләч болҗ экнь мал дахсн, аавнь тер малыг көөҗ йовсиг Вера күүкн тодлна. Сталинградск дәәллдән болҗах цаг билә. Мал тууҗ йовсн улсин күүкд мөрн тергн деер йовх. Немшин бомбардировщикүд нисҗ ирәд, экләд хахлань цугтан мөрн тергнәсн буулдад, олн зүсн талагшан тарад гүүдг бәәснә тускар Вера Намыровна тодлҗ келнә. Колхозин мал тууҗ йовсн улсла нег хаалһар немш орсн һазрас зулҗ һарч йовсн кесг улс йовсинь бас тодлна. Удан цагт йовад, Иҗлин көвәд ирәд, паромд малан ачад, цугтан орҗ авхар адһад, эк-толһа уга бәәдл тогтсиг мартҗ болхий. Бичкн дү күүкдән өмнән орулҗ йовсн Вера паром көндрәд һархла уснд унҗ одн гихләнь бөдүн улс терүгинь үзәд, деегшән өргәд паромд һарһад, әмд авсинь чигн Вера Намыровна мартхш. Тиим әәмшгтә бәәдлд, халун һаңгла, өлн улс олна малыг Казахстанд күргв.
Күн болх бичкнәсн
Вера Намыровна бичкнәсн авн йир хурц ухата күүкн бәәсинь энүнә тодлврас болн бичсн дегтрәснь медҗ болхмн. Бичкн күүкнә уханд тер күнд цагин кесг тоотнь йир сәәнәр тодлгдҗ.
Эн күүкд күүнлә харһад күүндсн цагт Вера Намыровна шулун-дулун авцта, әмтнлә ээлтә күн болҗахнь тер дарунь медгднә. өөрхн таньлдад, күүндәд бәәтл үгтә-күүртә, медрлтә болҗахнь медгдәд бәәнә.
Хальмгудыг Сиврүр туухд бичкн күүкн билә. Эктәһән хамдан һурвн дү күүктәһән эдн Красноярск крайин Ужурск района «Сталинец» гидг колхозд туссмн. Экнь багш бәәсн, тенд чигн эклц школд көдлв. Дән эклхд Вера күүкн нәәмтә бәәсн, дүүнрнь терүнәс бичкн. Дәәнә җилмүдт киитн һазрт цуг зовлңгиг, өлсх, түрх тоотыг күццднь үзәд, дааһад һарсмн. Ужурт эдниг 1944 җилин январин 11-д авч ирсиг Вера Намыровна тодлна. Зууран хаалһдан көрәд-көлдәд, өлсәд үксн улсин цогцинь тер станцд буулһад хайснь чигн мартгдхш. Хальмгудыг цуг райоһар тараһад бәәлһсмн. Лиджиевихнә өрк-бүл түрүләд, Изыкчульд туссн билә. Тендәсн Учумд экнь көдлмш олҗ авсн һазрт эдн бәәв. 1944 җилин август сард «Сталинец» совхозин хойрдгч отделеньд нүүҗ ирәд бәәв. Селән Белая Роща гидг нертә билә. Комендантын закврас һардг зөв уга, тиигәд эдн эн селәнд түрүн ирхдән баракмудт кесг өрк хорһдҗ бәәсмн. Эн селәнд ирхләнь түрүн авгтан орсмуд эднәс хол бәәдмн. Кесгнь нам дурго болҗасмн. Болв цаг давад, хамдан көдләд, эдн зовлңгла харһснас бишнкнь бас эднлә әдл улс болҗахинь медҗ авв. Көдлмштән дигтә-дагта хальмгудыг хөөннь нам күндлдг болв. Кесгнь үүрләд, өөрхн таньл-үзл болв. Бәәсәрн хувалцҗ бәәв, һазрурн нүүҗ һархлань үүрмүднь ууляд үлдсиг Люся (Людмила) Церенова тодлна. өдрт дөрв дәкҗ үкр сааҗ йовсн күүкд җе гитлән муурсн бийнь, баһ наста болад, дарунь сергәд, дууһан дуулад, муурсан мартдг бәәсән Люся көдлҗ йовсн селәнд ирәд дәкнәс цугинь тодлв.
Эгч гисн ик дааврта юмн
Сиврт туугдхд экнь Ужурин нег школд эклц классмудын багш, директор болҗ көдлхд, ууһн күүкнь Вера экдән даңгин нөкд болдг билә. Комендантын чаңһ һарт бәәсн Аппя Нимеевна школын директор болвчн, кергәр район орхларн оньдин комендатын зөвшәл авдг бәәсмн. Дәкәд болхла, совхозин әңгин залачд эртәснь келәд, йовх мөрн терг сурҗ авдг бәәсмн. Хойр төгәтә хозлг өгдг, экнь болхла мөриг залҗ чаддмн биш. Арвн хойрта Вера экиннь җолач болад дахад йовдг бәәсмн. җирн җил давад, хәрү Сиврт ирәд, экин болн тенд өңгрсн хальмгудын санлд бумб тәвхләрн Вера Намыровна тер цагиг тодлад, эктәһән хамдан кедү дәкҗ мөрн хозлгар района цутхлңгд одад, тенд экнь кергән күцәтл кедү зовҗ күләсән эн тодлв. Хаалһдан зууран эдн өөдм давшад, дарунь өөдмәс бууһад йовхларн мөриг адһм угаһар, болһаҗ йовулх кергтә бәәсиг ода күртл Вера мартхш. Аппя Нимеевна йир сәәхн дуулдг бәәсмн. Хол хаалһд экнь зууран зәрмдән хальмг дуд дуулдг бәәсмн. Ут ду дуулхлань эк-күүкн хойрин нүднәс нульмсн заядар асхрад бәәдмн. Экнь школын кергәр ирдг Михайловка селәнд хальмгуд уга бәәсмн. Тегәд мөрән манад хозлгд суух Вераг селәнә күвүд гүүҗ ирәд, «уутьхн нүдтл», « кү иддг бандит» гиһәд иим хорта үгмүдәр му келдг бәәсинь санхларн чееҗнь хавчгдад бәәнә.
Зүсм өдмгин амтн
Тиим түрү бәәдлиг кесгнь дааҗ чадлго хавр күртл чигн торсн уга. Кесгинь оршадг чидл уга болад, цаснд дардг билә. 1945 җилд цуг тер әмтнә цогцинь шинәс өндр һазрт оршасинь Вера Намыровна тодлна. Эн селәнә медәтнр тенд хальмгуд оршалһата бәәхинь ода күртл мартхш, үрдүдтән келҗ өгнә. Тер җилин хаврар Ужурт эдн ирҗ бәәв Басл күнд җил билә. Карточн систем уурулгдсн. Нег зүсм өдмг хулдҗ авхин төлә чеерүдт өдрин дуусн зогсдг цаг. Вера Цаһан Анджураевата хамдан йовһар йовад хуучн махна комбинатыг давад, төмр хаалһар йовад, «Транспортник» гидг магазинд оддг билә. Тенд чеерүд баһ билә, зуг хамгин түрүнд эврә көдлмшчнрт тедн өдмг хулддг. Тегәд ик зуудан талдан улст өдмг үлддго билә. Көрсн боднцг идәд, өвс буслһҗ ууһад, колосд үлдсн буудяг түүҗ авад, теермдәд, чанҗ идәд гесән теҗәсн күүкд күнд тоотд даргдлго өсәд босв. Күнд җирһл мууһан хальдав, зовлң ик болад, эднә экнь Аппя Лиджиева эрт өңгрв. 1949 җилд сәәһән хәәхләнь Вера 16-та, хамгин бичкн дү күүкнь тавта бәәсмн. Тиигәд Вера Намыровна дү күүкдән дахулад өскәд босхв. Бийснь совхозд көдлдг болв. Люся, Диана хойр үкр саадг билә. Ода тер селәнд одхларн Люся хамдан көдлҗәсн үр күүкән Нина Кочетковаг олҗ авад җе гитлән байрлв. үр күүкд баһ цаган тодлад кесгтән күүндв, хамдан зурган цокулв. Эн Белая роща селәнд Лиджиевихн 14 җил бәәсмн.
Төрскн һазрурн Лиджиевихн, нань чигн энд бәәсн хальмгудла хамдан 1958 җил нүүҗ ирсмн. Дү күүкдән Люся болн Диана хойриг Сиврт бәәхдән мордулсн билә. Тедн эврә өрк-бүлтәһән Цаһан-Нуурт бәәсмн. Вера Намыровна бийнь залутаһан Михаил Кекеевта терүнә һарсн Баһ Дөрвд района Ханата селәнд бәәв. Асхар сурдг школ төгсәһәд, юм уйдг эрдмәр көдлв. Элстд, әәдрхнд мергҗлтән өөдлүллһнә курст дасад, йилһән сән уяч болв. Ханатинск дундын школд домоводствин багш болҗ көдлв. Сара дү күүкнь Элстд эврә өрк-бүлтәһән бәәнә.
Вера Намыровна эврә үрдүдтән ах сурһуль сурһад, җирһлин хаалһд орулв. Ачнр-зеенрән өсксн, ода җичнрән хәләҗәнә.
Цааҗла харһад, Сиврт бәәһәд, әмнәсн хаһцсн улст бумб тәвҗәнә гисн зәңг тарсн бәәсинь Вера Намыровна зууран Белая Роща селәнүр йовҗ йовад медв. Владимир Николаевич Никос гидг күүнлә харһад, күүндхлә тер келҗ өгв. Бәәрн һазрин тууҗар соньмсад, бичсн дегтрән Вера Намыровнад тер белглв.
«Тенд үлдсн хальмгуд бәәнә. Негнләнь харһад кесгтән күүндвидн, зуг хальмгарн күүндсн йовдл нанд тодлгдв, - гиҗ Вера Намыровна келҗ өгв. - Тер һазрин һардачнрла таньлдад, Александр Иванович Радченко, Владимир Николаевич Гавриленко тер бумбиг хәләҗәх болҗ үгән өгв. Мал бичә ортха гиһәд хашалх ухаһан тедн медүлв.
Борисова Тоня гидг күүктә сурч йовлав. Хәәһәд йовҗ, әмтнәс сурад, олҗ авув. Гертнь одад күүндәд зурган цокулвидн».
1949 җилин июнин 14-д экнь өңгрсн билә. 2014 җилин июнин 7-д күүкднь ирәд, тенд Сиврин һазрт экдән бумб тәвв. «Мини хәәртә күүкдм би тадндан цань уга дуртав. Долан ик көвүнәс чигн тадниг төрүц сольшгов, - гиҗ мана эк маднд келдг билә. - Хальмгуд ямаран чигн гем һарһсн уга. Төрскн һазртан хәрү одхвидн. Нег-негән бичә хайтн, хамдан бәәтн». Экин келсн үгиг мартлго күүкднь өнчндән үклго, өсәд-босад, эврә өрк-бүлән өндәлһәд бәәв. Уралан йовсн - җирһдг гисн тер болҗана.