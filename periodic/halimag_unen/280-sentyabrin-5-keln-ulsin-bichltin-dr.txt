Сентябрин 5 - келн-улсин бичлтин өдр
04-09-2014, 15:30 | Таңһчин зәңгс
Сурһулин җил экләд, сурһульчнр болн багшнр төвкнәд медрлин хаалһдан орсн кемлә Хальмгт келн-улсин бичлтин өдр темдглгднә. Эн байрта өдр Зая Пандитан нернлә залһлдата. Гүн номта лам болн ик медрлтә номт, шаҗна үүлдәч болн гегәрүләч Оһтурһин Дала Зая Пандит «Тод үзг» үүдәсн ик чинртә йовдлла бичлтин байр темдглгднә. Нертә өөрд номтын ухани зөөриг хадһлад, цааранднь делгрүлх даавран медҗ таңһчин әмтн бичлтин өдрән темдглнә. Хальмг улсиг оюни ик чинртә зөөрлә таньлдулад, күмни сә хәәгч болн өр-өвч седклин номин хаалһд орулсн алдр номтиг цуг үйин улс күндлнә. Зая Пандитан дүриг зурачнр үүдәнә, номин үүдәврмүдинь номтнр арднь орҗ шинҗлнә. Сурһулин заведенсәр өөрд ик ухатлын намтрла таньлдна, «тод үзгиг» дасна.
Келн-улсин бичлтин өдриг темдгллһн баһчудыг улсин байн тууҗла таньлдулна, төрскнч седклтә болдгиг сурһмҗлна. Моһлцг һазр деер бәәх олн келн улсин ик зунь эврә бичлт уга бәәсн цагт күнкл ухатл Зая Пандит хуучн моңһл бичлтд шинрүллт орулад, өөрд бичлт «тод үзг» бүрдәснь цаг давсн бийнь чинрән геедго алдр үүлдвр болҗана. Тегәд чигн Зая Пандитан болн өөрд нань чигн ик ухатлмудын кергиг цаарандань делгрүлҗәх эндрк үйин улст эннь ик бахмҗ болн ухани чилшго зөөр болҗана.