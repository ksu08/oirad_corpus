Цеңнәд өргсн дууна айсмуд
22-10-2014, 11:04 | Таңһчин зәңгс
Хальмг Таңһчин меҗәд ЗАО «КТК-р» кеҗәх социальн төсвс дунд эн төсв олн җил үүлдҗ йовх болн ик иргчтә керг –үүлдвр болҗана. Эн икәр күләгддг байрт хойр района бичкдүд ик эртәс белднә. Билг-эрдмән сәәнәр үзүлсн күүкд-көвүд йир сән мөрәһәр ачлгдхинь эдн меднә. Тиим ик урмдтаһар болдг хәләвр-марһана түрүн девсңгнь шидр Хар һазрин районд эклв.
Дарани фестивалин түрүн девсңгнь күцәмҗтә болтха гиҗ баһ наста билгтнриг «КТК-р» ЗАО-н нерн деерәс таңһчин правительствла залһлда бәрдг элч Улюмджи Чиджиев йөрәв. Хар һазрин района муниципальн бүрдәцин администрацин толһач Валерий Бадмаев сән авьяс болҗ тохрсн фестиваль билгтә бичкдүдин шин нердиг йилһх гиҗ иткүлв.
Района селән болһнас ирсн күүкд-көвүд эн марһанд орлцв. Дууна, бииһин, инструментальн көгҗм татлһна номинацсар марһан болв. Бичкн наста болн ах наста билгтнр дунд кен билгтәһинь йилһх марһан соньн кевәр давв. Эн района билгтнр цагтан КТК-н частр бичсмн. Терүгән эдн фестиваль болһнд, концерт болһнд дуулна. өргмҗтә эн көгҗмин айс марһана йовудт тасрхан уга соңсгдад бәәв. Района сойлын герин директор Наталья Габунова келсәр, селән болһнд бичкдүд эн марһанд белдв. Белдвр арднь орҗ кегдснь марһана йовудт медгдәд бәәв. Нег үлү дууна халхарн нер һардг района бичкдүд җил болһн билгтә дуучнрин тоод орад бәәнә. Эн өдр чигн бичкн дуучнр кесг ду орс болн хальмг келәр дуулҗ цуглрсн улсин оньгиг авлҗав. Улсин дуд, өдгә цага дуд эднә репертуарт бәәхинь жюри медв. Бичкдүдин билг-эрдмиг Хальмг Таңһчин сойлын ачта көдләч Эльза Харцхаева, Хальмг Таңһчин сойлын ачта көдләч Галина Манджиева, Хальмг таңһчин ачта артист Арслан Шавгуров үнлв.
Хар һазрин районас кесг билгтнр һарсмн. Тедн Хальмг Таңһчиннь нериг дуудулҗ йовна. Ода теднә үлгүрәр бичкн дуучнр, биичнр, көгҗмчнр билгин захас татад, хәләврмүдин дөңгәр эрдмин хаалһд орҗ йовна. Манҗин Аркадий болн Шугран Вера бичсн дуд, Увшан Ивана һарһсн дуд эн өдр дуучнр дуулв. Эрднин Андрейин үүдәсн «Ээҗин заясн келн» гидг дун әмтнә оньгиг бас авлад бәәв.
Эн района «Цецг» бииһин ансамблиг кен эс меднә. Кесг үйин баһчуд эн ансамбляр дамҗад, бииһин эрдмд тахшҗ өссмн. Владимир Литвинов толһалҗасн җилмүдт эн коллектив нег үлү туурч йовсмн. Ода коллектив урдк сән нерән дуудулхар шунҗахинь хәләвр медүлв. Ансамбльд хойр баг үүдәгч кевәр үүлдҗәнә. Эднд болн нань чигн артистнрт сценическ хувцинь шинрүллһнд эн җил килмҗ һарһгдсна тускар района сойлын әңгин һардач Эрднь Манджиев келнә. Района сойлын герт шин аппаратур хулдҗ авгдсна тускар Эрднь Наминович немҗ темдглв.
«Билгтә бичкдүдин йоста байр болв», - гиҗ эн керг-үүлдвриг жюрин ахлач Эльза Харцхаева темдглв. Концертн 39 номер белдсн 100 һар бичкдүд КТК-р белдсн үнтә белгүдәр мөрәлгдв. Олн көгҗм болн ду бичҗ авч хадһлҗ, соңсҗ болх өдгә цага диск билгтә бичкдүдт консорциум белглв. «Хальмг сойлын иргчин туск килмҗ эн фестивальд үзгднә, - гиҗ социальн эн төсвиг таңһчин кемҗәнд күцәдг «Цаһан седкләсн» олна организацин һардач Ирина Очирова келнә. – Мана таңһчд туста эн кергт КТК-р ик дөң болҗахнь сән йовдл». Фестивалин товчлгч девсң дарук долан хонгт болхмн.
Галина Хейчиева