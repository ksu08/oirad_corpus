«Цецгәрич, мини Хальмгм»
03-09-2014, 15:34 | Таңһчин зәңгс
Н. Пальмовин нертә Келн-улсин музейд «Цецгәрич, мини Хальмгм» гидг һәәхүл секгдв. Хальмгин зурачнрин Ниицәнә 75 җилин өөнд эн һәәхүл нерәдгдҗәнә. әрәсән зурачнрин Ниицәнә нег региональн әңгнь болҗах Хальмг Ниицән тууҗин эн цагин туршарт олн үүлдврәрн нер һарч йовсмн. өөнин һәәхүлиг секлһнд нерәдсн йөрәлин үгдән таңһчин сойлын министр Амуланг Учурова зурачнрин үүдәлтин чинриг темдглҗ, кеҗ-күцәсн тоотынь ахрар келҗ медүлв.
Хальмг зурачнр кесг әрәсән болн Цугсоюзн һәәхүлд күцәмҗтәһәр орлцҗ йовсмн. Иҗл көвән болн әрәсән өмн үзгин зурачнрин хамцу һәәхүлд чигн хальмг зурачнр зөвтә орман олҗ йовсмн. Сүл җилмүдт таңһчд регионмуд хоорндк пленэр кегддг болв. Зурачнриг ниицүлдг эн үүлдвр үүдәгч эрдмтә улс харһҗ, кен-негнәннь кесн тоотыг шинҗлдг, дамшлтарн хувалцдг сән таал тогтана. Эн җил һурвн региона зурачнриг хамцулсн дамҗҗ йовдг «Теегин шир» («Степная палитра») һәәхүл әәдрхн, Аһш балһснд үзүлгдснәннь хөөн Элстд ирв.
Хальмгин зурачнриг 75 җилин өөнләнь таңһчин правительствин ахлач Игорь Зотов йөрәһәд, үүдәврмүдәрн сүл цагт ик күцәмҗ бәрсн зурачнрт ачлвриг бәрүлҗ өгв. Искусствин халхд ик ач-тус күргсн төләдән Хальмг Таңһчин улсин зурачин өөдән нериг Цебек Адучиев зүүв. Нина Евсеева, Герля Нурова, Деля Сангаджиева, Юрий Хаджинов, Юрий Бадмаев Хальмг Таңһчин ачта зурачин күндтә нер зүүцхәв.
Музейин директор Ирина Мучаева зурачнрин үүдәлтд шин ик күцәмҗ дурдад, эн җил таңһчин һардвр зурачнрин үүдәврмүд хулдҗ авлһнд 300 миңһн арслң йилһҗ өгснә тускар келв. В. Терехов, Ю. Хаджинов, В. Куберлинов, Ю. Бадмаева, нань чигн зурачнр сертификатмуд авв. Эднә үүдәврмүд музейин көрңгд хулдҗ авгдхмн.
әрәсән зурачнрин Ниицәнә секретариатын нерн деерәс хальмг зурачнриг ончта өөнләнь әрәсән художествин Академин йоста гешүн, әрәсән улсин зурач Дмитрий Санджиев йөрәв. Хальмг зурачнрин Ниицәнд йөрәлин диплом эн бәрүлҗ өгв. әрәсән художествин Академин алтн медаляр искусствовед Светлана Батырева, скульптор Нина Евсеева, Мерген Мошулдаев ачлгдв. әрәсән художествин Академин дипломар В. Пуринов, В. Дорджиев, Г. Ушанова, В. Киштанов, Е. Киштанова, Х. Поваева, Ю. Бадмаев, И. Чмерев мөрәлгдв.
Элстд өөнлә ирлцүлҗ секгдсн һәәхүлд зурачнрин Ниицәнә 25 гешүн үүдәврмүдән үзүлҗәнә. Живописин, графикин, скульптурин янзар үүдәгдсн зуунас үлү үүдәврмүд олна оньгт тусхагдҗана. Тер мет һәәхүлд бичкдүдин художественн школмудын сурһульчнрин болн Элстин искусствин училищин оютнрин үүдәврмүд чигн әмтнә оньгт тәвҗ үзүлгдҗәнә.
әрәсән улсин зурач, әрәсән художествин академин академик Дмитрий Санджиев һәәхүлд орлцснь ик чинртә болв. Дмитрий Санджиев орн-нутгин изобразительн искусствд зөвтә тәвцән орулсн билгтә зурачнрин тоод йовна. Хальмгин ууһн зурачнрин негнь Никита Санджиевин 90 җилин өөн темдглдсн җилд зурачнрин өөнин һәәхүлд иим нертә үүлдәч орлцснь бахмҗта йовдл болв. Таңһчин сойлын министерств, Зурачнрин Хальмг Ниицән болн Н. Пальмовин нертә Келн-улсин музей эн өөнд нерәдҗ буклет барлҗ һарһв.