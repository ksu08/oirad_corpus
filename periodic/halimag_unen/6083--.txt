Делкә мини гисн седклтә
28-06-2017, 16:24 
Яшкулин район тогтад 60 җил болв. Эн һазра әмтн бичкн төрскнәннь ончта өөниг өргмҗтәһәр темдглхәр белдвр кеҗәхнь маһд уга. Бас эн туст эврәннь тәвцән орулҗахнь энтн Яшкулин района библиотекин методическ әңгин залач Деләш Сухаева. Урднь Яшкулин селәнә 130 җилин өөнд нерәдәд, цутхлң селәнәннь тускар бичсн хальмг шүлгчнрин болн көгҗмчнрин шүлгүд болн дуд хураҗ, хураңһу барт белдсмн. Ода болхла терүг шинрүләд, улм өргҗүләд, Яшкулин района селәдин туск болн эн һазра әмтнд нерәдсн шүлгүдин болн дуудын хураңһу белдҗәнә. Тиим үүдәврмүд олн бәәхинь медгдҗәнә.
Деләш Николаевна олна бәәдл-җирһлд шунмһаһар орлцна. Эн олн җилин эргцд суңһврин участкин комиссин гешүн болҗ, суңһврин керг-үүлдврмүд бүрдәмҗтәһәр давуллһнд бас хүв тәвцән орулна. Эн күүкд күн олн җилин туршарт "Мөңк байр" гидг фольклорн багд орна. Олн зүсн байрин керг-үүлдврмүдт, марһаст орлцҗ, хальмг кезәңк болн өдгә цагин дуд дуулна. Яшкулин туск ду, "һалдма", "Саглр" болн нань чигн дуд дуулҗ, билг-эрдмәрн әмтнә седкл авлна.
Хальмг государственн университетд сурчаһад, оютн цагтан донор болад, түрүн болҗ цусан өгсн бәәҗ. Терүнәс нааран һучн һурвн җил давҗ йовна, кедү хүврлт болв, цаг, әмтн чигн оңдан болв, зуг Деләш хүврсн уга, тер кевтән өр-җөөлн, буйнч седклтә күн болҗ үлдв. 2004 җилд Деләш Николаевна "әрәсән күндтә донор" гисн чееҗдән зүүдг темдгәр ачлгдв. Тиим темдгиг 40 литр цус өгсн күүнд бәрүлҗ өгдмн. Терүнәс нааран арвн һурвн җил давҗ йовна, дәкәд кедү литр цус өгсн болх гинәт. Җилд хойр, зәрмдән дөрвн дәкҗ чигн цусн өггднә. Түрүн җилмүдт 250 мл, дарунь 300 мл, хөөннь 400 мл цус өгдг болв, ухалтн, энтн өрәл литр цусн. Деләш Николаевна олн күүнә әминь аврсн болх гиҗ сангдна. Ташр энтн элгн-садн болн таньл улс биш.
Деләш Николаевнад нер өгснә тууҗнь иим. Эднә өрк-бүлд үрд торлго әрлҗ оддг бәәҗ. Деләшин экнь Элстд больницд орхар ирхләрн, эркҗән уга авалиннь наһцх Очиров Уташ Улазгановичин герт орад һардг бәәсмн. Эднә өрк-бүлд күүкн үрн һархла, шин төрсн нилхд нер өгхиг наһцхан сурҗ. Тиигәд Уташ Улазганович нер өгсмн. Дарунь Деләш ардан дүүнрән дахулв. Кема, Галя, Чилгир, Нина, Уташ һарсмн, тиигәд эднә өрк-бүл зурһан үртә болв. Эцкнь ууһн көвүндән дәәнәс эс хәрҗ ирсн Чилгир дүүһиннь нер өгсмн. Зуг 2014 җилд Деләш Николаевна дүүнртәһән авһнь Хальмг 110-ч мөрн цергин ханьд дәәлдҗ, Ростовск областин Северный Ягорлык гидг селәнә өөр 1943 җилд әмнәсн хаһцсна тускар медв. Харм төрхд, эцкнь эврә цагтан медҗ чадлго дүүһән зәңг-зә уга геедрснд тоолдг бәәҗ. Отхн көвүндән Уташ Улазгановичас зөвинь сурҗ энүнә неринь өгсмн. Деләшин эк-эцкнь - Николай Бембеевич болн Антонина Гониевна Бюрчиевихн үнн-чик седклтә, цаһан саната улс бәәсмн.Тиим чигн сурһмҗ үрн-садндан өгч эдниг өскҗ-босхад, һаринь һанзһд күргәд, көлинь дөрәд күргсн болдг.
Хальмг университетд сурч йовсн җилмүдт, өдгә цагт чигн Деләш олн дундас кевлүн цогцарн, ончта авг-бәрцәрн, ке-сәәхн хувцарн онцрҗ йилһрдмн. әмтнлә ээлтә, цаһан седклтә болдг
төләднь үүрмүднь Деләшиг йир күндлнә. Тавн җил хамдан сурч, нег-негнләрн хот-хооларн, хувц-хунрарн, седклин нуувчарн хувалцҗ йовсн үр күүкд сурһулян чиләснә хөөн таңһчин райодар тарад йовҗ одцхав. Эднә зәрмнь көдлмштән даргдад, ууҗмд бәәх хотл балһснур одҗ чадлго, арвад җилд чигн нег-негнләһән харһхш. Тегәд чигн ут цагин эргцд эс үзсн Деләшиг тодлхла, "\u2026үүрләд-наадад йовсн Деләшиһән саннав" гисн дууна үгмүд сананднь орна. Кезә чигн тер кевәрн тиньгр, һольшг заңта, кеемсг Деләш Сухаева тааста эрдмәрн
көдлҗ, олнд ач-тусан күргҗ йовна. Петр Басанович авальтаһан һучн негн җил хооран өркән өндәлһҗ, ниитәһәр, таартаһар, сән-сәәхн бәәнә. Эдн Дольгана күүкән эңкрлҗ өскәд-босхад, сурһуль сурһад, хәрд мордулв.
Дольгана күүкнь болн Алдар күргнь хойр көвүһән дахулҗ дару-дарунь эднд ирҗ золһна. Тиигхлә Сухаевихнә гер бичкдүдин җиңнсн дууһар болн инәдәр дүүрнә. Байрхан болн Айтсан наһц ээҗиннь болн наһц аавиннь чееҗднь нар урһана. Күүкнь, күргнь, зеенрнь күрәд ирхлә, Деләш Николаевна Петр Басанович хойрт терүнәс даву байр, кишг һазр деер уга болҗ медгднә.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410