әрәсәд нерән дуудулв
11-04-2017, 12:13 
Давсн басң өдр "Хамгин сән өрк-бүл" гидг Цугәрәсән марһана региональн бүрдәмҗин комитетин сүүр болв. Энүг эн комитетин ахлачин дарук, таңһчин социальн делгрлтин, күч-көлснә болн әмтиг көдлмшәр тетклһнә министр Марина Ользятиева һардҗ давулв.
2016 җилин август сарин чилгчәр таңһчин социальн делгрлтин, спортын болн баһчудын политикин министерствс, таңһчин баһчудын цутхлң, "Ниилвр" клуб" гидг баахн өрк-бүлмүдин олна ниицән "Җилин хамгин сән өрк-
бүл" гидг таңһчин марһа бүрдәсмн. Өрк-
бүлин чинринь өөдлүлхин, эк-эцкнр дааврта болтха гисн күслтәһәр эн керг-үүлдвр давулгдв. Марһанд ут тоодан 18 өрк-бүл орлцв. Эднәс "Олн үртә өрк-бүл" гидг номинацд 3 бүл, "Баахн өрк-бүл" номинацд - 2 бүл, "Селәнә өрк-бүл" номинацд - 2 гер-бүл, "Авъяс-заңшалмудан хадһлдг өрк-бүл" номинацд -
4 гер-бүл, "Хальмгин алтн өрк-бүл" гидг номинацд - 7 бүл орлцсмн. Номинац болһнд нүүрт һарсн өрк-бүл "Хамгин сән өрк-
бүл" гидг нер зүүхин төлә дөрлдв.
Цугәрәсән марһана региональн девсңд Долорес болн Убуш Андрюшкеевихн диилвр бәрв. Эдн 6 үр: 4 көвү болн хойр күүк өскҗ-босхҗана. Ууһн көвүднь Герман болн Андрей - оютнр, эдн боксар соньмсна, һазадын кел дасна. 7-ч класст сурчадг Анастасия күүкнь дуулдг билгтә, "Аавин Байруш" гидг бичкдүдин марһанд орлцсмн. 2-ч класст сурдг Дольган көвүнднь һазадын келн болн эсвин даалһврмуд таасгдна. Отхн үрднь - икр Олег болн Джиргал бичкдүдин садт орна.
Долорес болн Убуш Андрюшкеевихн үүдәгч эрдмтә. Убуш Константинович эврән бүрдәсн "үр Сар" гидг бииһин ансамблин художественн һардач болҗана, Долорес Олеговна "Улсин
үүдәлтин таңһчин Гер" гидг бюджетн учрежденя әңгин ахлач болҗ көдлҗәнә.
"Хамгин сән өрк-бүл" гидг Цугәрәсән марһанд 79 регионас 294 бүл орлцсмн. Эднәс олн зүсн номинацд 79 гер-бүл ончрв. Андрюшкеевихн Цугәрәсән марһанд "Өнр-өсклң өрк-бүл" гидг номинацд диилвр бәрв. 2016 җилин ноябрь сард Москвад, "әрәсә" гидг концертн залд "Хамгин сән өрк-бүл" гидг Цугәрәсән марһана ашинь дигллһнә дембрлттә керг-үүлдвр болв. Энүнд кесг миңһн хәләһәчнр, күндтә гиичнр орлцсмн. Бүрдәмҗин комитет әрәсән регионмудас диилвр бәрсн 15 өрк-бүлд, тер тоод Андрюшкеевихнд эн өргмҗтә керг-үүлдвр орлцхд үрвр кев.
2017 җилин март сарин 31-д Долорес болн Убуш Андрюшкеевихн Москвад "Лучшая пара России - 2016" гидг түрүн келн-улсин марһана ашлгч девсңд мана таңһчин элчнр болҗ орлцв. Эн керг-үүлдврт 15 региона элчнр орлцсмн, ашлгч девсңд 7 өрк-бүл һарсмн. Марһана ашар Долорес болн Убуш "Лучшая творческая пара России - 2016" гидг номинацд дииләчнр болв, дәкәд болхла "Вице-пара России - 2016" (2-ч орм) гиҗ тоолгдв.
Таңһчин социальн делгрлтин, күч-көлснә болн әмтиг көдлмшәр тетклһнә министр Марина Ользятиева Андрюшкеевихниг йөрәҗ, белг бәрүлҗ өгв. Эдн болхла марһанд орлцсна тускар келәд, ухан-тоолврарн хувалцв. Марһана бүрдәһәчнр, энүнд орлцсн улс, хәләһәчнр эдниг сәәнәр тосч, билгтнь авлгдҗ, эднд седклән тусхав. Эдн өмссн келн-улсин ке хувцн, хальмг би өврмҗ болҗ, йир таасгдв. Марһан берк соньн билә, өөдән кемҗәтәһәр давсмн гив. Эн җил
бүрдәгдх марһана туст эдн дамшлтарн хувалцҗ, тоолвран медүлҗ, дөң болхан медүлв.
Долорес болн Убуш Андрюшкеевихн "Лучшая пара - 2016" гидг марһанд ончта кевәр орлцсиг темдглҗ эн марһана директор Николай Ардашов таңһчин Толһач Алексей Орловин нерн деер Ханлтын бичг илгәв. Эн баахн залу болн күүкд күн нег-негндән дурта болдган болн нег-негнәннь седкл сәәхн меддгән үзүлсн деерән эврә келн улсиннь авг-бәрцән бәрдгән медүлв. Таңһчин элчнр марһанд орлцсн, баахн өрк-бүлмүдт оньган өгч дөңнҗәх төләднь ханлтан өргв.
Дарунь Марина Ользятиева "Хамгин сән өрк-бүл" гидг Цугәрәсән марһана региональн
бүрдәмҗин комитетин хань батллһна, марһана региональн девсңгин таалын болн энүг давуллһна болзгин тускар зәңглв. Сүүрт орлцачнр 2017 җилд таңһчд эн марһана региональн девсң давуллһна белдврин көдлмшин болн керг-үүлдврмүдин бүрдәмҗин зура батлв. Мана таңһчд "Хамгин сән өрк-бүл" гидг марһан июнь сард давхмн.

Маргарита АРЗАЕВА
ЗУРГТ: Долорес Андрюшкеева таңһчин социальн делгрлтин, күч-көлснә болн әмтиг көдлмшәр тетклһнә министр Марина Ользятиева, Убуш Андрюшкеев, министрин дарук Евгения Гордеева (зүн бийәс барун талагшан)