Баһчуд "Санлын харулд" зогсҗана
25-04-2018, 08:46 
Хойр региона хәәврин отрядмуд энд шишлң лагерьмүд углҗ тәвхмн. Негнь 28-ч әәрмин салдсмудт нерәдгдсн бумбин өөр Хулхт селәнәс хол биш бәәршлхмн. Хойрдгч лагерь Хулхт селәнә өөр бәәдг толһаһас һурвн дууна ууҗмд бәәнә. Келхд, Архангельск областин хәәврин команд мана таңһчур урднь чигн ирсн билә. 2016 җилд эдн манаһур ирҗ, Архангельск областяс дәәнд одсн салдсмудын нер мөңкрүлсмн. Хальмг Таңһчд териг һазрас 196 салдс дәәнә цагт әмнәсн хаһцсна туск документс бәәнә.
Эн өдрмүдт цуг мана орн-нутгар салдсмудын санлд тәвгдсн бумбин өөр баһчуд зогсҗана. Өцклдүр Б.Городовиковин нертә КалмГУ-н оютнр Элстд Героймудын аллейд, О.Городовиковин бумбин өөр, мөңк һалын мемориалын болн балһсна негдгч микрорайонд танкин өөр харулд зогсв. Балһсна цутхлңд Б.Городовиковин бумбин өөр Героймудын аллейд харулд селгәһәр зогссн баһчуд Александа Куцекова, Адик Онкаев, Валентина Болдырева, Михаил Болдырев болн Владислав Ачиров эн кергт эврә сән дурар орлцхар шиидв. Эднә келсәр, университетин оютнрин профком урдаснь эн керг-үүлдврт орлцх баһчудыг шүүҗ авв, хөөннь эдн чикәр бийән бәрхиг дасв. Өцклдүр эдн түрүн болҗ харулд һарв. Эдн хошадар нег часин кемд зогсна. Ут тоодан университетәс 150 оютн эн керг-үүлдврт орлцхмн.
- Бидн мана иргчин төлә әмән өгсн салдсмудын санлинь тевчҗәнәвидн. Мана орн-нутгт Төрскән харсгч Алдр дәәнд өөрхн улсан эс геесн өрк-бүл уга, тегәд дорас өсч йовх баһчуд өвкнриннь санлыг әрүнәр хадһлх зөвтә. Дән эклхлә маднла насарн цацу баһчуд түрүн зергләнд зогсҗ, төрскн һазр-усан хортнас сулдхсмн. Эндр цуг нарт-делкәд политическ бәәдл нәрн болҗана, энд-тенд әәмшгтә йовдлмуд учрна, тегәд бидн ни-негн бәәҗ, мана һазр деер дән бичә учртха гиҗ ухалх зөвтәвидн. Мана университетд олн һазрас ирсн оютнр сурчана, бидн хоорндан ниитә бәәнәвидн, нег-негнәннь сойл, авъяс тевчҗ күндлнәвидн. Мана аавнр-ээҗнр Диилврин төлә әмән әрвлсн уга, бидн теднә залу-зөрмг йовдлыг мартх зөв угавидн,- гиҗ оютнр келв.
"Санлын харул" гидг керг-үүлдврт, хәәврин көдлмшт орлцҗах баһчуд төрскнч седклтә улс болҗ өсчәхнь маһд уга. Эдн өвкнриннь санлыг хадһлҗ, нерн уга салдсмудын нердиг мөңкрүлҗ, әрүн чинртә керг күцәҗәнә. Иим баһчуд мана орн-нутгт өсчәхнь мана таңһчин, әрәсән иргч сән-сәәхн болхд ицл өгчәнә.

ДООҖАН Наталья
ЗУРГТ: КалмГУ-н оютнр
харулд зогсҗана
Э.Бюрчиевин цоксн зург