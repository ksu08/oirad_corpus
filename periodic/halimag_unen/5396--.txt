"Би гихлә - һанцарн, мадн гихлә - оларн"
28-03-2017, 16:54 
Одахн Аршан селәнә 15-ч тойгта дундын школд буйнч седклин концертд болв. Эн школын келн-улсин 2-ч "б" классин һардач
Нүүдлә Инджиеван болн сурһульчнрин эк-эцкнрин седвәрәр эн керг-үүлдвр бүтв. Давсн җил Нүүдлә Валерьевна класстаһан күцәх
көдлмшин зура батлсмн. Тегәд материальн-техническ халхар тетквринь күцц биш бәәсн учрар хамгин түрүнд эн туст тогтсн бәәдлиг ясрулх күсл тәвсмн. Эн школын англь келнә багш Румия Эрендженова келн-улсин 2-ч "б" класст компьютер белглв, тер мет арһлач Людмила Боваева бас техникәр тетклһнә халхар дөңгән күргв. Эднә нилчәр сурһульчнр онлайн диг-даранд олн зүсн олимпиадмудт, марһаст орлцх арһта болв.
Дарунь проектор хулдҗ авхар шиидсмн. Тегәд ниднәһәс авн мөңг цуглулсмн. Школд яарм
бүрдәһәд, цөөкн мөңг хоршасн болдг. Проектор хулдҗ авхин төлә эс күрчәх мөңг цуглулхар буйнч седклин концерт давулхар шиидсмн.
"Новый город" зар өглһнә агентств сурһульчнрин төлә ке-сәәхн афиш белдҗ, нөкд болв. ЭГС-ин ахлачин дарук Сергей Сухинин арвн билет хулдҗ авад, школын бәәдл-җирһлд шунҗ орлцдг күүкд-көвүдт белглв. ООО \u201cСАМВЭЙ\u201d бас дөңгән күргв. Тер мет 2 "б" классин сурһульчнрин эк-эцкнр, эднә олн элгн-саднь, таньл улснь концертд ирҗ, демән күргв. Темдглхд, эк-эцкнрнь классин бәәдл-җирһләр соньмсҗ, даңгин керг-төртнь шунмһаһар орлцна. Классин һардач Нүүдлә Валерьевна "Төрскнә залин герлд" гидг эк-эцкнрин клуб
бүрдәв. Багш эк-эцкнрлә харһҗ, "үйнр" хальмг келнә дегтрәр дасчах шин төрәр цәәлһвр өгнә, хальмг кел, авъяс-заңшалмуд зааҗ өгнә.
Буйнч седклин концертиг ах үйин улс - "Поющие сердца" гидг ветеранмудын хорт орлцачнр секҗ, еңсг дуд дуулв. Келхд, таңһчд "Поющие сердца" гидг ветеранмудын хор олнд темдгтә. Яһад гихлә эн үүдәгч коллектив 33 җил хооран бүрдҗ, әмтнә тааслт олсмн. Сүл 23 җил энүг әрәсән Федерацин олн-әмтнә сурһуль-эрдмин йилһән сән көдләч, Хальмг Таңһчин сойлын ачта көдләч Галия Месхишвили һардҗана, концертмейстер Иван Горбиков һарма татҗ, эн
үүдәгч коллективд көгҗмин халхар үүлднә. Галия Кажиновна даңгин репертуариг шинрүләд, сәәхн дуд орулна. Ветеранмудын үүдәгч коллектив һуч шаху күүнәс тогтна. Медәтнр долан хонг болһн цуглрҗ, шин дуд дасч, репетиц давулна. Хоорндан цуһар ни-негн өөрхн улс болад, байр-зовлңган әдл хувалцҗ йовна. Эдн Элстин өнчн-өвү болн гемтә-шалтгта улсин гер-интернатд, эрмдгтә бичкдүдин эмнлһнә Цутхлңд, гемтә-шалтгта күүкдин школ-интернатд, нань чигн социальн учрежденьст дару-дарунь одҗ, билг-эрдмән үзүлҗ, байр үүдәнә. Тер мет эдн Орс келн-улсин гимназьд гиичлҗ, хазгудын дуд дуулҗ өгнә.
"Поющие сердца" ветеранмудын хорин концертин программнь өргн. Эдн күүкд улсин Өдрт,
Төрскән харсачин Өдрт, Алдр Диилврин өдрмүдт нерәдгдсн байрин программан әмтнд тусхана. Хорт орлцачнр наста улс болвчн седкләрн баһ, серглң, сәәхн заңта улс, дорас өсҗ йовх баһчудт эдн үлгүр-үзмҗ болна. Галия Кажиновна хорт үүлддг улсла кен негнәннь седклиг, заң-бәрциг сәәхн медҗ, чадмгар залҗ, хальмг сойлыг делгрүлҗ йовна.
Дарунь 15-ч тойгта дундын школын һардач Арслан Эрендженов йөрәлин үг келҗ, тоомсрта гиичнрт - эн хорт ордг медәтнрт зүркни ханлтан өргв. Тер мет Нүүдлә Валерьевнан нег һазра улс - хол Октябрьск района Хошуд селәнәс ирсн "Шорвин Хошуд" гидг ансамблин солистнр, эгч-дү Дарима болн Мацг Кекеевихн келн-улсин классиг дөңнҗ, ончта сәәхн ду дуулҗ, би биилҗ, әмтнә седкл авлв. Эк-эцкнр Нина Шахалдыкова болн Александр Васильев, Наталья болн Игорь Класовихн, Татьяна болн Александр Санжараевихн, Байрта Музраева болн нань чигн бас концертд орлцҗ, билгән үзүлв. 15-ч тойгта дундын школын "Теегин айс" вокальн баг дууһан нерәдв. Болв концертд ик зуудан келн-улсин 2-ч "б" классин бичкдүд орлцҗ, цуглрсн улсиг билг-эрдмәрн байрлулв. Эдн төрскн келәрн келәд-кевшәд бәәв, шаваш хаяд, хальмг сәәхн би бииләд, олн ду дуулад, цугтаднь сергмҗ үүдәв. Багшнь Нүүдлә Валерьевна төрскнч седклтә күүкд күн. Күцсндән эн зогсхш. Сурһульчнрнь бас энүг дахад, шунмһа, седвәртә болҗ өсчәнә. Эк-эцкнрнь эдниг дөңндг төләднь ямаран чигн өөдән күслдән эдн күрхнь маһд уга.

Маргарита АРЗАЕВА
Н.Шалдунован цоксн зург