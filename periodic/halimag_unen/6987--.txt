Олна көлгн яһҗ көдлдгиг бүрткв
23-12-2017, 09:23 
Одахн таңһчин Толһач видеоконференцин йовудт әмтн шуд кевәр сурврмуд өгсн билә. Тиигхд Элстд олна көлгн-күчн хая нег йовна, өрүнд көдлмштән, асхнд гертән күрхд йир күнд болна гиҗ бәәрн күн көлгнә төр босхв. Энүнә өмн Алексей Орлов сар шаху хооран болсн селвлцәнд балһсар әмтиг зөөдг автобусмудыг яслһна төр хаһлх даалһвр ирлцңгү ведомствст өгсн билә. Таңһчин һазрин болн өлг-эдин министр Борис Лиджиевин келсәр, мөңг олад, автобусмуд сән кевәр ясгдв. Таңһчин Толһачин өгсн даалһвр күцәгдв. Тиигәд урҗ өдр цуг 20 автобус маршрутмудар йовад, әмтиг зөөв. Эдлврт бәәх юн чигн хуучрад хамхрна, нег үлү өдр болһн хаалһд һарад йовдг көлгн-күчн. Тер бийнь автобусмудын 90 процентнь зогслго олзлгдад, тасрхан угаһар әмтиг зөөх зөвтә гиҗ Алексей Орлов темдглв.
Балһсна цутхлңгас ууҗмд бәәх әмтн чигн ода саалтг угаһар көдлмштән цаглань күрч, Шин җилин өмн өргнд элгн-садндан золһҗ чадхмн. Орх җилин эклцәр шин автобусмуд хулдҗ авхмн. Тиигхлә балһснд әмтиг зөөлһнә туст бәәдл ясрхнь маһд уга. "ИПА" шаңһа учрежденя һардач Виталий Имкиновин келсәр, ода җолачнр сардан дундлад 12 миңһн арслң җалв авчана. Ирх җилд эднә җалвиг хойр холванд өөдлүлхмн гив. Җолачнр өрүн зурһан час һучн минутд көдлмшән экләд, асхнь 20 часла төгсәнә. "ПАЗ" автобусмуд "5", "6", "12", "17", "19", "20", "1" тойгудта маршрутмудар йовна.

Маргарита АРЗАЕВА