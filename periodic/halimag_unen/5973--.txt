Нилхд төрлһиг урмдулхин төлә
14-06-2017, 12:01 
Өцклдүр РК-н премьер-министр Игорь Зотовин һардврт таңһчин правительствин президиумин дарани сүүр болв. Сүүрин йовудт кесг чинртә төрмүд хәләгдв. Түрүләд таңһчд демографическ бәәдл ясруллһна болн үртә өрк-бүлмүдиг дөңнлһнә эв-арһсин төрәр РК-н социальн делгрлтин, күч-көлснә болн әмтиг көдлмшәр тетклһнә министр Марина Ользятиева илдкл кев. Хальмг Таңһчд үрн-садта өрк-бүлмүдиг дөңнлһнә болн нилхд төрлһиг өөдлүллһнә керг-төрт ик оньг тусхагдҗана. 2000-2015 җилмүдт нилхд төрлһнә үзмҗ әрәсән дунд үзмҗд дорхнь ик болҗасмн. Болв таңһчд 2016 җилд урзнакас дорхнь нилхд баһар төрсмн. Учрнь юундв гихлә үр һарһҗ чаддг наста күүкд улсин то баһрснь заах кергтә.
үртә өрк-бүлмүдиг социальн халхар дөңнлһнә олн зүсн эв-арһ олзлҗана. Эннь өрк-бүлмүдт
дөңцл мөңг өгнә, зуни кемд бичкдүдиг лагерьмүдт амрлһна путевксар теткнә. Нег үлү олн үртә өрк-бүлмүд кесг льгот олзлна. Эннь коммунальн туслмҗин мөңгнә хүвнь даңцагдна, школд сурдг күүкд өңгәр халун хот ууна. Тер мет өнр өрк-бүлмүдт һазрин участкс йилһҗ өгнә, тавн үртә бүлд хойр һазрин участк йилһҗ өгнә. Олн үртә өрк-бүлмүд сард нег дәкҗ өңгәр шаңһа музейд, һәәхүлд, театрт одҗ болхмн. Таңһчд льготн багин улсин төлә һарһгдҗах мөңгнә
25 процентнь үртә өрк-бүлмүдин төлә һарһгдна. Нидн таңһчин әмтиг социальн харслтын органмудын то-дигт 4388 өрк-бүл темдглгдҗ, социальн дөң авчасмн, эннь урзнакас дорхнь 6,9 процентд өөдән болсмн.
2012 җилд региональн экин капиталын туск таңһчин закан батлгдв. Эн закан 2018 җил күртл
үүлдҗәнә. Эн мөңгиг гер-бүүрин таал ясруллһна, һазрин участк хулдҗ авлһна, күүкдин сурһуль сурлһна болн эмнлһнә төлә олзлҗ болхмн билә. Заканд сольврмуд орулгдсн учрар өдгә цагт болхла инженерн коммуникацс тосхлһнд болн герин ясврин көдлмш келһнд региональн экин капиталын мөңгиг һарһҗ болхмн.
Тер мет "Баахн өрк-бүлмүдиг гер-бүүрәр тетклһн" гидг программ таңһчд бәәдл-җирһлд тохрагдҗана. Эн программ күцәлһнә йовудт 2016 җилд таңһчд 33 өрк-бүл дөңцл мөңг авсмн, 71 өрк-бүлд ипотечн кредитин мөңгнә процентн хүвинь даңцасмн. Селәнә һазриг делгрүллһнә программин йовудт 21 бүл бүүр авсмн.
Тер мет нилхд төрлһиг өөдлүлхин кергт эрүл-менд харлһна халхин элчнр ямаран көдлмш
күцәҗәхин тускар таңһчин эрүл-менд харлһна министр Руслан Нагаев зәңглв.
Демографическ делгрлтин төрмүдиг хаһлхин төләд эн керг-төрин правительственн комиссь тогтагдв. Эн комиссь нилхд төрлһнә үзмҗиг баһруллһиг хөрхин төләд күцәгдх керг-үүлдврмүдиг ухалҗ белдҗәнә. Тегәд чигн 2017-2019 җилмүдт нилхд төрлһиг өөдлүллһнә керг-
үүлдврмүдин Зура ухалҗ һарһсмн. Зуран һол зөрүллтснь - эннь үр һарһҗ чадх наста әмтнә эрүл-мендинь ясруллһн, үр һарһлһна дөңцл технологийс олзллһн; ург көндәлһиг хөрлһн; үртә баахн болн оютнрин өрк-бүлмүдиг дөңнлһн, нань чигн.
әрәсән тосхлтын министерств "Балһснд таалмҗта бәәдл тогталһн" гидг эркн программин керг-үүлдврмүдиг күцәлһнә туст регионмудыг үнлҗәнә. Таңһчин ЖКХ-н болн энергетикин министрин дарук Сергей Раров ямаран үзмҗәр мана таңһч өөдәнәр үнлгдсинь, ямаран халхар нег чигн балл эс хоршасиг келҗ өгв. Июнь сар төгстл бәәдлиг ясрулҗ, дуту-дунд уга кеҗ, дәкәд немр балл хоршаҗ, рейтингән өөдлүлҗ болхмн гив.
Федеральн бюджетәс дөңцл мөңгн йилһгдәд, таңһчин райодын долан селәнд сойлын Гермүд тосхгдх болн ясгдҗ шинрүлгдх. Эн керг яһҗ күцәгдҗәхин тускар таңһчин сойлын болн туризмин министр Хонгор Эльбиков келҗ өгв. Төсвин-сметн цаасинь белдәд, удлго тосхлтын организац шүүҗ авлһна марһас эклх гив.

Маргарита АРЗАЕВА