Билгтә күүкн
15-05-2018, 10:20 
Июнь сарин 2-ас авн 9 күртл Сочи балһснд "Бичкн Сәәхлә -2018" гидг әрәсән марһан болх. Эн марһанд Зая-Пандитин нертә хальмг этносойлын гимназин сурһульч Надя Бурцева орлцхар бәәнә. Надя 5-ч классин сурһульч, йир билгтә күүкн. Бичкнәсн авн эн бииһәр болн художественн гимнастикәр соньмсна. Бичкдүдин садт Надя хамгин шунмһа күүкн билә. Көгҗмин школд фортепьян дасла. Өргн соньмслтта күүкн зург зурлһнд дуран бас өгсмн. Энүнә зургуд олн зүсн бичкдүдин һәәхүлд олна оньг авлна. Дәкәд болхла Надя спортар соньмсна. Теннист, өөмлһнд дурта. Давсн җилд "Runuralan 2017" марһанд орлцад, медаляр ачлгдсмн.
Бичкн күүкн школын бәәдл-җирһлд шунмһаһар орлцна. Надя "4" болн "5" темдгәр сурна. Школын хөөн эн телестудин кружокт, "Геометрика" гидг бичкдүдиг өргҗүллһнә цутхлңгин роботехникин кружокт болн Рокчинскийин нертә художественн школд орна. "Империя Дэнс" гидг спортивн-бииһин клубд бальн болн латиноамериканск би биилнә. Таңһчин болн әрәсән бииһин марһаст даңгин орлцна. Кесг медальмудар болн һашгудар, кубокудар ачлгдсмн.
Хойр җил хооран наһцхнь "Нәрн шинҗ" гидг хальмг наад күүкнд белглв. Эн наадн Надяд йир таасгдв. Тиигәд эн җил нәрн шинҗин марһанд билгтә күүкн марһанд 3-ч орм эзлв. Дәкәд энҗл Надя "Аавин Байруш" марһанд "Мисс Обаяние" гидг цол зүүв. "Пушкин глазами детей" гидг Цугәрәсән марһанд 2-ч орм эзлв. Сул цагтан күүкн эктәһән бисерәр сәәхн кеерүл өлгнә. Декоративн сөөкәс болн соньн наадһас кенә. Бичкн цагтнь күүкиг ээҗнь сурһла. Ээҗнь - хальмг келнә багш, "Герлтсн сувсн" гидг хураңһун түүрвәч Санҗин Бося. Ээҗнь седкләрн баһ, тиньгр, төвшүн заңта, билгтә күн билә. Санҗин Бося хальмг туульс, тууҗс, домгуд, дуд, йөрәлмүд болн нань чигн хальмг улсин амн үгин зөөриг дегтртән цуглулсмн. Ээҗнь Надяд хальмг кел дасхв. Ода Надя марһанд белдҗәнә. Марһанд орлцхин төлә күүкнд дем кергхтә болҗана.
Кермен САНДЖИЕВА