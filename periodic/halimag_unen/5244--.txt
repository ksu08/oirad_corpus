"Хальмг үннә" түрүн тойг Əәдрхнд барлгдла
09-03-2017, 11:15 
Хол 1917-ч җилин ноябрь сарин 15-д Əәдрхнд "Өөрдин зәңг" гидг газетин түрүн тойг барас һарсн болдг. Дигтә зун шаху җил болад минь эн балһснд "Хальмг үннә" 100 җилин өөн угтҗ, байрин түрүн керг-үүлдвр давулгдснь басл сән йорта йовдл гиҗ үнлх кергтә. Март сарин 4-д Əәдрхнә хальмгуд Цаһан Сарин байриг өргәр темдглснлә зерглҗ энд мана газетин Өдр бас өргмҗтә кевәр бүрдәгдв.
"Аркадия" нертә сойлын Əәдрхнә Бәәшңгин талвңд болсн нәәрт ирсн олн гиичнрт тәвн-җирн җил хооран барлгдсн хальмг газетмүд, зург цокдг хуучн цага аппаратмуд үзүлгдснь зөвәр соньн болв. Тиигчкәд мана һәәхүлин өөр нег үлү талын келн-улсин элчнр олар цуглрснд бидн эврән өврәд бәәввидн. Володарск района Олна палатын гешүн Иляш Хайрлиевиг Сиврин хөөн барас һарсн түрүн газетмүд икәр соньмсулв. 1970-ч җилин декабрь сард СССР-ин Деед Советин Президиумин зәрлгәр "Хальмг үнн" газет ачлгдсн "Күндллһнә темдг" гидг ордениг эн бас кесгтән шилтҗ хәләһәд бәәв. Хальмгудын күргн болҗах Иляш Зайниевичин авальнь, Наталья Хулхачевна, Хар һазра района Ачнр селәнәс болҗ һарв. Далдгч җилмүдт эдн хамдан Буйнакск финансов техникумд сурсн бәәҗ, ода Хайрлиевихн Хальмгт бәәдг элгн-садндан дару-дарунь гиичлхләрн эрк биш Цутхлң хурлд бас одна. Наталья Хулхачевна болхла мана газетәр дамҗад нег һазра улстан халун мендән илгәв.
Маднла күүндсн Растям Сулейманов бас көдлмшәрн хая-хая Элстүр ирдг бәәҗ. Хальмг газет хойр келәр барлгдҗахинь соңсчкад,- энтн эврә келән мууһар меддг баһчудт олзта-туста болх, хам-хоша бәәршлҗәдг хойр регион болхла хоорндан батар нөкцлтх зөвтә, - гиҗ эн мана керг-үүлдвриг дөңнв. Икрянинск районас ирсн Валерий Микиткеев эднә Джамба селәнд бәәдг цөөкн хальмгуд эврә келән геедрҗәхәр һундрхв. Төрскнч седклтә минь эн күүнә седвәрәр селәнднь мөргүлин Гер секгдсн болна. "Мана әәмгин улсин әрүн шүтән, Цаһан аав, дөчдгч җилмүдт Сиврт күрәд хәрү эврә һазртан ирсн юмн. Келхд, мыана мөргүлин Гер секгдхәс урд Дала ламин гегән Ганг һолас әрвслсн усиг маднд өгүлснь ик чинртәд тоолҗ үнлнәвидн", - гиҗ Валерий Манджиевич ухан-тоолврарн хувалцв.
Олна байрт орлцҗасн Хальмг Таңһчин Толһач Алексей Орлов болн Астраханск областин губернатор Александр Жилкин "Хальмг үннә" һәәхүлиг ик соньмслттаһар хәләсинь бас оньгасн алдҗ болшго. Эдниг мана газетин ах редактор Мөңк Конеев бүләнәр тосҗ, эн җилин намрар болх ончта өөнин тускар келҗ өгв. Əәдрхн балһснд зун җил хооран хальмг газетин түрүн тойг барас һарсн болҗана, тегәд нег үлү мана барин һарц тана балһсн хойр хоорндан батар залһлдата, гиҗ энүнә келсиг губернатор соньмсҗ соңсад, һәәхүлд үзүлгдсн хуучн газетмүдиг болн редакцин экспонатмудыг тотхад хәләв. Таңһчин Толһач болхла эврә үгдән олна-политическ хальмг газетин чинринь темдглҗ, төрскн кел,-сойл делгрүллһнә халхар күцәҗәх аһу ик көдлмшинь үнлв. М.Конеев болхла А.Жилкинд белгән нерәдҗ, эн җилин хойрдгч өрәлд цугтаһаснь түрүлҗ губернатор "Хальмг үнниг" бичүлсинь олнд зәңглв.
Маднла харһсн Əәдрхнә хальмгудын икнкнь намртан болх газетин байрт орлцх седклән медүлв. "Бидн таднас ууҗмд бәәсн бийнь хальмг улс болҗахан кезә чигн мартдговидн, олн келн-улсин элчнр дунд арһ-чадсарн эврә сойл, авъяс-заңшалан тархаҗ, улан залатнрин sнериг өөдән бәрҗ йовнавидн", - гиҗ "Хальмг" нертә хальмг сойлын Астраханск областин олна организацин гешүн Гиляна Буранкаева келснь тер өдр нәәрт цуглрсн цуг улсин сән бәәдлиг лавтаһар медүлв гиҗ сангдна.


Любовь ПЮРВЕЕВА
Зургт: таңһчин Толһач А.Орлов болн Астраханск областин губернатор А.Жилкин Хальмг үннә экспонатмудыг һәәхҗәнә