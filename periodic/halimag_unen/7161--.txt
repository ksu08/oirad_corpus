Төрскн һазр-усна тууҗан медий!
24-01-2018, 09:25 
Хальмг келнә багш Нина Дорджиевна Баляшова мадна төлә школар экскурсь давулв. Ончта гиснь энтн школын музей. Энд төрскн һазр-усна болн школын тууҗин, дәәнә болн тууврт йовсн цагиг тодлулҗах, нег һазра нертә әмтнә туск материалмуд, кезәңк цагт хальмг улсин бәәцин тоот чигн әрүнәр хадһлгдҗана. Эннь дорас өсч йовх үйнрин сурһмҗллһнд туста болҗахнь мөн. Тиим музей бәәрн школд бәәдгнь энтн Баһ-Чонст эврә һазр-усндан хару седклтә улс бәәдгинь иткүлҗәнә. Музей бүрдәлһн энтн нег сара, нег җилә көдлмш биш. Эннь багшнр сурһульчнриг орлцулҗ, олн җилин эргцд күцәсн керг болҗахнь мөн.
Күн болһн уңг-тохман медх зөвтә. Юңгад гихлә модн чигн уңгасн эклҗ урһдг. Күн болһн төрскн һазртан эңкр, альд эс йовна, төрскн һазр-усан санна.Тегәд чигн уңг-тохминнь, һазр-усна, нег һазра улсиннь тууҗар соньмсдг улсин седвәрәр, шунлтар школмудт музеймүд бүрдәгднә. Тегәд чигн өвкнриннь тууҗарн соньмсҗ, дорас өсч йовх үйнрт келҗ өгх кергтә. Селәнә школмудт музейин керг делгрүллһнә төр кесгинь үүмүлҗәхнь маһд уга. Эн эркн чинртә төриг хамгин түрүнд багшнр оньгтан авч зүткх зөвтә.

Маргарита АРЗАЕВА