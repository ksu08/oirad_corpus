Багшин санлыг тевчвидн
16-05-2018, 10:37 
Балг хотнд кесг өрк-бүл бәәлә, бәәрн әмтн Ленинә нертә колхозд көдлҗәлә. Энд эклц школ үүлдҗәсмн. Школын һардачар хәр һазрас ирсн күн Лиджиев Кюлмин Лиджиевич билә. Эврәннь түрүн багш Кюлмин Лиджиевичиг өдгә цагт Элстд бәәдг энүнә сурһульчнь найн йистә Борис Бамбаевич Лиджиев даңгин бүлән үгәр тодлҗ, санлынь тевчнә.
Балг селәнә эклц школын һардач болн хальмг келнә багш Кюлмин Лиджиевич Лиджиев 1942 җилд сурһульчнр зуни амрлһнд һарсн кемд эврә сән дурар цергт мордла. 1909 җилд Ачинеровск селәнә Советин Артезиан гидг һазрт төрсн политрук Кюлмин Лиджиев 1942 җилин ноябрь сарин 19-д Сталинградск областин Клетск района Громки күүтрин өөр-шидр болсн догшн дәәлдәнд орлцҗ, әмнәсн хаһцв. Распопинская станицд олн салдсин үкәрт оршалһата. Хөөннь теднә санлд нерәдәд, оршаврт күчтә гидг өндр бумб тәвсмн.
Багш Кюльмин Лиджиевичиг сурһульчнрнь йир күндлдг бәәҗ, тер мет мини эк Арзаева Бябя Чульчаевна оньдин энүг бүлән үгәр тодлдг билә, тиигәд энүнә нер-уснь мини сананд хадһлгдв. Тегәд эн җилин май сарин 9-та, Диилврин өдрлә,сәәһән хәәсн экиннь санлынь күндләд, тер мет Лиджиев Борис Бамбаевичин нерн деерәс багшиннь санлынь тевчхәр Волгоградск областин Клетск района Распопинская станицд күүкдтәһән күрәд ирүв.
Эн һазр әмтәхн усарн, көк урһмларн элвг, басл йир сән-сәәхн, айта һазр. Станицин гермүднь эвтәкн, уульнцснь йир цевр-цер. Болв эн һазр-усна хамгин үнтә зөөрнь - энд бәәдг әмтн. Күч-көлснд дурта, цаһан седклтә улсарн эн һазр байн.
Распопинская станицин өөр-шидр догшн дәәлдән болсмн. Тегәд станицин эргндк һазрт олн салдс оршасн тавн үкәр бәәнә. Ут тоодан хойр миңһ шаху дәәч эн һазрт оршалһата. Кесгиннь нернь темдг уга. Эн станицин сойлын Герин өөр бәәх салдсмудын үкәрт 800 шаху дәәч оршагдсмн. үкәрин өөрнь теднә санлд нерәдҗ бумб босхҗ. Тенд мана һазра күн Лиджиев Кюлмин Лиджиевич бас оршалһата. Энүнә нернь мемориальн көшәд бичҗ мөңкрүлсмн.
Станицин толһач Виталий Ефремов мадниг халунар тосч, эднә һазрур ирснд байрлад, ханлтан өргв. Энүнә келсәр, олн регионмудас әмтн нааран ирҗ, элгн-саднаннь санлынь тевчнә. Нег үлү Диилврин ончта өөнин җилмүдт хәр һазрас улс олар ирнә гив. Дигтә эн өдр Əәдрхнәс хасг өрк-бүл ирҗ. Энд оршагдсн аавиннь Урекеш Мусабековин санлынь күндлхәр ачнь авальтаһан болн көвүтәһән ирҗ. Тавн җил хооран эднә өрк-бүл аавнь эн һазрт әмнәсн хаһцсна тускар зәңг авч. Терүнәс нааран җичнрнь җил болһн май сарин 9-д нааран ирнә.
Мадн цуг байрин керг-үүлдврмүдт орлцвидн. "үкл уга полк" гидг акцд орлцад, Лиджиев Кюлмин Лиджиевичин зургинь бәрҗ йовад, дәәчнрин бумбд ирвидн. Энд орс чонҗин гелң ном умшв. Дарунь бидн Кюлмин Лиджиевин санлынь тевчәд, гүрмр цецгүд тәввидн. Эн өдр станицд Диилврин Өдриг өргмҗтәһәр, бүрдәмҗтәһәр темдглв. Школд кесг марһан болв. Цуг классмудын сурһульчнр йоста салдс кевтәһәр, цергә ишкдләр йовҗ, цергә дуд дуулҗ, сән белдвр үзүлв. Музейд дәәнә ветеранмудын туск стендмүд бәәнә, дәәнә цагин олн экспонатмуд хадһлгдҗана.
Дарунь сойлын Герт байрин концерт болв. Клубин көдләчнр болн школд сурчах күүкд-көвүд дәәнә цагин дуд дуулҗ, билг-эрдмән һарһҗ, әмтнд байр-бахмҗ үүдәв. Селәнә толһач Виталий Ефремов цуглрсн улсиг Диилврин өдрлә йөрәҗ, диилвр делдсн баатрмудын туурмҗта йовдл мөңкинд мартгдшго гив. Тер мет эн өдр Əәдрхнә областин болн Клетск района һардврин элчнр бас нааран ирҗ бәәрн әмтиг байрин өдрлә йөрәв.
Йир сән-сәәхн концерт болв. Бичкдүд цергә хувц өмсҗ, дәәнә туск дуд дуулҗ, тер һашута цагиг тодлулв. Залд суусн улс гейүрәд, нүднәснь һарсн нульмсан арчад бәәв. Концертин чилгчәр мадн Кюлмин Лиджиевин сурһульч Борис Бамбаевич Лиджиевин нерн деерәс күүкдт кампадь-балта түгәҗ өгвидн. Темдглхд, тиим хол бәәх станицүр йовх хаалһин мөңгиг ачта амрлһнд бәәх Борис Бамбаевич болн энүнә дү күүкнь Вера Бамбаевна Лиджиевихн өгч, демән күргв. Бәәрн әмтн мадниг элгн-садн мет тосч, мадниг ирснд ханад, җил болһн нааран ирәд бәәтн гиҗ үрвр кев.

Маргарита АРЗАЕВА