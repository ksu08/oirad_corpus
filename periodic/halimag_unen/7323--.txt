Фестиваль "Ээҗин дуунд" нерәдгдх
13-02-2018, 13:07 
Өдгә цагт чигн эн дун эврә ик чинрән гееҗәхш. Энтн илвтә чолун мет олн халхарн гилвкәд, цугтаднь герл өгнә. Эн дууна үгмүднь сольгдад йовла. Тиигвчн энтн һанцхн хальмгудт биш талдан чигн келн-әмтнд тааста болҗана. Нер һарсн җаңһрч Окна Цаһан Зам (Владимир Каруев) Францд концертин йовудт "Ээҗин ду" дуулхла, цуһар удандан альхан ташад бәәҗ. Кесгнь бичкдүд мет уульсмн. Тедү мет эн дун күүнә седкл авлна. Йоста алдр дун.
Эн дууг моңһлмуд эднә гиҗ тоолна. Дууна төрскнь - Өвр Моңһл гинә. "Ээҗин дун" Онон гидг һолын көвәд үүдсмн"- гиҗ зөвәр итклтәһәр халх-моңһлмуд келнә. Мана хальмг дун "Моңһл" гидг фильмд (режисс\xb8рнь Сергей Бодров) орсмн. Энтн ик ончта болн байрта йовдл.
Билгтә Валентина Ильцаранова "Ээҗин ду" дуулдг билә. Тәвдгч җилмүдт Элстд эн нег күүкд күүнәс дууг соңсад, үгмүдинь бичҗ авсн бәәҗ. "Бамб цецг" ансамблин һол дууч концертмүдт энүг дару-дарунь сәәхн айслулҗ дуулдг бәәсмн.
Одахн таңһчин сойлын болн туризмин министрин дарук, нертә шүлгч Николай Санджиев "Ээҗин дууна" таңһчин фестиваль бүрдәлһнә туск седвәр татв. Энүг нарт-делкән төрскн келнә Өдрт нерәдх ухан-седклән медүлв. РК-н Толһачин медлд үүлддг хальмг кел өргҗүллһнә Хүүвин ахлач Арслан Санджиев, таңһчин улсин үүдәлтин Герин директор Җирһл Тачиева, эн учрежденя әңгин һардач Кермн Очирова, таңһчин сойлын болн туризмин министерствин әңгин ахлач Дмитрий Халхинов нег дууна фестиваль бүрдәлһнә седвәриг дөңнәд, энүнә керг-төрт шунҗ орлцх болв. Мана "Хальмг үнн" газетин журналистнр эн чинртә керг-үүлдврин тускар өргәр бичҗ туслх.
Эн фестивалин программнь йир соньн. Таңһчин олн әмтн мана нертә җаңһрчнр Окна Цаһан Зам (видеофильм), Дмитрий Шараев, Кутлан Мукубенов "Ээҗин ду" яһҗ дуулдгинь үзҗ чадх. Мана эңкр Улан Барбаевна Лиджиеван болн Валентина Бадминовна Ильцаранован сәәхн дуд бас олн-әмтнә оньгт тусхагдх. А.Цебековин нертә РК-н Государственн хор, зевсгүдин квартет (һардачнь Савр Катаев) бас "Ээҗин ду" дуулх. Фестивальд района элчнр бас орлцх.

БОСХМҖИН Валентина