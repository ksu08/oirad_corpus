Тууҗин бәәдл Аюка хаана бичгт
06-02-2017, 17:53 
РАН-а Хальмг номин цутхлңгин номтнр соньн нег документ олҗ авв. Москва балһсна кезәңк актмудын әрәсән государственн архивд тернь олдв. 1685 җилд бичгдсн бичг олдснь йириндән чинртә йовдл. Хальмг хан Аюкан бичг болҗ һарчана. Хуучн хальмг үзгәр бичгдсн кесг бичгүд болн документс олн архивмүдин болн музеймудын көрңд бәәнә, гиҗ номтнр тоолҗана. Хальмг улсин тууҗин туск байн материал тер бичгүдәс болн документсас медҗ болхмн.
Деер заагдсн бичг 1686 җилин августын 7-д бичгдсн бәәҗ. Терүг Москваһур Унетей багш болн Ерк- Малай хойр элч авч ирсн бәәҗ. Тәвн күүнәс тогтсн хальмг элчллтиг тедн толһалҗ ирснь йир соньн. Сентябрин 14-д эдниг Кремльд тосҗ авч. Күүндврин йовудт орс-хальмг хәрлцәнә һол төрмүдәр тоолврарн хувалцҗ, шиидвр авгдх бәәсмн.
Юн учрар тиим олн күн элчллтин тоод орсм гихлә, иим болҗана: Аюка хаана элчнрәс нань терүнд дөрвдә тәәҗ Солом Цернә болн нань чигн нутга һардачнрин элчнр орсн бәәҗ.
Күүндврин ашт хальмг тәәҗнрин тәвсн төрмүдлә хаана йоснахн зөвшәрҗ.
Аюка хаана бичг тер цагт бичгддг янзар бичгдсмн. Хальмгин эрк шилтә йосна улс бичдг бичгт улан дөрвлҗн тииз - тамһ тәвгдснь соньн. Аюка хаана тиизин уңг-утхинь ода күртл күн медхш. Төвдт тер кегдсн болх гисн тоолвр бәәнә. Эннь Аюка хаана түрүн тамһ болҗана. Юнгад гихлә, 1699 җиләс авн Аюка хан талдан тамһ тәвдг болсмн. Дөрвдгч Дала лам терүнд хаана өөдән цолта хамднь белглсн тииз-тамһ тиигҗ тәвгддг болсмн.
Тегәд олдсн бичгт юуна тускар бичгдҗәнә. Бичгин эклцд эрүл-мендин туск үгмүд бәәнә. Цааранднь "Цаһан хан Əәдрхнүр Андрей Ивановичиг йовулад, урдкларн әдл бидн үүрлҗ бәәхин туск андһаран өгтхә гиҗ илгәсмн. Бидн терүгинь чик гиҗ тоолад, андһаран өгвидн. Терүнә хөөн би һурв дәкҗ эврә элчнрән танур йовуллав. Тана келсәр, бидн Əәдрхнәс церг, тов, товин сум, мөңгиг хойр җил урдас авх биләвидн. Əәдрхнд болхла маднд мөңгиг күцц өгсн уга. Зуг нег җилә мөңгиг өгв. Мана үгцсн талдан җилә мөңгинь өгсн уга. Мини эн үгиг чик гиҗ тоолҗахла, бидн хаврар Эноуши тал һарч дәврлт кенәвидн. Маднд һурвн миңһн кү болсн, товин сумтаһинь йилһҗ өгтн. Мана андһарт тернь келгдсн биләлм. Яицк хазгуд Яик һолын дора көвәһәр балһс тосхҗана. Терүгинь зогсаҗ үзтн. Бидн эврә нүүдл һазран хәрү дәәлҗ авхларн теднлә хамдан бәәҗ чадшговидн. Таднла эвцәд, бооца кехләрн бидн Əәдрхнүр тавн зун харулыг хәрү йовуллавидн. Бәрәнд авсн орсмудыг цугтнь тәвчкләвидн. Тадн болхла мана улсиг бәрәнәс һарһсн угат. Хальмг улсиг сулдхҗ, герүрнь йовултн. Бидн эштекмүдиг сулдхҗ йовулвидн. Мини элчнр Унутуй багш болн Бодиочи Маджик ут турштан - һучн
күн. Мини элчнриг мөр унулҗ хәрүлтн, хулд-гүүлгәнә улсиг керм деер суулһад хәрүлтн" - гиҗ Аюка хан бичгән товчлҗана.
Бичгт орман олсн цагин тускар номтнр иим цәәлһвр өгчәнә. Хан Федор Алексеевич өңгрснә, Стрелецк буцлт "1682 җ." болсна хөөн Московск алвтиг ах дү хойр Иван Алексеевич болн Петр Алексеевич хамдан залҗасмн. үнндән болхла, ах-дү хойр насна дигт күртл цуг кергиг Софья Алексеевна һартан бәрҗәсмн. Бичгт заагдсн Андрей Иванович Голицын хаанд өөрхн нойн, Əәдрхнә цергә һардач бәәсмн. Андһар өгнә гисн һанцхн хальмгуд биш хаана халх чигн эврә даалһврта, тер даалһвран күцәх зөвтә бәәсмн. Эн кемд болхла, 1684 җилин январь сарин 24-д хальмг нойд Аюка хан толһачта болн Əәдрхнә цергә һардач Андрей Иванович Голицын хоорнд кегдсн үгцәнә тускар келгдҗәнә. Эноуши гисн Аму-Дарья һолын нерн болх гисн тоолвр бәәнә. Эштек гисн түрг келнд кезәнә батрсн күүнә һазрин күн болҗана. Хөөннь хасгуд болн хальмгуд тер үгәр башкирмүдиг нерәддг болв.
"Монголоведение" гидг журналын доладгч хураңһуд эн бичг барлгдҗана. Аюка хаана эрт цага эн бичгиг оньган өгч умшсн күн тер цага политическ бәәдл ямаран бәәсиг орс-хальмг хәрлцән әрәсән өмн үзгт ни-эвин бәәдл тогталһнд ямаран чинр зүүҗәсинь медҗ авна. Тегәд Аюка хаана эн бичгиг, тер мет олн архивд болн музейд бәәх хуучн хальмг бичгәр, тод үзгәр бичгдсн тоотыг шинҗлҗ даслһн зөвәр чинртә төр болҗана. Моңһл келтнрин номиг делгрүллһнд эннь сән тәвц болхнь маһд уга.

УШКАНА Сувсн