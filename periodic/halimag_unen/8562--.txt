Китдт "Җаңһр" шинҗләчнр цуглрв
28-08-2018, 10:07 
Август сарин 12-13-д Китд орн-нутгт Өвр Моңһлын университетин "Җаңһр" шинҗллһнә номин цутхлң Моңһл шинҗллһнә институтла хамдан "Җаңһр" дуулврин баһ наста шинҗләчнрин I нарт-делкән зуни школыг давулв. Керг-үүлдвр Өвр Моңһлын автономн района Көк-Хот балһснд давулгдв. һол күслнь - "Җаңһр" шинҗллһнд оньг өглһн болн шин шинҗләчнриг белдлһн.
"Җаңһр" шинҗллһнә зуни школд кесг орн-нутгин оютнр, магистрантмуд болн аспирантмуд орлцв. Школын көдлмшин түрүн өдрт нертә багшнр лекцсан умшад, номин шинҗллтин халхар күцәҗәх көдлмшин тускар келҗ өгв. Тедн дунд Японя амн урн үгин зөөриг шинҗллһнә Ниицәнә директор, Японя "Чиба" гидг университетин профессор Огихара Шинко, "Хамг моңһлын сойлын өв" гидг нарт-делкән номин шинҗллһнә цутхлңгин директор, филолог номин доктор, Хальмг государственн университетин профессор Евдокия Хабунова, моңһлчнрин нарт-делкән Ниицәнә президент, номин доктор, Этв\xb8ш Лорандын нертә Венгрин университетин профессор Бирталан Агнеш, Җаңһр шинҗллһнә цутхлңгин һардач, номин доктор, Өвр Моңһлын университетин профессор Тая, Моңһлын государственн университетин болн Моңһлын государственн педагогическ университетин элчнр.
Дарук өдрт Китдин, Моңһлын болн әрәсән баһ наста номтнр "Җаңһр" дуулвриг шинҗллһнә халхар күцәсн көдлмшиннь тускар хувалцв. Эврә көдлмштән номтнрин шин үйин элчнр текстологин болн орчуллһна, шинҗллһнә шин арһсин болн талдан чигн төрмүд хаһлҗ, хәәврин үүлдвр күцәв.
"Җаңһр" шинҗллһнә зуни школд Моңһл болн Китд орн-нутгин 13 вузин элчнр орлцв. Ут тоодан 60 күн, тедн дунд хальмг аспирантнр чигн.
"Зунын школын көдлмш өөдән чинртә болҗ һарв. Өвр Моңһлын университетин һарһсн шиидврәр, иим керг-үүлдвр хойр җилд нег дәкҗ давулгддг болхмн. Хальмгин баһ наста номтнр энүнд шунмһаһар орлцхмн гиҗ иткҗәнәвидн", - гиҗ "Җаңһр" шинҗллһнә зуни школд орлцач Мерген Босхомджиев темдглв.
АЛЕКСәН Санҗ