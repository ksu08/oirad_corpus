Суңһврт шунҗ орлцв
15-09-2014, 12:30 | Таңһчин зәңгс
Целинн районд әмтн седклән тәвҗ суңһврт орлцв. Энд ут тоодан 18 суңһврин участк көдлв. Пушкинск суңһврин участкд өрүн 8 часла түрүн болҗ арһлач Герензл Котеева ирҗ, дууһан өгв. Эн җил Целинн территориальн суңһврин комиссин көдлмшиг Николай Басангович Манджиев чадмгар һардв.
Николай Манджиевин келсәр, Целинн районд 14390 күн суңһврт орлцв. Эн җил Ялмта, Чаһрта, Найнтахн, Хар Булг селәдин бәәрн улс суңһврт шунҗ орлцв. Троицк селәнд Центральн суңһврин участкд әмтн бас олар ирв.
Эн җил Целинн районд суңһврт орлцсн улсас ик зунь (82, 7 процент) Алексей Орловиг («Негдсн әрәсә» парть) дөңнв. Бәәрн әмтнә тоолврар, Алексей Маратович мана таңһчиг цааранднь чигн күцәмҗтәһәр һардҗ, энүнә делгрлтин төлә темдгтә көдлмш күцәҗ чадхмн. Алексей Орлов әмтнә бәәдл-җирһл ясрулхар социальн халхар ик көдлмш күцәҗәнә. Таңһчин һардач бичкдүдин төрмүдт һол оньган өгчәнә. Келхд, өдгә цагт Троицк селәнд бичкдүдин сад тосхгдҗана.
Эн суңһврин ашар Николай Нуров (КПРФ парть) 7,8 процент хоршав, Пётр Вышкварок (ЛДПР парть) –3, 7 процент, Хоңгр Марилов («Зелёные» гидг экологическ парть) –3 процент. Тегәд эн районд Хальмг Таңһчин Толһачин үүлд орх дөрвн кандидатас Алексей Орлов ончрад диилв. өдгә цагт Целинн района улсин ик зунь «Негдсн әрәсәд» иткҗәнә, эн партин нилчәр цааранднь чигн олн әмтнә төлә чинртә керг-үүлдврмүд бүрдәгдх гиҗ эдн тоолҗана.