Сурһуль - эрдм делгрүллһиг түргдүлхмн
27-08-2014, 16:33 | Таңһчин зәңгс
Августын 26 - д Элстд Хальмг Таңһчин Толһачин үүл цаг зуур дааҗах Алексей Орлов Рособрнадзорин федеральн цергллтин һардач Сергей Кравцовла харһҗ күүндв.
Мана таңһчур ирснднь, энд багшнрла күүндвр кеснднь Алексей Орлов күндтә гиичд ханлтан өргв. Хальмг Таңһчин сурһульчнр ЕГЭ-н шүүвриг му бишәр өгв. Мана таңһчин сурһуль-эрдмиг делгрүллһнд Рособрнадзор болн РФ-н сурһуль-эрдмин министерств һол оньган өгчәнә, мана таңһчин багшнр терүг медҗ өөдәнәр үнлнә, күүндврин харһлтсин йовудт терүг келнә гиҗ Алескей Маратович темдглв.
ЕГЭ-н шүүвриг өглһнә неквр чаңһагдснь мел чик, шин таалд чигн мана сурһульчнр шүүврән сәәнәр өгв.Тер дамшлтыг олзлад дарук жилин шүүвриг чигн дигтә-даратаһар бүрдәхмн гиҗ Алексей Маратович харһлтын эклцәр келв.
- Бидн һурвн өдрин туршарт Элстин школмудт, лицейд, Хальмг госуниверситетд одад багшнрла күүндләвидн. Тана таңһчд сурһульчнрин төлә сән таал тогтагдсн бәәнә. Тегәд таңһчин һардвр болн туслң Та, Алексей Маратович, сурһуль-эрдмиг делгрүллһнд һол оньган өгчәнәт, тернь школмудын бәәдләс, сурһульчнрин күцәмҗәс медҗ болхмн. Тегәд сурһуль -эрдмин чинриг өөдлүллһәр ик көдлмш кегдсн бәәнә гиҗ келхәр седләв. Тана багшнрин болн коллективсин седвәриг бидн оньдин дөңннәвидн. Тана таңһчд школмуд, бичкдүдин садмудын то улм икәр өстхә.
ЕГЭ - н шүүвр чигн тана таңһчд дигтә-даратаһар бүрдәгдв. Тегәд эн шүүврт цуг улс иткдгиг кех кергтә, бидн тиим күцл тәвҗәнәвидн. Селәнәс һарч йовлго вузд орх арһ эн өгчәнә. Кемр шүүвриг мек-тах һарһҗ бүрдәхлә, бүклдән сурһуль – эрдмин системд әмтн иткдгән уурна.
Би сурһульчнрла чигн күүндләв. ЕГЭ - н шүүвриг сәәнәр өгхлә ямаран чигн вузд орҗ болҗана, тегәд әәх юмн уга гиҗ эдн келнә, - гиҗ Сергей Кравцов келв.
- Мана таңһчин зәрм школмуд ЕГЭ-н шүүврин үзмҗән урдк җилмүдт мет тер кевәрн хадһлв. Тегәд шүүвриг үнн-чик кевәр бүрдәлһнә авъясан бидн цааранднь батрулхвидн. Нам шин таалд улм амрар, сәәнәр көдлҗ болҗана гиҗ багшнр келнә. Терүнә төлә Рособрнадзор ик тәвцән орулла, шүүврт белдлһн урдаснь кегдлә, школмудт дигтә -дарата заавр өггдлә, тегәд багшнр сән белдвр кеҗ чадв,- гиҗ күүндврин йовудт Алексей Орлов темдглв.
Тиим кевәр таңһчин сурһуль –эрдмиг делгрүллһнә талдан чигн төрәр тодрха күүндвр болв. Харһлтд таңһчин правительствин Ахлачин дарук Лариса Васильева болн сурһуль-эрдмин болн номин министр Николай Манцаев, «Сурһуль эрдмиг заллһна институт» гидг федеральн учрежденя генеральн директорин үүл дааҗах Евгений Малеванов орлцв.