Өөрхн иргчд шин поликлиник тосхгдх
26-12-2017, 11:47 
Эн җилд темдглсн зураһар 100 миңһн дөрвлҗн гер-бүүр эдлврт орулгдх зөвтә. Декабрь сарин нег шинд кегдсн то-дигәр, 60 миңһ һар дөрвлҗн метр гер-бүүр тосхгдв. Нурһлҗдан кимд гер-бүүр тосхгдҗана. Мана таңһчд ут тоодан хөрн тосхлтын компань үүлдҗәнә. Эднәс тавн организац әмтнәс хүв мөңг авчкад, гермүд күцц тосхлго хайчкҗ. Күцц эс тосхгдсн тиим долан гер Элстд зогсчана. 1-ч микрорайонд 35-ч тойгта герт шин патьран әмтн 2010 җиләс авн күләҗәнә. Таңһчин һардврин нилчәр эн гер тосхлһн төгсәгдәд, удлго патьран уданд күләҗәсн әмтн шин бүүртән орх. Цааранднь наадк гермүд күцц тосхгдх. Тиигхлә урдаснь хүв мөңгән өгсн 348 күн эврә патьран авх. Эн җил льготн багин кесг улс гер-бүүрин таалан ясрулҗ чадв. Ирх җилд чигн эн төр хаһлгдхмн. Тер мет олн үртә өрк-бүлмүдт йилһҗ өгсн һазрин участкс инженерн коммуникацсар теткгдҗәнә. Удан цагт татгдад тосхҗасн болн ясгдҗасн объектсиг эдлврт орулхмн, тер мет социальн чинр зүүҗәдг шин объектс тосххмн. Тиим нег объект энтн 2008-2009 җилмүдт экләд тосхсн балһсна поликлиник. Тосхлтын министерств эн объектиг дәкнәс шинҗлсмн. Энүнә төсвин-сметн цааснь хуучрад өдгә цагин некврлә ирлцҗәхш. Тегәд шинәс тиим цаас белдәд, әрәсән эрүл-менд харлһна министерствүр илгәхмн. Федеральн министерств дөңнҗ, мөңг йилһх гисн ицл бәәнә. Тиигхлә 2018 җилд цуг зөвшәлмүд, кергтә цаасинь белдәд, 2019 җилд эн объектиг экләд тосхх. Тер мет таңһчин больницд дарук җилд капитальн ясврин көдлмш цаарандан күцәгдәд, 2019 җилд төгсәгдх.
Эн җил Элст Москва хоорнд авиарейс күцәгддг билә. Дарук җилд бас эн рейс күцәгдх, дәкәд болхла зуни кемд Хар теңгсин көвәд бәәх балһсдур зөөх гив. Ирх җилд Элст болн райодын цутхлң селәд хоорнд автобусмуд йовхин туск төр хаһлхар зуралҗана.

Маргарита АРЗАЕВА