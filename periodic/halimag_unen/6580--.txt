Тамара Хахлынован нер зүүв
28-10-2017, 08:48 
Тамара Хахлынова баатр йовдл һарһҗ алдршсн Хальмгин үрдин негнь болҗана. Дән эклхд Данил Хахлыновин күүкн 23 наста бәәсмн. Күүкн 1942 җилин сентябрь сард Əәдрхнд бәәсн туршулчнриг белддг шишлң школд орсмн. Школ төгсәснә дару Хальмгт үүлдҗәсн "Павел" гидг партизанск багд орҗ церглсмн. Насарн баһ болв чигн, Тамара залу улсла әдләр дәәлдлә. Тер җилин ноябрь сард Тамара Хахлынова хамдан дәәлдҗ йовсн үүрмүдтәһән немшнрин бүслврт туссмн. Советск партизанмуд хорта дәәснлә әмән әрвллго бәәр бәрлдсн билә. Тер аврлт уга бәрлдәнд Тамара 11 фашистиг алҗ әмнәсн хаһцв.
Тамара Хахлынова - баатр йовдлын мөңк үлгүр. Төрсн өдрләнь санлынь күндлҗ Хальмг Таңһчин Толһач Алексей Орлов "Партизан" клубд зөргтә партизанкин нер зүүлһв. Эн клуб Хальмгин десантникүдин ниицәнә һардврт үүлдхмн. "Төрскән харсгч Алдр дән болсн цагас нааран олн җил давв чигн бидн эн тууҗин халхиг мартх зөв угавидн. Мана өвкнр төрскн һазран дәәснәс аврҗ, цуг нарт-делкәг фашистнрин бәрәнә аюлас аврсн мөн. Тедн мана җирһлин төлә әмән өгсмн. Тамара Хахлынова теднә негнь. "Партизан" клубд үүлдх баһчуд эн зөргтә күүкнәс үлгүр авч, төрскнч седклтә улс болҗ өстхә",- гиҗ таңһчин Толһач келв.
МАНҖИН Санл