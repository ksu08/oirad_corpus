Урмдтаһар көдлдг билә
25-10-2017, 11:02 
Арвн зурһан җилдән "Хальмг үнн" газетиг толһалҗ йовсн Ярослав Сайкович Джамбинов цуг көдләчнрин бәәдл-җирһл ясруллһнд ик оньган өгдг бәәсмн. "Хальмг үннә" коллектив, тер тоод машинисткс Аһш балһснд болн нань чигн һазрт автобусар күрәд, тенд сәәнәр амрдг билә. Мана корректор Байрта Четыр\xb8ва (Улюмджиева) бичкндән бас эк-эцктәһән зуульчлсн бәәҗ. Аһш балһснд Мамаев курган, Павловин гер болн нань чигн туурмҗта һазрмуд соньмсҗ һәәхсән ода чигн тодлна. Редакцин көдләч Иван Батыревич Бурсаков цуг йовдлмудыг зургудтан мөңкрүлсн бәәҗ.
Мана редакцд хөөннь көдлсн машинисткс Галина Мельникова, Антонина Оконова, Валентина Бульдигирова, Алла Казнаева ах үйин улсас сән үлгүр авад, бас седклән тәвҗ көдллә. Эдн олн зүсн материалмудыг эндү угаһар барлдг бәәсмн. Эдн сәәнәр көдлсн деерән редакцин олна бәәдл-җирһлд орлцдг билә. Келхд, Галина Мельникова болн Валентина Бульдигирова ямр нег байр болхла, орс, хальмг дуд сәәхн айслулҗ дуулдг бәәсмн. Шулун-шудрмг Галина биилхдән чигн дурта билә.
- Көдлмшин завсрт цуһар гилтә машбюрод цуглрдг бәәсмн. Энд даңгин инәдн соңсгддг билә. Журналистнр Хошуд Халгаевич Удрюшев, Бембет Дорджиевич Бакаев, Борис Санджиевич Летуев болн нань чигн улс шогта тууль-тууҗс келҗ, олн әмтнә оньг авлдг бәәсмн. Командировкд йовсн цагт болсн инәдтә йовдлмудын тускар чигн эдн келдг билә, - гиҗ мана ачта көдләч Галина Григорьевна Тюмидова келв.
Тиигхд "Хальмг үннә" коллектив көдлмшин хөөн бас хурад, цаган сергмҗтәһәр давулдг билә. Ууһн журналистнрин келсәр, Борис Манджиевич Ченкалеев сәәхн айслулҗ шүлгүд умшдмн, ду дуулдмн. Андрей Баерхаевич Эрдниев домбр цокдмн. Талдан чигн билгтә улс бас олн зүсн зевсгүдт наадад, әмтнд җирһлин урмд өгдг бәәсмн. Журналистнр болн техническ көдләчнр байр-зовлңган хувалцад, ниитәһәр бәәдг билә. Эдн ончта өөнән, шин бүүрән, үрдиннь төрлһиг болн нань чигн йовдлмудыг хамдан темдглдг бәәсмн.
Редакцин һардачнр сән өдрин байр болхла техническ көдләчнриг мартдго бәәсмн. Эдниг бас Күндллһнә һашгудар болн мөрәһәр ачлдмн. Кемр эдн ямр нег чинртә көдлмш күцәхлә, эркҗән уга эднлә харһад, бүлән үгмүдән келәд, ик ханлтан өргдг бәәсмн. Тиим күүндврин хөөн машинисткс улм сәәнәр көдлхәр зүткдг билә.
Валентина Бульдигирован тодлврар, газетин редакцин бәәдл-җирһл даңгин соньн билә. Энд мана орн-нутгт нер һарсн улсла дару-дарунь харһлтс болдг бәәсмн. үлгүрлхд, 1974 җилин май сарин 10-д редакцин коллектив Советск Союзин Герой В.Мергасовиг байртаһар тосҗ авсмн. Гиич Алдр Диилврин тускар баһчудт келҗ өгсмн. "Хальмг үннә" ууһн журналистнр бас дәәнд орлцла. Эдн редакцд көдлҗәсн баахн улсла бас харһад, тодлврмударн хувалцдг бәәсмн. Ветеранмуд эднә төрскнч сурһмҗд сән нилчән күргснь лавта. Дәкәд цугтаднь омг немҗ, уралан зөрхднь туслсмн.
БОСХМҖИН Валентина
ЗУРГУДТ: "Хальмг үннә":
дамшлтта көдләч
У.М. Улюмджиева; машинисткс Г. Мельникова, А.Казнаева ууһн журналист Б.С. Летуевла хамдан.
"Хальмг үннә" архивас авсн зургуд