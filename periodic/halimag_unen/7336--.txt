Бичкдүдт сән сурһмҗ өгхәр
14-02-2018, 08:47 
Школд сәәнәр сурдг күүкн бичкнәсн авн багш болхар шиидсмн. Тегәд школан төгсәһәд, эн Элстин педагогическ училищд терүнә хөөн Хальмг университетд сурв. Г.Булхумова академик П.Эрдниевин нертә мөрән лауреат болна. 1994 җиләс авн багш эврә кичәлмүдтән УДЕ-н эв-арһ өргәр олзлҗана. Галина Эрдниевна УДЕ-н тускар "Удивительная азбука" гидг дегтр белдҗ барлв. Дегтрт олзлгдсн материал олн зүсн таблицәр, матрицәр, соньн нааддар дамҗулҗ барлгдсмн, тегәд эн эклц классин сурһульчнрт үзмҗтә болна.
Галина Эрдниевна эврәннь эрдмдән дурта күн. Сурһульчнрт дөңцл материалмуд цуглулҗ, кабинетд сән таал тогтаҗ, көдлмштнь кергтә олн зүсн дегтр, зургуд белднә. Эклц класст хоршаҗ авсн медрлнь цааранднь сурһулян сәәнәр сурхин төлә бат ул тогтана. Тегәд Галина Эрдниевна сурһульчнртан гүн медрл өгхәр шунна, күн болһнд килмҗән тусхана. Сурһульчнрнь олн зүсн марһаст шунмһаһар орлцна, олимпиадт бат медрл үзүлнә.
Сул цагтан Галина Эрдниевна һарин үүл бәрнә, эн оригами эрдмәр соньмсна. Цаасар олн зүсн кегдлмүд кеҗ, зеенртәһән шүлгүд дасад, эн седкләрн амрна. Дәкәд эн үүрмүдтәһән ду дуулад цаган сергмҗтәһәр давулна. Бичкдүдт хальмг келәр бичкн шүлгүд бичәд, һурвн зеенртәһән терүг дасна. Галина Эрдниевна олн үртә эк. Дөрвн үрндән чик сурһмҗ өгәд, эднә кишгт багтҗ йовна.

САНҖИН Кермн