Эднә нилчәр мана балһсн цевр болн сәәхн
17-03-2017, 17:56 
Җил ирвәс мана таңһчин хотл балһсн шинрәд, сәәхрәд йовна. Җигтә сәәхн бумбс әмтнә оньг авлна. Өвәрц тосхлтс, шин гермүд балһсиг улм кеерүлнә. Сүл җилмүдт талдан регионмудас олн улс мана таңһчур ирәд, Элстиг һәәхнә. Оңдан һазрас ирсн әмтн мана балһсн сәәхн, цевр-цер гиҗ келцхәнә. Элстин кец-таалыг ясрулҗ, цевр бәәдлиг балһсна көк эдл-аху теткнә. Өрүн эртәс авн ора сө күртл предприятин көдләчнр зуни һаң халунас, намрин хур-чиигәс әәлго арһ-чидлән әрвллго көдлнә. Хаврин-зуни кемд уульнцс цеврлдг, хаалһс ясдг халхд көдлдг улсин көдлмш бас дала болна.
ЖКХ-н халхин көдләчнрин Өдрин өмн өргнд бидн "Городское зеленое хозяйство" МБУ-н һардач Очр Давиновла харһвидн. Очр Эрдниевич балһснд өсч-боссн күн болвчн сәәхн хальмг келтә. Мадн хоорндан төрскн келәрн күүндвидн. Дәкәд болхла көдлмшч хорад орҗ ирсн көдләчнр хальмг келәр менд сурҗ күүндснь бахмҗ үүдәв. Эн туст һардачнрнь сән үлгүр болҗахнь лавта.
Очр Эрдниевичин келсәр, балһсна уульнцст буг өвс хадҗ, шалзас гетлүллһнә төләд һазр эд-бод кеҗ, урһа модд, цецгүд тәрҗ, хаалһс ясч, нань чигн көдлмш предприять кеҗәнә. Кехнь дала болвчн, тер бийнь эдл-аху көдлмшән му биш күцәҗәнә, юңгад гихлә арһта, чадмг специалистнр энд көдлнә, шишлң техник чигн күцц бәәнә.
Балһсна көк эдл-ахуд ут тоодан 260 күн көдлҗәнә. Предприять балһсна уульнцсиг болн хаалһсиг цеврлҗ ахулна. үвлднь һазр мөстсн, хальтрха кемд шишлң техник олзлҗ, хаалһст элснә болн давсна холя асхна, цас цеврлнә. Тер мет хатҗ одсн бальчгинь, хог-богинь хураҗ ахулна. Олн уульнцсар хаалһст нүкдин ясвр кенә. Тер мет грунтов хаалһсиг тегшлҗ ясна. Тегәд чигн эн эдл-ахун көдләчнр бүкл җилин эргцд завср угаһар көдлнә.
әмтн зүүд зүүдлҗ, дулан орндан унтад кевттл, өр цәәҗәх кемд эдл-ахун көдләчнр көдлмштән һарад, балһсар энд-тенд хайсн хог-бог хураһад, хаалһс сәвүрдәд, уульнцсиг ахулна. Өрүн адһлго босад, көдлмшүрн цевр уульнцар йовхларн, эннь кенә ач-тус болҗахмб гисн ухан тас орхш. әмтнд таалмҗта бәәдл теткҗәхнь - эннь хамгин түрүнд балһсна көк эдл-ахун көдләчнр мөн.
Элстин уульнцст модд, цецгүд урһҗ, эргндк һазриг кеерүлҗәхнь - эннь бас эн предприятин
көдләчнрин нилч. Эдн хавртнь моддын хагсу ацинь көрәдҗ, хуучн, үрҗ одсн моддыг чавчҗ ахулна. Балһснд олн зүсн модд болн цецгүд тәрҗ, услҗ, арднь орҗ хәләнә. Эднә суулһсн
җөкн, лир, уласн, агч му бишәр делгүдән урһҗана. Тер мет мана һазрт ховр харһа, хусм, саңгин идән мод тәрнә. Келхд, Орс гимназин өөр суулһсн уласд күүнә оньг авлна. Хур хая ордг мана хагсу һазрт урһмл урһахд күчр-күнд. Көдлмшчнр чидлән нөөлго тәрсн урһа моддан хәләҗ харна. Эдн олнд туста керг күцәҗ, эргндк һазриг кеерүлхәр шунна.
Харм төрхд, зәрм әмтн балһсна захд болшго һазрт хог-бог хайдг йовдлмуд хара биш учрна, эргндк һазриг бузрдадг улс харһна. Тегәд эдл-ахун көдлмшчнр хог-бог овалһата орм илдкәд уга кенә. әмтн бәәсн һазран цеврәр эс бәрхлә, өдр болһн кедү олн улс уульнцсиг цеврләд ахулдг болвчн, тус уга. Кемр күн болһн йиртмҗд харшлтан күрглго, бәәсн һазран әрүнәр хархла, тиигхлә мана уульнцс кезәд чигн цевр-цер болхнь маһд уга. Элст - мана таңһчин хотл балһсн, бидн эс ухалхла, кен санхмб. Тегәд балһсан цеврләд, цер-цер бәрхәр зүткх
зөвтәвидн. Балһсна уульнцсин цевр бәәдлиг теткҗ, күн болһн дааврта болхла сән болхмн.
Темдглхд, балһсна көк эдл-ахуд көдлҗәх әмтнә ик зунь өөдән дамшлтта, гүн медрлтә специалистнр. Эдн арвад-хөрәд җил нег ормдан көдлчксн әмтн. Эннь һардачин дарук Басанг Акиев, ах агроном Николай Балиев, инженер Борис Лиджиев. үлгүрнь, ах мастер Любовь Бембеева байн дамшлт хоршаҗ, предприятин делгрлтд болм тәвцән орулҗ йовна. Эдл-ахуд ут цагин эргцд көдлҗ, олнд үлгүр-үзмҗ болҗах улс дунд көдлмшчнр Василий болн Александра Мукебеновихниг, җолачнр Василий Малышевиг, Василий Траньовичиг, Михаил Овадыковиг, теплицин көдләч Надежда Мельниченког һардач онц темдглв. Эдн йирдгч җилмүдәс авн предприятьд көдлҗәнә, тегәд көдлмшән цань уга сәәнәр меднә.
Эн предприятин коллектив ниитәһәр, хамцу кевәр үүлдәд тәвсн күслдән күрнә. һардвр кен-негнднь оньган өгч, килмҗән тусхана. Предприятин көдләчнр ни-негн бәәҗ, хоорндан үүрлҗ, нег-негән дөңннә. Эн эдл-ахуд эрдмдән дурта, эврәннь кергтән итклтә улс көдлҗәнә, юңгад гихлә эднә көдлмшнь йир күнд болн дааврта. Эс тиим болхла, энд көдлҗ чадшго билә. Балһсна көк эдл-ахун көдләчнр цогцан хармнллго, күчн-чидлән әрвллго, ик киитнд чигн, һаң халунд чигн өдр-сө уга һаза көдлҗ, олн әмтнд ач-тусан күргҗ йовна. Балһсна эгл улс эднә кесн көдлмшинь үнлҗ, ханлтта седклән медүлснәс эднд даву байр уга.

Маргарита АРЗАЕВА
И.Березовскаян цоксн зург