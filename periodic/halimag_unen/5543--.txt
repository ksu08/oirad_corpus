Олна үүлдәч болн номт
18-04-2017, 17:14 
Одахн Элстд әрәсән номин академин Хальмг номин цутхлңгин герт олна үүлдәч болн таңһчин улст темдгтә номт Ким Катушовин санлд нерәдсн региональн номин конференц болв. "Региона олн улсин ниицәнә социальн кец-янз (структур): йовуднь болн шишлң тоотнь" гидг төрәр эн болсмн. Хургиг РАН-а Хальмг НЦ-н директор, филолог номин кандидат Виктория Куканова секәд, Ким Петрович Катушовин намтрин тускар келҗ өгв. Хальмг Таңһчин государственн болн олна үүлдәч, философин номин кандидат кеҗәсн көдлмшин ик зууһинь мана таңһчин социальн бүрдәцин шинҗллһнд нерәдсмн.
Конференцин көдлмшт тер мет таңһчин Улсин Хуралын (Парламентин) Ахлачин дарук, КПРФ-ин региональн әңгин негдгч сегләтр Николай Нуров болн партин КРО-н сегләтр Данара Эсклянова орлцҗ, Ким Катушовин партийн үүлдврин тускар келҗ, терүнә билг-эрдминь темдглв.
1974 - 1979 җилмүдт К.П. Катушов Комунна партин Хальмг обкомин идеологическ көдлмшин сегләтр болҗ көдлҗәсмн. Даалһсн кергән эн йилһән сәәнәр меддг, шунлттаһар, үнн-чик кевәр үүлдҗәсмн, цуг улс өр-өвч сән седклинь күндлҗәсмн. үүрмүдтәһән неквртәһәр кергән күцәҗәсн болдг.
Ким Петровичин һардврт болн терүнә орлцлһтаһар цугәрәсән болн таңһчин кесг номин-дамшлтын конференц болн семинар бүрдәгдҗәсмн. Терүнә илдклмүд оньдин соньн, учр-утхта болдмн.
Тер мет К. П. Катушовин туск тодлвран конференцд таңһчин Олна палатын гешүн Иван Басангов, Төрскән харсгч Алдр дәәнә ветеран, экономическ номин кандидат Николай Кичапов, "Родной край" гидг олна җисәнә ахлач Геннадий Батыров, таңһчин сойлын болн туризмин министрин дарук Николай Санджиев, аридн һазрин институтын социологическ әңгин һардач, социологическ номин кандидат Софья Лиджи-Горяева, Хальмг госуниверситетин профессор, тууҗин номин доктор Владимир Убушаев, Хальмг ГУ-н профессор, философск номин доктор Валерий Бадмаев болн нань чигн номтнр келҗ өгв.
Тер мет конференцд Ким Петрович Катушовин гергнь Мария Петровна болн күүкнь Елена Кимовна үг келәд, РАН-а Хальмг номин цутхлңд зург белглв.

Санал СЕЛЕЕВ