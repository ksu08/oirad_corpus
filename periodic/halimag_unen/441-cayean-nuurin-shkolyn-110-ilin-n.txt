Цаһан Нуурин школын 110 җилин өөн
25-09-2014, 10:44 | Таңһчин зәңгс
Дуунд орсн школ
Цаһан Нуурин школын туск дун эклҗ дуулгдсн цагас авн олнд таасгдҗ улсин дун болҗ батрв. әмтн дуран өгч дуулдг болсн дуд дала олн биш. Тегәд эн дууна чинрнь йир ик болҗахинь келәд керг уга. Сән өдрин концертмүдт, нәр болсн цагла эн дун соңсгдна. Ямаран чигн керг-үүлдвр эн дун угаһар давхш. Домбрт келҗ дуулдг улс олн айс меднә. Тиим олн-әмтнә нег айсар Цаһан Нуурин школын нер һарсн директор Эренджен Зельмеевич Санджиев эн ду һарһсн болҗана. Келн улсин амн үгин зөөриг, хальмг бичәчнрин үүдәврмүдиг сән меддг бәәсн билгтә күн эн ду чееҗәсн һарһсн билә. җирһлиннь һол керг болсн дурта школан дуунд эн тиигҗ орулсмн. Эврәннь кергтән цань уга дурта болн цецн тоолврта бәәсн төләдән тер ухан-санаһан дуунд чигн тохрав. Түрүн болҗ эн дууг Элстд драматическ театрт болсн концертд Тоня Бюрчиева (ода Токтан Амунова) дуулсн билә. Калян Санҗ дуулсн дууһинь таасҗ, билгтә күүкнд цецгәс бәрүлҗ өгсмн. Эн школыг төгсәсн билгтә дууч Роза Чубарова (Ходжигорова) эн дууг дуулҗ, нег үлү янзлулҗ олна оньгт өргсинь бас темдглхмн. Школыг төгсәсн олн сурһульчнриг хамцулсн дун иигәд улсин дун болснь йир чинртә. Тууҗд болн дуунд орсн школ 110 җилин өөнән темдглҗәнә.
Талтан Манкин дун
Түрүн эклҗ секгдсн цагасн авн школ селәнә цутхлңгнь болҗ олн үйин улсиг негдүлҗ йовсмн.
«Талтахн тавн зун өрк» гиҗ дәкн нег дуунд келгднә. 1904 җилд зәәсң Талтан Лиҗ (Увшин Лиҗ) эврәннь мөңгәр хотндан школ секәд, терүнд хойр давхр модн гер һарһҗ өгснә тускар архивин цааснд келгдҗәнә. Бичкдүд дурлҗ орҗасн школд Казанск инородческ багшнрин семинарь төгсәсн Нармин Лиҗ багшлҗасмн. Талтаевихн зәәсңгүдин әәмгин тускар келсн цагт, тууҗиг умшад ухалсн цагт эдн әәмгин баһчудт сурһуль дасххин тускар даңгин килмҗ һарһҗ йовснь медгднә. Иим нег йовдл бас тодлгдна. Зәәсң Талтан Лиҗин Санҗ эврәннь гермүдәсн негинь школын төлә гиһәд Цаһан-Нуурин әәмгт өгснә туск тодлвр архивин цааснд тодлгдсн бәәнә. Болв Хальмг облисполком тер гериг Элстүр авч одх шиидвр авсн бәәҗ. 1928 җилд бәәрн әәмгин исполком «зәәсң Талтан Санҗ белглсн гериг школ секхин төлә әәмгт өгтхә гисн» эрлһ бичҗ орулсн бәәҗ. «1026 өрк-бүл бәәх әәмгт зуг негхн интернатн школ бәәнә, - гиҗ тер эрлһнд бичгдсмн. - әмтнд мөңгн уга учрар талдан школ секдг арһ уга. Гегән-герлин көдлмш кехд туста нег чигн гер әәмгт уга». Болв һундл болхларн, областин исполком әәмгин әмтнә сурвриг күцәсн уга. «С. Талтаевин гер областин цутхлңгур йовулгдх зөвтә», - гиҗ тер эрлһнд хәрү өгсн бәәснә тускар тууҗин номин кандидат А. Митиров бичсн статьяд умшҗ болхмн. Цааранднь тер гер яһснь тодлгдҗ уга. Тер цагт селәнд интернатн школ бәәсинь, бәәрн зәәсң терүнд герән өгхәр келсинь тер материалмудас медҗ болхмн.
1812 җилин Төрскән харсгч дәәнд залу-зөргәрн нер һарсн, Святая Анна орденар ачлгдсн зәәсң, есаул Манка Талтаевин нериг Цаһан Нуурт икәр күндлҗ, мартуллго үйәс-үйдән баатр үүлдвринь үрдүдтән келҗ йовна.
«Мөңгн урлта кеернь
Мөңглсн эмәлдән зокаста,
Мөскл болсн Талтан Манк
Мөскүһин сәәчүдлә таньлта
Ээҗин өгсн хуурсн
Иҗлин дундуртнь чилнә.
Эн дуулсн дууһим мини
Ээҗдм күргҗ дуултха.
Иигәд хол хаалһд һарад,
«сөм хамрта парнцузлань
сөрглдн бәәҗ чавчлдсн»
Талтан Манк энкр ээҗән санҗ ду бичсн бәәҗ.
«Модлин гидг шивәднь
Мууднь орҗ чавчлдлав.
Чавчлдн гиҗ чавчлдсн угав.
әмнәннь арһд чавчлдлав», - гиҗ эн дуундан бичсн 19-тә есаул Талтан Манк зөргтә болн чадмг дәәч болсн деерән билгтә күн бәәсинь медүлҗәнә. Наполеона цергиг көөһәд, Парижднь күрч дәәсиг дарсн баатрмуд дунд мана зөргтә өвк йовсарнь Цаһан Нуурт даңгин бахмҗ кенә. Хөөннь эн дууг дуулад йовҗ әмтн терүнд эврә тоолвран орулад, зәрм үгинь сольсн бийнь учр-утхнь тер кевәрн үлдҗ. 1812 җилин дәәнә зөргтә баатр һарһсн дун «Мөңгн урлта кер» гидг дун цагтан Цаһан Нур әәмгин частр болҗ омг өгчәсмн. Төрскнәннь төлә чавчлдсн Талтан Манкин дууг келмрч Канкин Санҗас номт Николай Биткеев бичҗ авч, дегтртән орулад, олнд темдгтә болһсмн.
үзсн нег ямаран чигн йовдларн ду һарһдг заң Цаһан Нур селәнә әмтнә нег ончнь болҗана. Цах шовунь доңһдад, нуурин уснь көвәһән цокҗ дольгальдг һазрин улс дундас Хальмгин бәәтхә әрәсән литературт зөвтә тәвцән орулсн бичәчнр һарсмн. Цугсоюзн бичәчнрин Ниицәнә негдгч сьездин орлцач Калян Санҗ, Хальмгин нериг Белоруссин һазрт туурулсн зөргтә партизан болн билгтә бичәч Хоньна Михаил. Төрскн Цаһан Нууран эдн эврәннь үүдәврмүдтән орулҗ мөнкрүлсмн. өдгә цагт Цаһан Нууриннь тускар, төрскн школын тускар Владимир Шошункаев, Николай Хатуев, Лариса Болдырева, нань чигн селәнә билгтнр бичҗәнә.
Хоҗан әәт майорин дун
Төрскнәннь төлә әмән әрвллго зөрсн олн баһчудын тускар, дәәнә өмн школыг төгсәсн күүкд-көвүдин туск санл болҗ «Хоҗан әәт майор» гидг дун Цаһан Нуурт дуулгдҗ йовна. Давсн җил зөргтә эн көвүнә үрн-саднь болн хотна улс Хоҗан әәтд бумб тәвсмн. Төрскән харсгч Алдр дәәнә җилмүдт залу-зөргәрн ончрсн баатр көвүнә туск дууг эгчнь Кермн һарһсмн. Дун олн-әмтнә дун болҗ, альд эс дуулгдҗ йовна?! Эн дууна айсиг царанднь өргҗүләд, янзлулад, «Бамб цецг» ансамбль бииһин композиц белдсн билә.
Зөргтә, билгтә, ухата улс тиигәд нутг дундан тоомсрта йовна. Теднә нерд дуунд орна, дегтрт бичгдҗ, әмтнә уханд бәәнә. Хаврин ноһан мет җил болһн өсәд-өргҗәд йовх баһчудт тернь ик үлгүр болн бахмҗ болна. Советск Союзин Герой Николай Санджиров, 1945 җилд Берлинд болсн Диилврин парадт орлцсн Муран Корна болв нань чигн улс. Дәәнд залу-зөргтәһәр орлцад, Төрскән харссн улст нерәдҗ, теднә нерднь бичгдсн санлын самбр Цаһан Нуурин дунд тәвгдсн бәәнә.
Хоньна Михаилын төрскн селәг немш-фашистнрәс харсҗ авлһна дәәллдәнд Кабардино-Балкарск 115-ч мөрн цергә дивизин ханьд Алим Кешоков орлцснаннь тускар «Сломанная подкова» гидг романдан бичсмн. Нертә олн улсин дүүҗңг болсн һазриг Кайсын Кулиев, Семен Липкин харсҗ йовсинь тодлхд чигн соньн болна. Байрин кемд чигн, җирһлин шүүвртә кемд чигн әрәсән олн келн-әмтнә өөрхн залһлдан тиигҗ үзгддгнь орта. Бичкн хальмг селәнә школыг 110 җилин туршарт сурад һарсн улсин җирһл йир соньн болн таңһчдан туста болсн деерән тууҗин олн йовдлла залһлдата болснь басл ик чинртә.
Күч-көлсәрн нерән туурулв
Көдлмш кехләрн кениг чигн өмнән һарһдго олн улсиг Цаһан Нуура школ өскҗ босхсмн. Ах үйин сурһульчнр - дәәг дааҗ һарад, Сиврин киитн тууврт даргдлго көдләд ирсн улс төрскн һазртан эдл-ахуһан, школан шинәс босхҗ авхар чидлән әрвллго шунсмн. Хөөчнр Бууван Кермн, Кован Эрднь, Барска Ноха, механизатормуд Энян Иван, Джалсан Лавга, Бардан Моск, Лиҗин Александр, Бардан Монра, нань чигн олн нүүрләчнр күүкд-көвүдт үлгүр болҗ йовсмн. Теднә болн багшнрин нилчәр школд күч-көлснә сурһмҗ йир сәәнәр дасхгдҗасмн, сурһулин-производственн бригадмуд ик делгрлт авсмн. «Күндллһнә темдг» орденар ачлгдсн фермин залачнр Лиҗин Хөөч, Аршана Баку, Адьяна Алексей сурһульчнрт күч-көлснә сурһмҗ өглһнд селәнә әмтиг орлцуллһнд, көдлмшт сурһульчнриг тахшалһнд зөвтә тәвцән орулсмн.
Хальмгтан нер туурсн школ ода Октябрьск района медлд бәәнә. Школыг Замира Эренценова толһалҗана. Эн бийнь болн хамдан көдлҗәх багшнрин ик зунь бас эн школ төгсәсмн. Школд тууҗин музей үүлднә. Терүнә көдлмшиг таңһчддан нертә багшнр Айс Санджиев болн Ольга Санджиева һардҗана.
Тууҗин йовудт олн йовдлмуд учрсн, тоомсрта улсарн нер һарсн һазр оньдин олн улсин - номтнрин, зуучлачнрин, бичәчнрин оньгиг даңгин эзлҗ йовсмн. «В мире животных» гидг олнд ик темдгтә болн тааста соңсхвриг һардҗ йовсн Николай Дроздов Цаһан Нуурт ирәд энд шинҗллтин ик көдлмш кеһәд, үзсн тоотан цутхлң телеүзләр үзүлсмн. Йиртмҗин сәәхн бәәдлиг болн гиичлүлгч цаһан седклтә улсин һазр амрхд, чидлән, ухаһан батлҗ авхд дегәд сән һазр, гиҗ Николай Дроздов келснь мартгдхш.
Тегәд өдгә цага үйин баһчуд төрскн һазрин зөөриг күн кевәр олзлҗ, Цаһан Нуурин нериг шинәс өргҗ босххар шунҗана. Школыг төгсәсн кесг үйин элчнр хамцад, олна ниицә бүрдәв. «Цаһан Нуура школ төгсәсн улсин ассоциац» гиҗ тернь нерәдгднә. Школын 110 җилин өөн белдлһнд эн ассоциацин элчнр шунмһа кевәр орлцв. Делгрлтин олн халх школд бәәнә. Терүгинь медәд, күн кевәр олзлҗ, сән тоотасн талдан олн улсла хувалцх ик күслтәһәр төрскн школын дарани өөниг селәнә кесг үйин әмтн темдглҗәнә.