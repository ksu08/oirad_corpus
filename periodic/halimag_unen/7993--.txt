Күч-көлс харлһна сән гисн специалист йилһгдв
08-05-2018, 11:04 
Хальмг Таңһчин социальн делгрлтин, күч-көлснә болн көдлмшәр тетклһнә министр Марина Ользятиева таңһчин правительствин Ахлач Игорь Зотовин илгәсн Йөрәлин бичг умшад, марһанд сән гисн специалист диилтхә гиҗ дурдв. Дааврта һардачин темдглсәр, мана таңһчд күч-көлс харлһна, әәмшг уга бәәдл тетклһнә төрт ик оньг өггднә. Сүл тавн җилин эргцд мана таңһчд күч-көлс харлһна дөрвн миңһн шаху специалист дамшлтан өөдлүлв. Марина Петровнан келсәр, ирх җилд таңһчин марһанд орлцх улсин то эрк биш икдүлгдхмн. Эн җил болхла тавн күн орлцҗана, сән гисн специалист таңһчин нер харсхар ЮФО-д болх марһанд орлцх зөв авхмн гиҗ министр келв. Дарунь М.Ользятиева күч-көлс харлһна халхд күцәмҗ бәрсн зәрм учрежденьсин һардачнрт болн специалистнрт таңһчин правительствин Ханлтын бичг бәрүлҗ өгв.
Таңһчин профсоюзмудын Федерацин ахлач Михаил Эренценов бас йөрәлин үг келҗ, мана таңһчд "Одн" заводт, "Энергосервис" болн нань талдан предприятьд көдләчнриннь күч-көлс харлһна төрт ик оньг өгч, эднә зөв хасрлһна, сән таал тогталһна, урмдуллһна халхд байн дамшлт хоршагдв гив. Талдан предприятьмүд-организацс эднәс үлгүр авх зөвтә гиҗ М.Эренценов темдгләд, зәрм организацсин элчнрт таңһчин социальн делгрлтин министерствин Ханлтын бичг бәрүлҗ өгв.
Дарунь марһан эклв. Эн өдр Геннадий Лиджи-Гаряев ("АлексСтрой"), Мерген Гарасов (МРСК Юга -"Калмэнерго"), Александр Ларинов ("Одн" завод), Наталья Жердева ("РКСШОР") болн Екатерина Сангаджиева (Хальмг Таңһчар үүлддг МЧС-ин заллт) эдн хоорндан марһлдҗ, күч-көлс харлһна халхар медрлән болн дамшлтан үзүлв. Орлцач болһнд КалмГУ-н оютнр нөкд болв, эдн иргчдән күч-көлс харлһна специалистнр болҗ көдлхмн, тегәд эднд марһанд орлцснь соньн болв.
Марһанд орлцсн Геннадий Лиджи-Гаряев "АлексСтрой" ООО-д дөрвн җилдән күч-көлс харлһна специалистәр көдлҗәнә. Тосхлтын компаньд көдләчнрин әәмшг уга бәәдлд ик оньг өггднә, производствд шарх-шав авхас саглуллһна керг-үүлдврмүд давулгдна. Көдләч болһн шишлң хувц-хунрар теткгднә, эднлә әәмшг уга бәәдлин төрәр күүндвр дару-дарунь тогтагдна. Г.Лиджи-Гаряевин тоолврар, иим марһас эрк биш давулх кергтә, юңгад гихлә эдн хоорндан дамшлтарн хувалцҗ, күн болһн шин медрл шиңгәҗ авна. Эн марһанд диилвр эс бәрв чигн эн талдан предприятьмүдин специалистнрлә таньлдв, теднә дамшлт медҗ авв гив.
Марһана йовудт орлцачнр олн зүсн даалһврмуд күцәҗ, бийиннь тускар келҗ өгв, шав авсн күүнд түргн дөң яһҗ күргхиг үзүлв. Жюрин ханьд ФСС-ин, күч-көлс харлһна инспекцин, профсоюзмудын Федерацин, "Криосервис" ООО-н, "Ростелеком" ПАО-н филиалын элчнр, урдк җилмүдин күч-көлс харлһна специалистнрин марһана дииләчнр орв. Жюриг таңһчин социальн делгрлтин болн күч-көлснә министрин дарук Эльза Нахатинова һардв. Марһана ашар орлцач болһн Күндллһнә һашгар болн үнтә белгүдәр ачлгдв. Екатерина Сангаджиева марһанд диилвр бәрәд, май сард ЮФО-д болх девсңд орлцхмн. Терүнд диилвр бәрсн специалист Цугәрәсән марһанд Өмн үзгин округин нер харсхмн.

Наталья ДАВАЕВА
ЗУРГТ: марһанд диилвр бәрсн Е.Сангаджиеваг министр М.Ользятиева йөрәҗәнә
Э.Бюрчиевин цоксн зург