Башанта һазран магтв
21-10-2014, 11:48 | Таңһчин зәңгс
Сойлын җилд нерәдәд, Элст балһснд таңһчин райодын өдрмүд болҗана. Район болһн эн керг-үүлдврин йовудт района тууҗла таньлдулҗ, эврәннь күцәмҗин, эндрк бәәдл-җирһлин тускар келҗ, билг-эрдмән үзүлнә. Район болһн эврә өвәрцән, сән гисн тоотан үзүлхәр шунҗ презентациг байрта-бахмҗтаһар давулна.
Давсн бембә өдрлә Элст балһснд Городовиковск района презентац болв. Күндтә гиичнрән ишкә герт орулҗ, зандн җомбаһар, һуйрин зүүтә олн зүсн хот-хоолар тооҗ, нәәрт орлцхар ирсн улсиг ду-бииһәр тосв. Олн әмтнә үүдәлтин Герт болсн презентацд ирсн улсин оньгт Городовиковск района сойлын тууҗин болн бәәрн шүлгчнр Э.Ищенкон, А.Сарееван, В.Сокиркинә, Т.Курилинан үүдәврмүдин һәәхүл тусхагдв. Района бичкдүдин үүдәлтин цутхлңгин күүкд-көвүд олн зүсн кегдлмүд үзүлҗ, сул цаган тустаһар давулҗахан медүлв. әмтн һәәхүлиг оньган өгч хәләҗ, билгтә бичкдүдиг буульв. Района нәәрт олн әмтн хурв гиҗ келх кергтә. Эннь Городовиковск районд өсәд-боссн, урднь энд көдлҗ йовсн, ода Элстд сурһуль сурчах баһчуд болн нань чигн улс.
Городовиковск района муниципальн бүрдәцин администрацин толһачин үүлиг цаг зуур дааҗах Владимир Артеменко района тууҗин, эндрк социальн-экономическ бәәдлин тускар ахрар келҗ, эн һазра нертә улсин нерд зааҗ, өөрхн иргчд кех-күцәх көдлмшин зурала таньлдулв. Ока Городовиковин нер зүүҗ йовх район хальмг улсин хәәртә үрнә, алдр командармин нериг өөдәнәр бәрҗ, үнн-чик күч-көлсәрн, сойлын, сурһуль-эрдмин, эрүл-менд харлһна халхар сән күцәмҗ бәрҗ, җил ирвәс элвг урһц хураҗ, таңһчин социальн-экономическ делгрлтд болм тәвцән орулҗ йовна гиҗ В.Артеменко темдглв. Района һардвр сойлын делгрлтд ик оньг өгчәнә, ода энд олн-әмтнә 7 коллектив үүлдҗәнә. «Россияночка», «Иньглән», «Русские узоры», «Лотос» «Раздолье», «Верба», «Ахыс ха» гидг дууна болн бииһин коллективс районд, таңһчд болн хам хоша бәәдг Ростовск областьд, Ставропольск крайд болдг керг-үүлдврмүдт шунмһаһар орлцҗ, хальмг, орс болн түрг келн-улсин сойлыг делгрүлҗ йовна.
Района билгтнрин концертд цуг эн коллективс орлцҗ, билг-эрдмән үзүлҗ, залд цуглрсн улст ик байр үүдәв. Темдглхәс, эн концертд эврә дурар үүлддг композитормуд, дуучнр төрскн Башантад нерәдсн дууһан дуулснь бас өврмҗтә болв. Городовиковск района күндтә иргн Михаил Джинцанов эн презентацд бас орлцснь үзмҗтә болв. Төрскн һазр-усндан эңкр, буйнч седклтә Михаил Бадмаевич района бәәдл-җирһлд шунмһаһар орлцҗ, олна кергт демән күргҗ, дорас өсч йовх баһчудт чик сурһмҗ өглһнд ик оньган өгнә. «Катюша» дууг хальмг келнд орчулсн Хальмг Таңһчин сойлын ачта көдләч А. Эрдниевла М.Джинцанов дуулҗ, Төрскән харсгч Алдр дәәнд орлцсн төрскн һазрин улст нерәдв.
Концертин чилгчәр цуһар тәәз деер һарч, района администрацин көдләч Д.Джинцановла хамдан «Мини балһсн» гидг ду дуулв. Хальмг Таңһчин сойлын министрин дарук Н.Санджиев Городовиковск района презентациг үнләд ямаран темдг тәвх биләт, гиҗ залд цуглрсн әмтнәс сурхла, «йилһән сән» гиҗ цуһар нег дууһар келв.
- Амрлһна өдрмүдт эн тәәз деер район болһн эврә презентац давулна. Эндр Городовиковск района сойлын өдр болв. Тадн эн кергт-үүлдвриг өөдән кемҗәнд бүрдәҗ, йилһән сәәнәр давулвт. Районд эврә дурар үүлддг коллективсин тускар бидн сәәнәр меднәвидн. Терүнд сойлд дурта, билгтә улс орлцна, эдн көдлмшин хөөн сул цагтан үүрмүдтәһән ду-би дасна. Көдлмштән дурта, кергән сәәнәр күцәдг улс сул цаган тиим кевәр сергмҗтәһәр давулҗахнь йир сән. Района һардвр сойлын делгрлтин төрмүдт ик оньг өгч цуг халхар дөңнҗәхнь бас темдгтә. Цааранднь чигн сойлын делгрлтд тәвцән орулҗ, билг-эрдмәрн олн әмтнд байр үүдәҗ, күцәмҗ бәрҗ йовтн. Ода сойлын учрежденьс дөңнлһнә программс бәәнә, терүнд орлцҗ шин зевсгүд, костюм болн нань чигн кергтә тоот хулдҗ авч болхмн, тегәд терүнд орлцтн,- гиҗ Николай Джамбулович селвг өгв.
Концерт төгссн бийнь әмтн хәрхәр адһсн уга. Кесгнь таньл-үзлән, элгн-садан үзҗ харһсндан байрлҗ, бәәдл-җирһлиннь тускар күүндҗ, кен-негндән менд келүлҗ, иим байрта-бахмҗта нәр кеснд ик ханлтан өргв.
Дооҗан Наталья
А.Зундугинован цоксн зургуд