Санджировцнрин нериг өөдән бәрҗ йовна
23-06-2017, 16:57 
Эн җилин июнь сарин арвнд ончта нег йовдл болв. Хотл балһсна һол талвңгд өрчинь алтн медальмуд гилвксн улс Долан хонгин күрәлңгин өөр цуглрад, һар атхлдад, теврлдәд, байрлад бәәсинь әмтн өврҗ хәләв. Тәвн җил хооран Цаһан-Нуура дундын школ
төгсәсн күүкд-көвүд иигәд харһхар, давсн цаган тодлхар ирсинь олн улс һәәхв.
1967 җилд школын сүл хоңх соңсад, ик җирһлин хаалһд йисн көвүн болн йисн күүкн орла. Эдн школд сурчасн цаг соньн олн йовдлмударн ончта болсмн. Йисдгч класст орҗахднь хойр давхр шин школд орв. Сәәхн эн школын өөр эднә суулһсн модд бас тәв һар җилдән школын эргндкиг сәәхрүлҗ, халун цагт сүүдр өгч бәәнә. Сурһульдан һавшун, олна, сойлын, спортын җирһлд шунҗ орлцдг сурһульчнр "санджировин класст" сурх зөв авсн билә. Сүл хоңхин байрла эдн сурһулин кезәңк эн цутхлңгин тууҗин туск материалта йисн альбом школдан белгллә. Тиигәд йисн көвүн йисн альбом бәрҗ зогсҗасн үүмәтә кем зургт тодлгдсн бәәнә. Җилмүд давад, эдн цугтан ах сурһульта болад, альд йоввчн санджировцнрин нериг дуудулҗ йовна.
Харм төрхд, байрта тер зергләнд зогсҗасн баһчудас ода дөрвн күн уга. Гемин болн нань чигн уршгар тедн сәәһән хәәв. Тернь Валерий Менкенов, Борис Буваев, Александр Пунцыков болн Четыр Хермиков.
Тәвн җил хооран школан төгсәһәд, Цаһан-Нуурас һарч йовсн цагас авн харһад уга Николай Малородов, Виктор Кострыкин Лидия Привалова ирсиг цугтан ик байртаһар тосв. Кесгнь Владимир Муджигаевиг чигн олн җил үзәд уга бәәҗ. Байрта харһлтын йовудт кен-негән шинәс таньҗ, седкл үүмҗ байсв.
Тер мет харһлтын байрт эн күүкд-көвүдлә хамдан нәәмдгч класс күртл сурҗ йовсн әмтн ирв. Тернь Сергей Карсанов, Владимир Буваев, Валерий Аралов, Владимир Мучаев, Андрей Шевельденов, Виктор Кострыкин, Александра Манджиева, Вера Саксыкова, Леонид Свинолупов, Нина Хечиева (Бадмаева), Виктор Дживинов.

Уйн баһ насндан
үр-иньгүд болҗ,
Цаһан-Нуурин школдан
Цагтан сурсн болдг.
Тер цагас нааран
Тәвн җил давв.
Күдр эн өөнән
Күцәх цаг ирв.
Хоңхин сүл жиңнүр
Хол цагас җиңнҗ,
Эңкр тодлврин зурцар
Эрлзҗ уханд төөнрв.
Бахта кемән сергәҗ,
Байрин бәәдлд цугтан
Улан чирәһәрн үзлцҗ,
Уйн цаган тодлцхай.
Җилмүд җиирәд давҗ,
Җирлһн мет хальтрна.
Җирһлин җисән сольҗ,
Җил-нас немнә.
Кедү цаг өңгрвчн,
Кецү тер кем
Мана седклд үлдҗ,
Мануртсн аһарар орҗ,
Баһ-дүүвр цагур
Батта кевәр күргнә.

Эн сәәхн шүлгиг дамшлтта болн тоомсрта багш Надежда Хулаевна Пунцыкова школан тәвн җил хооран төгсәсн үүрмүдтән нерәдҗ бичсмн. Байрин эн асхн шүлгүд баһ цагиг, багшнриг,
төрскн Цаһан-Нууриг тодлулҗ күңкнв.
Школын директор Эренджен Зельмеевич Санджиевин өгсн сурһмҗиг, багшнрин гүн медрлтә заавриг, үр-иньгин бат залһлдаг эн асхн цугтан тодлв. Классин һардач Нина Дмитриевна Коренкован һардврт белдсн тер йисн альбомин тускар чигн эн асхн баһ биш күүндвр болв. Дундын классмудт сурч йовсн цагт орс кел болн литератур дасхҗасн Полина Санджиевна Борлыкова, Бося Бамбышевна Чиряева, Валентина Кавлинова эн асхн цуглрсн улсин байринь хувалцв. Валентина Лялина бас күндтә гиичнрин тоод орв. Найн насна өөдмд ирсн Валентина Ивановна 1955 җилд Цаһан-Нуурин школ төгсәсн бәәҗ. Тоомсрта эн күн олн җил Элстд бәәнә. үрдән өсксн, ода ачнр-зеенрән "һаринь һанзһд күргҗ" йовна. "Кен ахан тевчдг" тевчәд, хуучна авъясар багшнртан өмскүл өмскҗ, күндлцхәв.
"Таңһчдан туста улс болҗ өссн тадниг үзхлә, седкл байрар дүүрнә, - гиҗ Полина Санджиевна келнә. - Медрлтә болн дамшлтта специалистнр болҗ, олн-әмтндән тусан күргвт. Багшт терүнәс даву байр бәәхий?! һарсн һазриннь буйн-кишгт багтҗ, Цаһан-Нуурин нериг цааранднь чигн дуудулҗ йовтн!". Цагтан пионермүд бәәсн, школын хорт дуулҗ йовсн, спортивн кесг нааднд орлцҗасн күүкд-көвүдин вожат болҗ йовсн Валентина Кавлинован (Привалован) тодлвр йир соньн болв. Эн классин сурһульчнр дегтр умшхдан дурта бәәснә тускар Бося Бамбышевна тодлҗ келв. Тиигхд зәрм дегтр хатяр бәәсн цагт эдн баг-багар цуглрад, даалһсн тоотыг күцәхәр, багшин заасн дегтриг эрк биш умшдг бәәснә тускар багш тодлв.
Дамшлтта, тоомсрта багшнрин һарт сурһуль-сурһмҗ авсн эн классас ик зунь багшнр болснь йирин йовдл гих кергтә. Таңһчдан нер һарсн багшнр Раиса Манджиевна Санджиева, Сергей Манджиевич Яманов, Надежда Хулаевна Пунцыкова, тер мет Раиса Тулеушева, Раиса Манджиева, Раиса Карсанова, Владимир Муджигаев баһчудт сурһмҗ өглһнә көдлмш кеҗ йовсмн. Сәәни орнд төрсн Борис Буваев бас багш билә. Тиигәд классин өрәлнь багшнр болснд эднә сурһмҗлачнрин үлгүр бәәнә. Вера Эняева болн Деля Шевенова хойр эмчнр болад, кесг күүнд эрүл-мендән батлхд туслв. Петр Лунев болн Очр Мишкиев тосхачнрин эрдмиг шүүҗ авсмн. Келхәс, Петр Лунев ода Америкд бәәнә, тендәс эн хамдан сурҗ йовсн
үүрмүдтән медальмуд кеҗ авч ирҗ байрлулв.
Сергей Манджиевич болн Раиса Манджиевна хойр өөнин сүүриг чадмгар һардв. Күн болһна заң-авциг тодлулҗ, шогтаһар, сергмҗтәһәр эн асхиг һардҗ давулв. Күүкд өсәд-босад, эк-эцкәсн хольҗад, талдан һазрур йовҗ одв. Мана классин күүкд-көвүдин үрднь орн-нутгин меҗә һатц Америкд, Канадт, Данийд, нань чигн орн-нутгудт көдлҗ йовна. Цаһан-Нуурин нериг эдн тиигәд хол һазрт күргҗ йовхнь иигҗ үзҗ болхмн.
Өөнин эн байрин харһлтыг белдҗ давулсн Раиса болн Сергей Карсановихнд, Нина Хечиевад, Виктор Дживиновд, Петр Луневд, Сергей Ямановд болн Раиса Санджиевад цугтан ханлтан медүлв. "Улан чирәһәрн харһлцҗ, уста нүдәрн үзлцҗ", байрар седклиг дүүргсн харһлт школд эклсн үр-иньгин залһлдан бат болҗахиг иткүлв.

Галина ХЕЙЧИЕВА