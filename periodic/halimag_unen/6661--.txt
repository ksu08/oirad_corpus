Җирһлин үүд өргәр сексн билгт
11-11-2017, 12:17 
Зун җил гисн басл ик цаг. Болв театрт олн дүр бүрдәсн артистиг әмтн ода күртл тодлна. Нег үлү ах үйин артистнр болн олн хәләһәчнр билгинь болн әвртә залу күүнә заңгинь төрүц мартхш. Тегәд эннь күн үквчн, нернь үкдго, билгин герлнь урдк кевәрн әмтнә седкл дулалад бәәдгиг театрт болсн асхн сәәхн медүлв.
Хальмг театрин түрүн нааднд һол дүринь бүрдәх хөв эн күүнд учрсмн. Сән-Белгин Хасрин "Өнчн бөк" гидг нааднд йир итклтә олн улст таасгдсн дүр бүрдәһәд, артист Мемеев театрин тууҗд орв. Артистин бийиннь тодлврар, эн хаалһд генткн орсн болҗана. Селәнә угатя күүнә бүлд төрсн көвүн школын драмкружокд нег нааднд орлцсн бәәҗ. Терүгинь комсомолын көдләчнр үзәд, Саратовд искусствин техникумд йовулх кергтә гиҗ шиидҗ. Герткснь тер зәңгиг әдл бишәр тосҗ. Экнь таасҗ уга. Герин эзн болхла, комсомол келсн болхла йовх кергтә гисн бәәҗ. Тиигәд хальмг театрин неринь һарһх көвүн Ханата селәнәс Саратов орад, актерин эрдм дассмн. Эцкнь Бадм Мемеев селәнә пиисрәс умшдг-бичдг дассн күн, мод урһадг бәәҗ. Бембән тодлврт эцкиннь урһасн модд даңгин ордг билә.
Тиигхд һучн долан күн искусствин техникум төгсәҗ ирсмн. Эдниг түрүн болҗ тәәз деер һархд цуглрсн улс альх ташҗ байртаһар тоссинь Бембә Мемеев хөөннь тодлсмн. "Юм кеһәд уга. Наадан үзүләд уга бәәсн мадниг тиигҗ тосснь маднд невчк эвго билә", - гиҗ келдг билә. Таңһчин һардачнр Монта Дедеев, Анджур Пюрбеев ахта ик өргмҗтәһәр Хальмгт тууҗлгч йовдл учрҗахин - театр секгдҗәхин тускар келсинь Бембә мартдго билә. Тер асхн артистнр үзүлсн "Өнчн бөк" наадн тиигәд театрин эклцинь тәвсмн. Җирһлднь учрсн тоотла эвцлдго уралан зүтксн бөк көвүнә дүр артистин билгинь үзүләд, әмтнд икәр таасгдсн билә. Өнчн бөкин дүр
бүрдәсн Бембә Мемеевиг, наад бичсн Сән-Белгин Хасриг, режиссер Владимир Гольдфельдиг тәәз деер дәкн-дәкн һарһҗ, альх ташад, әмтн тәвлго бәәсмн.
Театрт тиигхд тәвгдҗәсн нааддт Бембә Мемеев ик дуртаһар орлцҗ йовсмн. Артистин эрдмдән тахшхд тер наадд туста бәәсмн. Иигәд Ростовас ирсн театральн шалһач артистин наадыг сән халхаснь темдглҗ бичҗ. К. Треневин "Любовь Яровая" гидг нааднд комиссарин дүриг ик зальтаһар, иткмҗтәһәр наадсинь шалһач темдгләд, Сталинградын болн Саратовин талдан нертә артистнрәс йилһхләрн революцин кергт итклтәһинь дотраснь, чееҗин бәәдләрнь үзүлҗ чадсинь үнлҗ бичсиг ода умшхд йир соньн.
Бембә Бадмаевичин ик билгин тускар Иван Алексеевич Уланов тодрха сәәнәр келҗ өгв. "Кенз байн" нааднд Закриян дүриг түрүн болҗ наадсинь тодлад, йоста хальмг залу күүнә заң-авциг тер иткмҗтә кевәр үзүлсинь зааҗ келв. Иван Уланов бийнь чигн эн дүриг наадҗ йовсмн. Эн өдр дундын үйин артистнр -Хальмг улсин артистк Вера Тепкеева, таңһчин ачта артистнр В. Надбитов болн В.Хургунов тер наадна тасрхаг үзүлв. Закриян дүриг наадсн В.Хургуновин келсәр, билгтә артистнр бүтәҗ йовсн дүриг бүрдәсндән седклнь тааста бәәхән медүлв. Иигәд, Б.Мемеев наадҗ йовсн талдан чигн дүрмүдиг ода тогтах таал учрҗахинь эн заав. үйнрин залһлдан гидг тер болҗана.
Бембә Бадмаевич Мемеевин өвәрц билгин тускар, үүрмүд артистнр ик килмҗтә күн бәәсинь, наадн болһнд күчн-чидлән күцц нерәдҗ, балһснд болну, селәнд болну әдл иткмҗтәһәр нааддг бәәснә тускар К.Сельвина, С.Мучиряев, Ю. Ильянов, В. Нимяева, болн
Т. Кожиева келҗ, тодлврарн хувалцв. Хальмг улсин артистк Вера Тепкееван келсәр, Бурятьд, Тывад, Моңһлд гастрольд одсн цагт Бембә Мемеев артистнрт килмҗән һарһад, хаалһдан авч һарсн хотасн хувалцҗ, цугтаһинь тоодг бәәсмн. Актерск эрдмдән йир неквртә бәәсинь, төрүц юмнас әәдго, үнн юмиг үннднь һарһлго зогсдго, йоста хальмг залу күүнә заңгта бәәсинь, келсн үг болһинь хавлад тодлсан, хамдан цуглрсн цагтан терүнә келсн олмһа үгиг тодллго бәәдгин тускар Вера Ильинична келв.
Зе көвүнәннь Борис Шараевин тодлврар, Бембә багштан Калян Санҗд ик ханлтта бәәсинь, Талгар станцд хамдан бәәсн цагинь тодлв. Ач күүкдиннь тодлврар, Хальмг театр Ханатад ирсн цаг ик байр болдг бәәсинь, нег ирлһндән артистнр модн хаша кесинь,
тер хаша одахн күртл бәәсмн. Җичнь Бембә Мемеев, нер һарсн аавиннь тускар эн асхн олн соньн тоотыг медҗ авсан медүлв.
Бембә Мемеевин җирһлин хаалһ амр болсн уга. Дәәнд мордад, тенд дәәлдҗ йовад, бәрәнд тусад күчр зовлң эдлсмн. Дәәнә цага тодлвринь артист Очр Эрдниев умшҗ өгсинь цуглрсн улс ик оньган өгч соңсв. Хальмг улсин бичәч Эрднь Эльдышев партизан Дмитрий Балханаковин тодлврин дегтр барас һарчахин тускар келв. Тер дегтрт Бембә Мемеевла хамдан концлагерьт йовсна тускар бичгдсинь эн тодлулв. Дәәнә цагт һарсн дуудыг артистк Нина Найминова болн дууч Мила Чернушкина дуулв.
Келн-улсин библиотекин әңгин һардач Лариса Бадышева эн асхиг һардҗ давулв. Цуг асхна йовудт Бембә Мемеевин зургуд, наадна тасрхас үзүлгдв. Эн асхиг белдҗ давуллһар Лариса Бадышева болн Людмила Турченко ик көдлмш кев. Йириндән театр эн җилә сезона йовудт ах үйин артистнрин санлд нерәдсн керг-үүлдвр күцәх саната. Ямаран чигн дүриг дотраснь үзүлҗ чаддг, чееҗәсн, седкләсн һарад бәәдг Бембә Мемеевин билглә әдл эрдмтә артист хальмг тәәз деер һарч ирх зөвтә гисн нәәлвртәһәр санлын асхн давв.

Галина ХЕЙЧИЕВА