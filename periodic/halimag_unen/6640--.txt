Искусствин илвтә делкәд
08-11-2017, 09:54 
Керг-үүлдврт таңһчин Толһач Алексей Орлов, таңһчин Толһачин администрацин һардач Артур Дорджиев болн таңһчин сойлын болн туризмин министр Хонгор Эльбиков ахта орлцв. Акциг Алексей Орлов секҗ, йөрәлин үг келв.
- Эн җил акц "Искусств негдүлнә" гисн дуудвртаһар давҗана. Мел эн өдр эн үгмүд нег үлү онц чинр зүүҗәнә. Мана орн-нутгур дәәсн дәврсн кемд мана өвкнр талдан келн улсла негдҗ, хамдан ээм-ээмән цацулад, хәәртә әрәсәһән зөрмг кевәр харсҗ йовсмн. Эн акц искусствар дамҗад, олн улсиг ниицүлҗ, седклинь сергәҗ, байр-бахмҗ үүдәхнь маһд уга. Иим керг-үүлдвр мана орн-нутгт цөөкн җилин эргцд бүрдәгдҗәнә. Тиим болв чигн олна тааслт олҗ, нег үлү баһчудыг соньмсулҗана. Искусств мадниг хамцултха гиҗ билг-эрдмиг өргҗүлҗ, олнд күргҗ йовх улст ханлтан өргв.
Акциг байрин бәәдлд секлһнә кемд Хальмг Таңһчин А.Цебековин нер зүүҗәх государственн хор, таңһчин государственн симфоническ оркестр болн Хальмгин Келн-улсин оркестр көгҗмин үүдәврмүд олна оньгт тусхав. Делкән олн әмтнд темдгтә көгҗм болн хальмг улсин дууна айс күңкнәд, цуглрсн улсин седкл авлв. Зәрмнь нам дор ормдан зогсч чадлго, тесҗ ядад, айс дахад, дуулад, бииләд чигн бәәв. "Эволюция" гидг өдгә цагин бииһин үүдәгч коллективин биичнр өвәрц би биилҗ өгв. Таңһчин драмин болн комедийин Орс театрин артистк Наталья Мельникова намрин туск шүлгиг чееҗәр умшҗ, шүлгиг дахулад Государственн симфоническ оркестрин солистк Наталья Спивак хуур татҗ, әмтнә чикнә хуҗр хаңһав. Костюмин болн пластикин театр кезәңк болн өдгә цагин янзта ке-сәәхн хувц-хунр әмтнд
үзүлв.
Таңһчин Толһач Алексей Орлов Хальмгин тууҗд нерәдгдсн музейин экспозицлә таньлдв, таңһчин Келн-улсин мастерскойд, "Маленькие Эйнштейны" гидг клубин номин лабораторьдт, зурачнрин мастерскойд одв. Нертә зурачнр Герля Нурова болн Юрий Давыдов әмтнә зургуд зурад, эднд эврәннь үүдәврмүдән белглв. Хальмгин зурачнрин Ниицәнә ахлач Виктор Дорджиев таңһчин Толһачд эврәннь һәәхүлин болн баахн зурачнрин үүлдврин тускар келҗ өгв. Тер мет Алексей Орлов "Экологийин төр искусствд" гидг интеллектуальн наадн яһҗ давҗахинь хәләв, акцд орлцачнрла күүндҗ, эднлә зурган цокулв.
Дарунь Хальмгин Толһач театрин мастерскойд одв. Энд Элстин П.Чонкушовин нертә искусствин училищин оютнр "Җаңһр" баатрльг дуулврин дөрвдгч бөлгиг, "Арслңгин Арг Улан Хоңһр Дуутхулын ач Дуутын көвүн Аля Моңхлыг бәргсн бөлгиг дуулв. А.Цебековин нертә государственн хорин солистнр билгән үзүлҗ, әмтнә седкл авлв, тер мет көгҗмин белдвр уга улсиг соньмсулҗ, үүдәлтин керг-үүлдврт орлцулв.
Акцин йовудт үүдәгч кесг талвңгуд үүлдв. Сөөни дуусн "Сул микрофон" гидг талвң көдлв. Ик баһ уга нааран өөрдҗ, билгән үзүлв. Кен негнь шүлг умшв, кен негнь
ду дуулв. Тиигәд керг-үүлдврин йовудт ямаран күн болв чигн агчмин зуур дууч, биич, актер, дирижер чигн болҗ чадв. Тиим акц җил болһн бүрдәгдәд, искусств делгрүллһнд нилчән хальдахнь лавта. Эн ончта керг-үүлдвр баһчудыг билг-эрдмәр соньмсулҗана гиҗ керг-үүлдврт орлцачнр темдглв. Эн акц йоста үүдәлтин байрт
хүврв.
Маргарита АРЗАЕВА