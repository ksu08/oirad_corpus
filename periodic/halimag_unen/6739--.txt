Нас утдуллһна мөргүлмүд
22-11-2017, 10:08 
Насан утдуллһна мөргүлмүд ноябрин 25-д эклҗәнә. Ут нас наслхд туслдг Цаһан Дәркд нерәдсн мөргүл болхмн. Бас тиим мөргүл декабрин 3-д болхмн. Дарани мөргүл ноябрин 26-д болн декабрин 9-д кегдх гиҗ зуралгдв. Эн мөргүл Ушнишавиджая бурхнд нерәдгдхмн. Олн җилдән эрүл-менд бәәхд туслх мөргүлд әмтн амрлһна өдрмүдтән ирҗ орлцҗ чадҗана. Дәкн хойр мөргүл декабрин 2-т болн 10-д болхмн. Амитаюс бурхнд нерәдсн мөргүлд орлцад әмтн бийиннь, өрк-бүлиннь амулң жирһлин төлә зальврхмн болҗана.
Деер заагдсн мөргүлмүд өрүн йисн часла эклҗ, зурһан амрлһна өдр болхмн. Тегәд әмтн бийдән эвтә цагла заагдсн эн өдрмүдин негнд ирәд, Зулын өмнк мөргүлд орлцҗ, насан утдулҗ чадҗана. Иим мөргүлд орлһн кенд чигн туста болх. Лу җилтә болн ноха җилтә улс эн мөргүлмүдт орлцхла йир сән болхмн. Җилин туршарт гем-шалтг уга бәәхд, кергнь уралан йовхд, җирһлнь йовудта болхд мөргүлмүд йир туста болхнь лавта.
Насан утдуллһна мөргүлд орлһна чинрин тускар хурлын гелңгүд темдглҗ келҗәнә. Ут нас зүүхд туслдг һурвн бурхна нерн заагдв. Теднә тускар ахр цәәлһвр өггдҗәнә. Цаһан Дәркин гегән кезәнәс авн күндлгдҗ йовх һол бурхдын негнь болҗана. Эн бурхиг ончлгч нег темдгнь цаһан бадм цецг болдг. әрүн бадм цецгәс тогтсн ширә деер залрҗ суух эн бурхн долан нүдтә бурхн гиҗ бас зәрмдән келгднә. һурвдгч нүднь маңна деернь, наадк дөрвн нүднь хойр альхн деернь болн хойр тавгтнь бәәдг болна. Тер долан нүднь цуг әмтә тоотыг үзҗ, зовҗ-түрҗ йовхднь тер дарунь дөң болхар адһҗ күрхднь туслна. Цецн ухаһарн болн өр-өвч үүлдврәрн олн улс дунд ик күндллһ олсн бурхна номиг умшхла, насн утдулгдна, бәәдл-җирһлд харш болҗах тоот уурулгдна.
Ушнишавиджая бурхна мөргүлд орлһн Бурхн Багшин гегәрлтин хаалһ ямаран бәәсинь үзхд йир туста болна. Йисн әңгтә мандлын һол бурхдын негн болҗ тоолгддг төләдән ут нас дурдсн деерән, терүнднь харш болҗах тоотыг уга кедг бурхн болҗана. Хамг му тоотас гетлгдг бурхн гиҗ эн бас тоолгдна.
Амитаюс бурхн тасрхан уга җисдг бурхна нериг бас зүүнә. Амитаюс бурхн ут наста болхд, эрүл-менд бәәхд туслтха гиҗ әмтн кесг зун җиләс нааран мөргҗ йовна. Төвд, Моңһл болн Кит орн-нутгудт әмтн эн бурхнд зальврҗ, мөргүлднь орлцна. Амитаюс бурхнд мөргәд бәәҗ, эрт үкләсн мөлтрҗ һарснаннь тускар Нагарджуна бичснь темдгтә.
Иигәд Бурхн Багшин Алтн сүмд Зулын өмн мөргүлмүд эклҗәнә. әмтн насан утдулад, өвкнртән йөрәл авхулад, иргчдән иткҗ Зулан тосхмн.
УШКАНА Сувсн