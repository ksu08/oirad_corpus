Сойлын делгрлт - өдгә цагин сән темдг
29-01-2020, 11:11 | Таңһчин зәңгс » Сойл
2018 җилин май сард әрәсән Президент Владимир Путин «2024 җил күртл келн-улсин күслин болн әрәсән Федерациг делгрүллһнә күслин тускар» гидг зәрлг батлсн билә.
Энүнәс иштә келн-улсин төсвс темдглҗ авсмн, тер тоод сойлын халхар һоллгч зөрүллтс. Сойлын халх түрүн болҗ келн-улсин төсвсин тоод орсн болдг. Орн-нутгин ямаран чигн булңд бәәх әмтн сойлын халхин керг-үүлдврмүдт орлцҗ чадхин төләд эн келн-улсин төсв күцәгдхмн. Төсв 2019 җиләс авн 2024 җил күртл бәәдл-җирһлд тохрагдх. әрәсән иргнмүд болн мана орн-нутгур һазадын ордудас ирсн гиичнр сойлын зөөрлә таньлдх арһта болхмн. Орн-нутгин цуг регионмудт сойлын объектс шинрүлҗ ясгдх, виртуальн концертн залмуд тогтагдх, библиотекс болн кинозалмуд шинрүлгдх, театрмудын капитальн ясвр кегдх.
2019 җиләс авн әрәсәд, тер дотр мана таңһчд чигн «Сойл» гидг келн-улсин төсв тохрагдҗана. Эн келн-улсин төсв «Культурная среда», «Творческие люди», «Цифровая культура» гидг федеральн төсвсәс тогтна. «Культурная среда» гидг төсвиг күцәлһнә йовудт 2024 җил күртл сойлын халхар соньмсдг әмтнә тоог хойр холванд икдүлх күсл тәвҗәнә. Тер төләд өдгә цагин эв-арһ олзлгдхмн, сойлын организацс көдлмшән шин кевәр бүрдәҗ үүлдхмн, сойлын туст седвәр дөңнхмн, көгҗмин халхар билгтә баһчудт дөң болхмн. 15 кинозал бүрдәгдх, сойлын ик цутхлң тогтагдх, 10 модельн библиотек бүрдәгдх, зун сойлын учрежденя материальн-техническ улынь батрулхмн. Тер мет бичкдүдин билгинь делгрүллһнә школмудыг көгҗмин зевсгүдәр болн оборудованяр теткхәр, П.О.Чонкушовин нертә искусствин колледжиг ясч шинрүлхәр зуралҗана.
Давсн җил төсвин йовудт Көтчнрә района Шатта селәнд, Яшкулин района Чилгр селәнд, Приютна района Первомайский селәнд сойлын гермүд тосхгдв. Эн җил эдн шинәс экләд көдлх. Ода эн селәдин әмтн сән кец-таалта, таалмҗта бәәдлтә, ке-сәәхн сойлын Герт ирҗ, сул цаган давулҗ чадхмн. Нег үлү ода өнр-өсклң баахн өрк-бүлмүд олн болв. Тегәд чигн селән һазрт әмтнә то икдәд, энд шинәс җирһл дүрклх гисн нәәлвр бәәнә. Тегәд чигн селән һазрт шин сойлын гермүд тосхгдҗахнь, эс гиҗ капитальн кевәр ясгдҗахнь эннь өдгә цагин сән темдг мөн. Селән һазрт сойлын учрежденьс секгдҗ үүлдхлә, баһчуд хәрү селәнд ирәд бәәх чигн. 2020 җилд келн-улсин төсвин йовудт Городовиковск района Веселое болн Хар һазра района Ачинеры гидг селәдт сойлын Гермүдин капитальн ясвр кегдх. Темдглхд, 2024 җил күртл селәнә һазрт дәкәд 20 сойлын гериг капитальн кевәр ясхар зуралҗана.
«Творческие люди» гидг төсвин йовудт сойлын халхин специалистнриг белдлһнә, бичкдүдин билгинь делгрүллһнә школмудын багшнрин мергҗлтинь өөдлүллһнә төрмүдт оньган өгхмн. «Цифровая культура» гидг төсвин йовудт виртуальн концертн залмуд бүрдәгдх. Таңһчд ут тоодан иим 19 зал бүрдәхәр бәәнә. Шишлң аппаратур хулдҗ авгдх. Таңһчин әмтн сойлын зөөрлә таньлдх дәкәд нег арһ учрхмн. Тер мет дегтрмүдиг болн һәәхүлин төсвсиг электронн бәәдлд хүврүллһнә туст ик көдлмш кех саната.
Эн келн-улсин төсв күцәмҗтәһәр тохрагдад, сойл, билг-эрдм улм делгрҗ, өргҗхнь лавта. әмтн олар сойлар, үүдәлтәр соньмсҗ чадхнь маһд уга.
Маргарита АРЗАЕВА