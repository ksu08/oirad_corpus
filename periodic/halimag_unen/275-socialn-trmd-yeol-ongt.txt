Социальн төрмүд – һол оньгт
04-09-2014, 09:30 | Таңһчин зәңгс
өцклдүр нефтин болн газин промышленностин көдләчнрин өдр угтҗ, таңһчин Толһачин үүлиг дав зуур дааҗах Алексей Орлов көдлмшч керг-төрәр «Газпром газораспределение Элиста» ОАО-д одҗ, коллективлә харһв. Таңһчин һардач эн халхин көдләчнриг сән өдрләнь йөрәҗ, таңһчин экономикин болн социальн инфраструктурин делгрлтд орулҗах тәвцинь темдглв. Харһлтын йовудт Алексей Орлов усар болн газар тетклһнә, инвестиционн төсвс күцәлһнә, шин школмуд тосхлһна, олна көлгн-күчнә, спорт делгрүллһнә, нань чигн төрмүдәр әмтнә сурврмудт тодрха хәрү өгв. Соньн, ил күүндвр болв.
- Мана таңһчд селән һазрт газ оруллһна төр му бишәр хаһлгдҗана, таңһч найн процентд газар теткгдсн бәәнә. Болв дор ормдан зогслго, эн туст цааранднь көдлҗ, ууҗмд бәәх бичкн селәдт газ орулх зөвтәвидн. Иргчдән Газпромиг соньмсулх төсвс күцәхәр зуралҗанавидн.
Таңһчин экономикин һол халхнь селәнә эдл-аху, тер дотр мал өсклһнә халх. Тегәд чигн селән һазрт бәәҗ, күчр-күндиг дааҗ көдлҗәх улсин тускар хамгин түрүнд ухалҗ, эднд сән таал, таалмҗта бәәдл тогтах арһ хәәхвидн. Селәнә улсиг кезәд чигн газар, усар тетклһнә, хату девскртә хаалһс тосхлһна төрмүд үүмүлнә. Тегәд чигн әмтин түрүнд социальн төрмүдт һол оньган өгч, таңһчин бюджетин мөңгнә ик зунь соиальн төрмүд хаһллһна төлә һарһгдна.
Мана таңһч орн-нутгтан малын тооһарн нүүрлгч орм эзлнә. Тегәд чигн мал эд-бод келһнә халхиг делгрүллһн ик чинр зүүҗәнә. Эн җил Сарпан района Уманцево селәнд махна эдл-ууш эд-бод кедг предприять экләд көдлҗәнә. Хар һазра района Комсомольск селәнд мах эд-бод келһнә комбинат шидр секгдв. җил төгстл Көтчнрә районд мал эд-бод келһнә комплекс эдлврт орулгдх.
2006 җиләс авн Ик Буурла багин усна сурвлҗ тосхлтын төр хаһлгдлго бәәв. Ниднәс авн эн тосхлтыг шинәс тосхад, ода төгсәҗәнә. Удлго хотл балһсна әмтн сән чинртә усар теткгдх. Долан җилд Гашунск усна тогталыг тосхлһна төсвиг күцәҗ чадлго бәәсмн. Эндр өдр тенд тосхлтын көдлмшиг шинәс эклв. Чограйск усна тогталд боодг ясҗ шинрүләд, усар дүүргв. Селәнә әмтн техническ уста болв. Селәнә эдл-ахус усллһна техник хулдҗ авад, тәрә-темс урһаҗана, - Алексей Орлов келв.
Бичкдүдин садт оруллһна чеерүин төр йовудтаһар хаһлгдҗана. Селәдт школмуд нег селгәнд көдлдг болхла, Элстд күүкд олн болад, школмуд хойр селгәнд көдлҗәнә. Хотл балһснд школмуд тосхгдх аль угай гисн сурврт Алексей Маратович иим хәрү өгв: «Бүкл әрәсәд эн җил 50 школ эдлврт орулгдсн болхла, мана бичкн таңһчд - 2 шин школ тосхгдв. Ирх җилд хотл балһснд эркҗән уга 2 школ тосхгдх, ЭГС-ин депутатнрин шин хань суңһгдад, үүлән экләд күцәхлә, эн төрәр шиидвр һарһгдх»,- гиҗ Алексей Маратович келв. Харһлтын чилгчәр «Газпром газораспределение Элиста» ОАО-н күцәгч директор С.Ганзиков А.Орловд цаг олҗ, эднә коллективд ирснднь ханлтан өргв.