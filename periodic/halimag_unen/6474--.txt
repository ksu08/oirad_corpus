Дегтрмүд - селәдин библиотекүдт
14-10-2017, 10:47 
Деер заагдсн школын директорин дарук Галина Петушенкон келсәр, таңһчин Олна палат болн күүкд улсин Ниицән эн керг-үүлдвриг дөңнҗ, көдлмшиг шунмһадулхд сән нилчән күргв. Селәдин библиотекүдиг дегтрмүдәр тетклһн эн кергин һол күсл болҗана. Энүнә төлә элстихн, тер тоод эднә школын сурһульчнр, эк-эцкнрнь, багшнр дала дегтрмүд цуглулв. Тегәд Г.Петушенко байрин йовудт цугтаднь ик ханлтан өргв.
Сурһульч Кирилл Скрипкин Көглтин Даван шүлг хальмгаһар умшад, байриг эклв. Дарунь бичкн күүкд-көвүд "Милосердие" гидг ду дуулв. Школын йилһән сән сурһульч, Элст балһсна администрацин мөрән лауреат Данил Орендаренко үг келхләрн эднә 9-ч "б" класс акцд бас шунҗ орлцсинь темдглв. Эднә класс хойр җил хооран А. Амр-Санана нертә таңһчин Келн-улсин библиотекд дегтрмүд умшлһна төрәр бүрдәгдсн марһанд орлцсн бәәҗ. Тер цагас авн сурһульчнр олн зүсн литературар икәр соньмсдг болҗ.
Школын эк-эцкнрин комитетин нерн деерәс үг келсн Елена Самарина "Агромания. Помоги селу книгой" гидг керг-үүлдврт бичкдүд дуран өгч орлцсинь темдглв. "Мадна өгсн дегтрмүд селәнә улст туста болхнь лавта", - гиҗ эн келв. Лидия Лебедева сән кергт орлцсн сурһульчнрин эк-эцкнрт, бичкдүдт, багшнрт ик ханлтан өргв. Эдн цуһар хойр миңһн шаху дегтр цуглулв.
- Сүл җилмүдт селәдин библиотекүд дегтрмүдәр мууһар теткгднә. Эн туст мөңгнә төр бәәнә. әрәсән Федерацин Олна палат улст туста керг бүрдәснь йир сән. Элст балһсна 2-ч тойгта дундын школын сурһульчнр олн зүсн литератур умшдган келцхәв. Болв мана орн-нутгт җил ирвәс дегтрмүд умшдг улсин то баһрад йовна. Энтн нәрн төр болҗана. Тегәд чигн 2019 җил дегтрин Җил гиҗ зарлгдҗана", - гиҗ Лидия Давыдовна келв.
Тер өдр Терек Дорджиев чинртә кергт орлцсн улсиг РК-н Олна палатын Күндллһнә һашгудар болн Ханлтын бичгүдәр ачлв. Сурһульчнр Ирина Писарева, Мария Самарина, Захар Иволин, Александр Куценко, Даша Литвинова, Кирилл Скрипкин болн нань чигн улс тиим ачлвр авв. Шунмһа өрк-бүлмүдиг бас темдглв.
Яшкулин района цутхлң селәнә библиотекин заведующ Любовь Каншаева эднә һазрин бәәрн улсин нерн деерәс школын коллективд бас ик ханлтан өргв. Байрин чилгчәр эн селәдәс ирсн улс дегтрмүд авв. Талдан райодт бас дегтрмүд өггдхнь ил медгдв.
Мана таңһчд "Агромания. Помоги селу книгой" гидг керг-үүлдвр цаарандан давҗана. Энүнд университетин болн нань чигн сурһуль-эрдмин учрежденьсин баһчуд орлцх.

БОСХМҖИН Валентина