Цаһан седклднь әмтн ханна
30-08-2018, 11:19 
Гемтә бичкдүдт
дөң болхар
2011 җилд Шамовихнә өрк-бүлд Богдан көвүн төрв. Көвүн төрҗ һарснд баахн эк-эцк хойр теңкән уга байрта билә. Болв, харм төрхд, көвүн гемтә-шалтгта болҗахнь илдкгдәд, эдн оньдин эмчнрин хәләврт бәәх зөвтә болв. Эңкр көвүһән эдгәҗ авхар эк-эцк хойрнь цуг әрәсәһәр йовад, кенд эс күргв, ямаран эмчнрт эс одв. Цогц-махмудынь чаңһаҗ батрулхин төлә көвүг эрк биш Көк теңгст күргх, олн зүсн эмнлһ авх кергтә бәәсмн. Баахн эк-эцк хойр арһ олад, көвүһән бийснь кесг специалистнрт күргдг билә. Нег дәкҗ Ростов балһснд үүлддг организацин элчнрлә таньлдад, теднә дөңгәр гемтә-шалтгта бичкдүдт медицинск болн психологическ дөң күргдг специалистнриг мана таңһчур дуудҗ авдг болв. Түрүләд манаһур логопед-дефектолог, ЛФК-н, иглорефлексотерапийин специалистнр ирдг бәәсмн, хөөннь специалистнрин то икдв. Гемтә-шалтгта бичкдүдиг асрҗах эк-эцкнрлә хамдан специалистнрин хаалһин, энд бәәх гиичлүрин болн консультацин һаруг даадг болвидн. Крым, Ростов-на-Дону, Москва, Челябинск балһсдас ирсн специалистнр мана таңһчин гемтә бичкдүдт дөң болна. үлгүрнь, Г.Велиляева хөрн тавн җилдән логопед-дефектолог болҗ көдлҗәнә. Өөдән мергҗлттә эмчнр П.Скрипец Москваһас, С.Сорокин Санкт-Петербургас мана бичкдүдин эрүл-менд шинҗлҗ, кесгтнь дөң болв.
- Түрүләд би эврәннь нерн деерәс специалистнриг дуудҗ авдг биләв. Нег дәкҗ би таңһчин социальн делгрлтин министр Марина Ользятиевала харһад, гемтә-шалтгта бичкдүдин төлә кесг специалистнриг нааран дуудҗ авдгин тускар хувалцв. Олна организац эс гиҗ саң тогтаһад үүлдснь деер болх гиҗ нанд министр селвг өгхлә, би "Дари добро" гидг саң бүрдәхәр шиидүв. Дөрвн җилин эргцд бидн гемтә-шалтгта бичкдүдт 3 сай арслңга дем күргвидн. Ут тоодан тәв шаху күүкн-көвүнд бидн цуглулсн мөңгәр дөң болҗ, эднә эмнлһнд болн реабилитацд кергтә мөңг цуглулҗ аввидн. Гемтә бичкдүдин эк-эцкнр дөң болхиг сурхла, бидн шишлң эмнлһнднь кергтә мөңгинь цуглулнавидн. Сард хойр-һурвн күүкн-көвүнд мөңг цуглулх кергтә болна. Мана таңһчд буйнч седклтә улс олн бәәнә. Эн җилмүдин эргцд маднд дем күргдг улсин то өсәд йовна, бидн күн болһнд цаһан седкләсн зүркни ханлт өргҗәнәвидн. Зәрм улс эврәннь нерән медүлхәр седхш. Дәкәд зәрм лавкст мана саңгин яршгуд бәәнә, хулд кехәр ирсн улс чадсарн демән күргнә. Эндр арвн дөрвн лавкд тиим яршгуд бәәнә. Лаганьд болн Яшкульд арһлач Н.Катаеван лавкст мана яршгуд бас бәәнә, бидн эн күүкд күүнд бас ханлтта бәәнәвидн,- гиҗ Эльза Петровна келнә.
Буйнч седклин саң коммерческ биш организацсин дунд давулгддг марһаст бас орлцна. Тиигәд эдн 2014 җилд 150 миңһн арслңга субсидь шүүҗ авад, бичкдүдин реабилитацин төлә кергтә тоот хулдҗ авв. Эн җил бас СОНКО дунд болх марһанд документс белдҗәнә. Харм төрхд, саңд оргтехник кергтә болҗана. Ода деерән цуг кергтә документсиг Эльза Петровна гертән эврә компьютер олзлҗ барлна. Элст балһсна администрац эднд бәәр йилһҗ өгв, тегәд тенд техник углҗ тәвх кергтә.
Өглһни эзн болҗ...
Эн җил мана таңһчд түрүн болҗ "Корзина доброты" гидг буйнч седклин керг-үүлдвр бүрдәгдв. Июнь сард болсн керг-үүлдврин ашт 160 күүнд хот-хоолар дөң күрггдв. Олн үртә (тавн болн терүнәс даву) өрк-бүлмүдт, өнчн-өвү улст, таңһчин барин халхин ветеранмудт олн әмтнә дөңгәр цуглулҗ авгдсн хот-хол түгәҗ өггдв. Эн керг-үүлдврин седвәр татсн улс дунд "Дари добро" саңгин президент Э.Шамова бәәнә. Түрүн болҗ давулгдсн акцд мана орн-нутгт 27 балһсн орлцсн билә, тегәд мана таңһч тедн дунд цугтаһаснь олар хот-хол цуглулҗ нүүрт һарснь темдгтә. Күн болһнд бәрүлҗ өггдсн дорвад 6 киил хот-хол орсмн. Август сарин 23-с авн 25 күртл эн буйнч седклин керг-үүлдвр хойрдад давулгдв.
Эльза Шамован келсәр, эдн "Русь" гидг хот-хоолын саңла бооца батлв. Терүнәс иштә эн намрар эдн оютнрин болн медәтнрин төлә ирлцңгү керг-үүлдвр бүрдәҗ, хот-хоолар дем күргхәр зуралҗана.
-Түрүн болҗ давулсн керг-үүлдврин ашар бидн 9,11 үр асрҗах өрк-бүлмүдт дөң болвидн. Сүл цагт мана таңһчд олн үртә өрк-бүлмүдин то өсәд йовна. Тегәд бидн тавн үрнәс үлү өрк-бүлмүдт дөң болхар шиидвидн. Сүл акцин йовудт цуглулсн хот-хол җирһлин күнд таалд туссн, баһ тетквртә өрк-бүлмүдт түгәҗ өггдх. Намртан болх керг-үүлдврин йовудт оютнрт, гемтә-шалтгта үрд асрҗах өрк-бүлмүдт болн медәтнрт оньг өггдх. Эн керг-үүлдврмүд давуллһнд маднд КалмГУ-н оютнр, сән дурар үүлддг баһчуд дөң болв. Эднд бидн ханлтан өргҗәнәвидн. Иим седвәртә, буйнч седклтә баһчудын тускар келх кергтә гиҗ санҗанав. Мана саңд дөң болдг баһчуд дундас Дина Очирован тускар онц келхәр седләв. Күүкн 9-ч классас авн гемтә-шалтгта бичкдүдин төлә реабилитацин керг-үүлдврмүд давулгдсн цагт дөңгән күргнә. Ода эн 11-ч класст сурчана, шүүвртән белдх кергтә, болв тер бийнь Дина маднд дөң болхд цол олна, - гиҗ Эльза Петровна келв.
Өөрхн улс -
түрүн нөкднр
Буйнч седклин саңгин үүлдвр амр биш керг. Эн организац эврә дурар үүлдҗәх төләд җалв күн өгхш. Зуг эврә седвәрәр, өр-өвч седкләр олна төлә үүлдх кергтә болҗана. Э.Шамова Приютна района Манц селәнд олн үртә өрк-бүлд төрҗ һарсмн. Эдн ах-дүүһәрн нәәмн күн бәәсмн. Эк-эцкнь хар көдлмш кедг билә, болв күүкдтән чик сурһмҗ өгч, эднд эрдмтә-сурһульта улс болҗ өсхин төлә цугинь кев. Ахнрнь дүүнрән хәләһәд, нег-негндән дөң болад, ямр чигн кергиг хамдан күцәдг бәәсмн. "Би гисн - негн, бидн гисн - олн" гиҗ Петр Эрдниевич болн Таисия Манджиевна Бембетовихн күүкдтән заадг бәәсмн. Тер төләд Эльза күүкнь олна төлә керг бүтәҗ, буйнч седкләрн дөң болҗ үүлдҗ йовна.
Эндр эн эврән эк болад, күүкдтән бас чик сурһмҗ өгхәр шунна. һундл төрхд, ууһн Богдан гемин уршгар сәәһән хәәв. Ода эднә өрк-бүлд хойр үрн өсчәнә. Дмитрий авальнь энүнд ицлтә түшг болҗ, олна үүлдвр күцәлһнд дөң болна.

Наталья ДАВАЕВА