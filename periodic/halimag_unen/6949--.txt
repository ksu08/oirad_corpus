Хальмг кел шинҗллһиг гүүдүлхәр
19-12-2017, 10:30 
- Одахн мана институтын көдләчнрин нилчәр 4 ботьта Ик академическ моңһл-орс толь барас һарв. Терүг бидн моңһл номтнрла нөкцлтҗ һарһлавидн. Мана институтын филолог номин доктор Григорий Пюрбеев эн толин редактор болв. Номт Вячеслав Хониновла болн нань чигн номтнрла эн толь тогталһнд би орлцлав. 10 җилдән эн толь үүдәгдлә, моңһл, хальмг, бурят кел делгрүллһнд эн ик кемҗәтә толь сән нилчән күргхнь лавта.
Тер мет бурят, хальмг болн моңһл кел хоорнднь дүңцүллһнә дегтр мана институтын көдләчнр одахн дуусҗ барас һарһла. Энд моңһл үндстә һурвн келнә грамматик, синтаксис болн морфологий, шин үг тогталһна эв-арһ шинҗлгдв.
Тер мет мана институтын номин көдләчнр моңһл үндстә келнә тууҗлгч (историческая) грамматик, тууҗлгч лексикологий болн нань чигн дегтрмүд үүдәлһнә көдлмшән күцәҗәнә. Талдан чигн шинҗллтсиг РАН-а кел шинҗллһнә институт белдҗәнә, тер дегтрмүд хальмг келнә делгрлтд нилчән бас күргәд бәәхнь лавта.
Хальмг номтнрла моңһл үндстә кел шинҗллһнә халхар нөкцлтән шунмһадулх седкл бәәнә. Мана институтын һардвр тиим үүлдврт дөң болад бәәх. Эн төрәр одахн Москвад күүндвр һарла, Хальмг университетин номтнрин делегац ректор Бадм Салаевин һардврт мана институтд ирлә. Тер күүндврин йовудт темдглсн зәрм төрмүд Элстд одахн болсн конференцд күцәгдлә.
- Тана илдкл ямаран төрәр кегдв?
- Эн конференцд би "Алтн товч" гидг моңһл бичмрин кезәңк бумбин кел шинҗллһнә төрәр илдкл келәв, келнә янз (залог) энд яһҗ олзлгдҗахин тускар келләв. Тер мет хәрүд янз (возвратный залог) яһҗ олзлгдҗахиг би шинҗлләв, кезәңк тер "Алтн товч" үүдәврт тиим үлгүр бәәнә.
Эн конференц өөдән кемҗәнд давв, нааран кесг институтын һардачнр ирв, нөкцлтин туск бооцан батлгдв. Тегәд хальмг университетин ул деер востоковеденя шинҗллтс улм ик делгрлт авхмн гиҗ лавтаһар келҗ болхмн. Энд сән мергҗлттә специалистнр көдлҗәнә, эднә дөңгәр моңһл үндстә келиг улм нәрнәр болн дигтәһәр шинҗлҗ болхмн.
Ода делкәд моңһл келәр икәр соньмсчана, яһад гихлә энтн кезәңк тууҗд ик чинр зүүҗәсн моңһл улсин, тедниг һардҗ йовсн Чиңһс хаана келн болҗана. Тер мет арабск болн европейск номтнр кезәнә моңһл кел болн тууҗ шинҗлҗ соньн кесг үүдәврән үлдәсмн, тедниг бас шинҗлх кергтә.
Конференцин йовудт ончта чинртә йовдл болв - Хальмг университетин ул деер комплексн кеер кедг (полевой) шинҗллтин нарт- делкән цутхлң секгдлә, терүнә ул деер ик чинртә кесг үүлдвр талдан орн-нутгудын номтнрла чигн күцәҗ болхмн, тегәд шин цутхлң өсәд- өргҗәд, кесг орн-нутгин номтнриг негдүллһнд, теднә шинҗллт өргҗүллһнд ик тәвцән орултха гиҗ йөрәҗәнәв.

ТүРВәН һуна