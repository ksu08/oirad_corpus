Авсн наснтн өлзәтә болтха!
01-12-2018, 09:44 
Эндр хальмг улсин ик байр болҗана. Эннь Зулын өдр. Кесг зун җилин туршарт эн байриг мана өвкнр темдглҗ йовна. Тууҗин, шаҗна, сойлын ик чинртә эн байр хальмг улсин җирһлд ямаран чигн күнд бәәдл учрсн бийнь темдглгдҗ йовсинь тодлый. Тиигәд Сиврин тууврин күнд арвн һурвн җилд чигн хальмгуд эн өдр зулан өргәд, цәәһән чанад, боорцган шарад, дееҗ өргәд, бурхндан мөргҗ йовсмн. Орҗах шин җилд төрскн һазртан күрч, Зулан кех седклән зүркндән бәрҗ, күн болһн мөргҗәснь, цаг давад күцәд бәәв.
Ода Хальмг Таңһчд Зулын өдр сән өдр гиҗ зарлгдад, әмтн амрад, хурлд одад, байрин өдрән өөрхн әмтнлә, үр-өңгтәһән давулҗ чадх арһ учрҗана. Таңһчин Толһач Алексей Орловин Зәрлгәр эн өдр иигәд амрлһна өдр болҗана. Өрүн эртәс авн әмтнә гермүдт күңшү үнр һарһҗ, боорцган шарад, бурхндан дееҗ өргәд, зальврад, Зулын өдриг тосцхав.
Хамгин дурта эн байрт цугтан ик эртәснь белднә. Цутхлң хурлд болсн ик мөргүлмүдт орлцад, әмтн насан утдулад, өөрхн улсиннь амулң-менд җирһлин төлә зальврв. Шин җилин байр гиҗ темдглдг эн өдрин өмн әмтн җилин туршарт кесн тоотан ашлад, орҗах җилдән кех кергән темдглҗ авна. Давҗах җил кесг соньн тоотарн ончта болв, күн болһна, өрк-бүл болһна җирһлд чигн байрта олн йовдл учрснь лавта. Ноха җилтә улсин җил һарад, һаха җилтә улсин җил орҗана. Эн өдр күн болһн насндан нег җил немнә. Тегәд цуг хальмг улс төрсн өдрән дегц темдглдг өдр болҗ эн байр батрв.
Шаҗна авъясар эн өдр Бурхн Багшин Алтн сүмд болдг ик мөргүлд әмтн ирҗ орлцна. Эн өдр таңһчин цуг хурлмудт мөргүлмүд болҗ, Ик мөргүлин хөөн хурлын өмнк талвңд цугтан хальмг цә-боорцгар тоогдад, кен-негән орҗах җиллә йөрәнә.
Келхәс, кезәнәс авн тогтсн авъясар Зулын өдр күүкд улс нег насиг немнә, залу улс тав хонад, Җилин Эзн нүүснә дару насан немнә. Асхн түрүн одд һарсн цагла герин эзн күүкд күн өрк-бүлин күн болһна насна тооһар һол кеһәд, оңһцд тәвәд белдсн һолмудт һал орулад, һаза һарһҗ шатана. Өрк-бүлин, күүкд-көвүдин, ачнр-зеенрин хөв-кишгин төлә зальврна. Йириндән Зулын өдр өрк-бүлин байр болдмн. Шаҗна халхар цуг авъясиг күцәһәд, әмтн аав-ээҗәрн, эк-эцкәрн, эс гиҗ наста улсар насан йөрәлһхәр гиичд ирнә. "Күн ахта, девл захта" гисн кезәнк үлгүрин сурһмҗин чинр иигәд цуг хальмгуд насан авдг өдрлә йир сәәнәр үзгднә. үйнрин хоорндк залһлдаг эннь батлна.
Зулын өдр байрин концертд кесгнь одна, эн өдр болҗах "Хальмг цә" гидг марһанд орлцҗ амрна. Зулын байрин өдриг таңһчин цуг селәдәр темдглсн деерән моһлцг һазрин кесг бәәрнд бәәх хальмгуд темдглҗәнә. Москвад, Санкт-Петербургд, әрәсән нань чигн балһсдт болн регионмудт бәәх хальмгуд темдглҗәхин туск зәңг ирәд бәәнә. Хальмгин дәәч тууҗин туурмҗта Хошуда хурлд чигн ик мөргүл болҗахнь бас ик чинртә йовдл. Америкд, Германьд, Чехийд, Канадад, Бельгийд бәәх хальмгуд эн өдр хамдан цуглрад, боорцган кеһәд, цәәһән чанад, орҗах җилд эрүл-менд бәәхин тускар зальврҗ, седклән медлцҗ, байран давулна. Хальмг күн болһн насан авдг өдриг тиигҗ альд болвчн темдглҗ, чик седклтәһәр, амулң-мендән дурдҗ, һаха җилдән улан залатнр орҗана.

ҖИРһЛИН Кермн