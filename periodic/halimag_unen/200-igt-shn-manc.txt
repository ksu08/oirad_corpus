җигтә сәәхн Манц
27-08-2014, 17:08 | Таңһчин зәңгс
Август сарин 23-д Приютна района Манц селәнә 75 җилин өөн өргәр темдглгдв. Селәнә цутхлңд хальмг ишкә гермүд тәвәд, кезәңк авъясар әмтиг тосҗ авад тоов. Ишкә гермүдт орсн улс соньн экспозицс хәләһәд, селәнә тууҗ медҗ авсн деерән хальмг улсин кезәңк өлг-эд, хувц-хунр һәәхв. Бәәрн улс экспозицст эврә зургудан чигн үзҗ байрлв.
Приютна района депутатнрин Хургин ахлач җирһл Чимидов ончта өөнин байриг секәд, Хальмг Таңһчин үүлиг цаг-зуур дааҗах Алексей Орловин йөрәлин бичг олнд умшҗ өгв. Эн района РМО-н толһачин дарук Алексей Лахнов бәәрн улсиг байрла йөрәхләрн Манц селән җил ирвәс өсәд-өргҗәд йовх гив. Селәдиг өргҗүллһнә федеральн программас иштә энд газ орулгдх, әмтн усар теткгдх.
Эн байрт эс орлцҗ чадсн Приютна РМО-н толһач Иван Кравченко бәәрн улст бас йөрәлин бичгән илгәсмн. Терүгинь Алексей Лахнов олн әмтнә оньгт тусхав. Дәкәд эн олн җилин туршарт гүҗрҗ көдләд, селәнә өргҗлтд тәвцән орулсн улст района толһачин Ханлтын бичгүд болн белгүд байрин бәәдлд бәрүлҗ өгв. Тер өдр гиичнр бас Манц селәнә улсиг әрүн седкләсн йөрәв.
Манц селән медрлтә болн билгтә улсарн байн. Хальмг Таңһчин цергә комиссарин үүл дааҗ йовсн Валерий Молозаев, РК-н ачта артисткс Зоя Хонхолджинова, Тамара Палтынова, дәәчнр-интернационалистнр Иван Хулхачиев, Глеб Манджиев, Геннадий Мудункаев, Мергн Борончанов, Чечняд болсн дәәлдәнд орлцад, «Залу-зөргин төлә» гидг медаляр ачлгдсн Евгений Дорджиев болн нань чигн улс төрскн һазран туурулснь лавта.
Дундын наста улс, баһчуд, бичкдүд Төрскән харсгч Алдр дәәнд орлцад, эңкр һазр-усан харссн Мөңкә Иванович Сангидовд, Бамба Бамбукович Цебиковд, Тавшка Шаштаевич Самохинд, Василий Хечиевич Арабгаевд, Басң Оляевич Бадмаевд, Иван Дмитриевич Ванькаевд, Саса Бодгурович Санджиевд болн нань чигн дәәчнрт ик ханлтта бәәнә. Эднәс цуһар сән үлгүр авна, кесн ач-тусинь мартҗахш. Эн ончта өөнин байрт бас зөрмг дәәчнрин нерд зааһад, теднә санлынь тевчв.
Тер өдр олн җилдән ниитәһәр бәәдг Давид Егорович болн Елизавета Петровна Вагнерин, Юрий Бамбаевич болн Татьяна Васильевна Цибековихнә, Николай Хюрюмчиевич болн Светлана Хулхачиевна Эрдниевихнә, Андрей Наминович болн Наталья Ильинична Андиевихнә, Алексей Антонович болн Ноһан Басанговна Манджиевихнә өрк-бүлмүдт һардачнр бүлән үгән келҗ, эднд белгүд нерәдв. Эдн нег-негән тевчҗ, сәәнәр бәәдг баахн өрк-бүлмүдиг бас дөңнв.
Тер өдр Манц селәнә ончта өөнд нерәдсн байрин концерт болв. Района, Нарт болн үлдчн селәдин билгтнр дуулад, бииләд, шүлгүд умшад, олн әмтиг байрлулв. Хальмг улсин шүлгч Нуура Владимир йөрәл тәвәд, Манц селәнд нерәдсн шүлгән умшв. Манцихн гиичнрт ханлтын үгән келәд, бас билг-эрдмән үзүлв. Эн селәнә сойлын Герт кесг җилдән көдлҗ йовсн Екатерина Хуцаева Манцд нерәдсн дууһан дуулв.
Ончта өөн бүрдәлһнд орлцҗ, арһ-чидләрн нөкд болсн арһлачнрт Виктор Бадмаевд, Вячеслав Кекеевд, Александр Воробьевд, Санал Кекеевд, Андрей Пюрвеевд, Евгений Цедеевд, Александр Эрднеевд, Владимир Лиджиковд Манц селәнә бәәрн улс ик ханлтан өргҗәнә. өдгә цагт селәнд бәәдг цуг улсиг дөңнәд, эднд белгүд нерәдв.
Тер өдр үдин хөөн спортивн дөрлдән болв. Манц болн Нарта селәдин бәәрн улс футбол наадв. Эн һазра бәәрн күн Бадм Мочанов спортивн дөрлдәнд диилсн Нартан командыг мөңгнә мөрәһәр ачлв.