Театрин зурачла харһв
17-12-2019, 09:41 | Таңһчин зәңгс » Сойл
Театрин зурач тәәз деер үзүлгддг наадна өңг-бәәдл болн дүриг тогталһнд шунмһа кевәр орлцдг күн болҗана. Театрт ирсн хәләһәчнрин ик зунь ямаран белдвр кегдсинь, нааднд цагин бәәдл яһҗ тогтагдсинь, терүнд орлцҗах улс ямаран хувцтаһинь дала икәр оньгтан авхш.
А.Амр-Санана Келн-улсин библиотекд драмин болн комедин Орс республиканск театрин зурач Павел Корниенкола болсн харһлтд ирсн баһчуд болн театрт дурта әмтн сценографин тускар, нааднд ямаран ик белдвр кегддгинь медҗ авв.
Наадн сән болхла, әмтнә седкл авлхла, тернь тегәд цуг коллективин күцәмҗ болҗана. Режиссерла, актермудла зергднь терүнд зурач-сценограф билг-эрдмән һарһҗ орлцна. «Детектор лжи», «Пассажир без багажа», «Страсти по Торчалову», «Продавец дождя» болн нань чигн сүл цагт тәвгдсн наадн болһна сценическ дүр-бәәдлинь Павел Корниенко бүрдәсмн.
һуч шаху җил драмин болн комедин Орс республиканск театрт көдлҗәх зурач Павел Корниенкон наадн болһнд белдсн зургудла болн эскизмүдлә шидр Келн-улсин библиотекд зурачла болсн харһлтд олн хәләһәчнр таньлдв. Наадн болһнд белддг хәәвр кеҗ, тер цагин туск дегтр умшҗ, зургуд сергәҗ хәләһәд, ямаран декорац кедгин тускар Павел Сергеевич келҗ өгв. Режиссерин һол шиидврлә ирлцүләд наадна художественн дүр бүрдәгдгиг харһлтд ирсн баһчуд медв.
Театрин директор В. Хаптахановин келсәр, Павел Корниенко театрт зу һар наадыг кеерүллһнд, сценическ бәәдлинь тогталһнд орлцсмн. Театрин җирһлиг дотраснь меддг, шишлң гүн медрлтә төләднь Павел Сергеевичла хамдан наад белдҗ тәвхд амр болна гисн тоолвран әрәсән ачта артист А.Щеглов медүлв.
һазадын орна драматургийәр тәвгдсн олн нааднд, тер дотр Ж. Мольерин «Тартюф», Гофмана «Щелкунчик и мышиный король», У. Шекспирин «Сон в летнюю ночь» гидг нань чигн нааднд энүнә сценическ шиидвр олзлгдсмн. А. Островскийин «Свои люди, сочтемся» гидг болн орс драматургийин нань чигн нааднд белдсн эскизмүдән зурач үзүлв, ямаран көдлмш кесинь баһчуд оньган өгч соңсв. А.Филатовин «Про Федота стрельца», А. Иванов - Таганскин «Почем бивень мамонта» гидг нааднд ямаран сценическ шиидвр олзлҗ үүлдснә тускар Павел Сергеевич тодлснь бас соньн болв.
Наадыг белдлһнд олн улс орлцдгиг, тер олн эрдмчнрин дунд зурач - сценографин баһ биш тәвц бәәдгинь харһлтд ирҗ орлцсн баһчуд медҗ авв.
җИРһЛИН Кермн