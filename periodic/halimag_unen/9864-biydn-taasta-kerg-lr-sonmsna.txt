Бийдән тааста керг-үүләр соньмсна
29-07-2019, 12:38 | Таңһчин зәңгс » Эрүл-менд харлһн
өдгә цагт кенднь чигн күнд болҗана. Нег үлү көгшдт, эрмдгтә улст болн өнр өрк-бүлмүдт социальн халхин дөң керглгдҗәнә. Мана таңһчд социальн теткврин хөр һар шаңһа учреждень көдлҗ, кесг миңһ һар күүнд дөң болҗана. Тер мет медәтә улс гер деерән социальн туслмҗ авна.
Элстд олн җилдән әмтнә социальн теткврин таңһчин комплексн Цутхлң (БУ РК «РКЦСОН») үүлдҗәнә. Энүнә көдләчнр Светлана Романа һардврт өдгә цагин некврлә ирлцҗ, көдлмштән шин эв-арһ олзлҗ шунҗ көдлнә. Цутхлңгин медлд олн зүсн зөрүллтәр әңгүд үүлднә. Эннь гертнь социальн туслмҗ күрглһнә дөрвн әңг, гертнь социальн-медицинск туслмҗ күрглһнә, сул цагт керг-үүл бүрдәдг, әмтнә социальн болн теткврин, бүрдәмҗин болн методическ, бачм социальн дөң күрглһнә, өрк-бүлд болн бичкдүдт дөң күрглһнә кесг әңг үүлдҗәнә.
Бидн одахн социальн болн сул цагт керг-үүлдврмүд бүрдәлһнә әңгин залач Галина Трухинала харһҗ күүндвидн. Энүнә келсәр, энд олн зүсн кружокуд, клубмуд үүлдҗәнә. Медәтнр нааран ирҗ, седклнь туссн керг-үүләр соньмсҗ, сул цаган тустаһар давулна. Ут тоодан 200 һар күн кружокудт болн клубмудт орна.
Көдлмшәсн сулдад, пенсьт һарсн медәтә улст өдрин дуусн гертән хара бәәҗ болхш. Тегәд чигн эдн социальн теткврин таңһчин комплексн Цутхлңд ирхдән дурта. Энд хөр һар кружок болн клуб үүлдҗәнә. Келхд, дуулдг билгтә медәтнрин төлә Светлана Бадма-Гаряеван һардҗах «Ретро» гидг хор үүлднә. Эдн хальмг, орс келн-улсин дуд, өдгә цагин чигн дуд дуулна. Хорт орлцачнр олн зүсн керг-үүлдврмүдт орлцҗ, билг-эрдмән үзүлнә. «Хозяюшка» клубд ордг медәтә күүкд улс сенр хот кедг, үүл кедг дасна, ямр нег байрин керг-үүлдврин йовудт кегдлмүдән һәәхүлд тәвҗ олна оньгт тусхана. Дәкәд болхла байрин өдр темдглсн цагт әмтәхн хот белдҗ, нег-негән тоона. «Надежда» клубиг таңһчин сойлын ачта көдләч Валентина Хулхачиева һардна. Эн клубд урн үгд, шүлгләнд дурта улс цуглрна. Энд соньн улсла дару-дарунь харһлтс бүрдәгднә. Шүлгчнр, бичәчнр, зурачнр, нань чигн үүдәгч халхин элчнр клубд ордг улсла харһҗ, үүдәлтин тускар күүнднә.
җил болһн гилтә шин кружок секгднә. үлгүрләд заахла, цөөкн җил хооран «Серебряные пряди» гидг нерәдлһтә бииһин кружок экләд үүлдв. әрәсән олна сурһуль-эрдмин йилһән сән көдләч Олег Колгин эн кружокиг һардҗ, медәтнрт олн-әмтнә би дасхна. Ниднәһә болхла эрүл-мендин баг секгдв. Энүг бас Галина Трухина һардна. һурвн фитнес-баг бәәнә. Ут тоодан дөч һар күн нааран орна. Эрүл-мендин багд ордг медәтнр диг-дараһар кесг зүсн-зүүл дамшлһ кенә. Эннь бииһин, инәднә, үнрин, урһмлын, көгҗмин эмнлһнә, аутотренинг, медитац. Тер мет кииһән авлһна дамшлһ кенә, тренажермудт дамшна. Дәкәд болхла медәтнр скандинавск тайгар йовдг дасна. Эн җил болхла өөмлһнә баг секгдв. Долан хонгт хойр дәкҗ медәтнр бичкдүдин үүдәлтин Цутхлңд одҗ, бассейнд өөмнә. Цуг энтн медәтә улсин эрүл-мендинь батруллһнд нилчән күргнә.
«Таалмҗта бәәдл» гидг программин йовудт социальн халхин көдләчнрин төлә Хальмг государственн университетд сурдологийин халхин эв-арһ даслһна курсмуд бүрдәгдв. Таңһчин цуг социальн учрежденьсин көдләчнр курсмудт орв. Тер мет социальн теткврин таңһчин комплексн Цутхлңгин әңгин залач Галина Трухина бас мергҗлт өөдлүллһнә курсмудт сурв.
әмтиг социальн теткврин комлексн Цутхлңд ах үйин улсиг компьютер олзлдгиг дасхна. Медәтнр хойр сара хонг курсмудт орна. Кен-негнднь седкл бәәхлә, цааранднь компьютерн курсмудт орҗ, эн туст медрлән гүүдүлнә. Тиигәд ах үйин улс социальн теткврин Цутхлңд ирҗ, шин медрл авч, аль билгән делгрүлҗ, бийдән тааста керг-үүләр соньмсҗ, уудьвран һарһна.
Маргарита АРЗАЕВА