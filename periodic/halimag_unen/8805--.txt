Айсин көлврәнд уһагдад...
26-09-2018, 11:30 
Хальмг Таңһчин хотл балһсн Элстд сентябрин 21-д "Бииһин айст эргәд" ("В вихре танца кружась") гидг нертә фестиваль байрин бәәдлд давв. Келн -улсин төрәр бәәх федеральн агентствин "Ни-негн өрк-бүлд" гидг социо-сойлын ик керг-үүлдврин кемҗәнд эннь болҗана. Регионмуд хоорндк хойрдгч эн фестиваль Ик-Буурлд экләд, хойрдгч товчлгч өдрән Элстд болв. Хореографическ олн коллективс мана таңһчд цуглрҗ ирв. Олн келн-улсин бииһин эрдмлә таньлдулсн фестивалин йовудт хальмг балетмейстер Петр Надбитовин үүдәгч ач-туснь өөдән үнлгдв.
Н. Пальмовин нертә Келн-улсин музейин өмнк талвң эн өдр йосндан олн келн-улсин байрин бәәрн болв. Сергмҗтә олн баһчуд талвңгиг дүүргҗ, өкәр сәәхн бәәдләрн, серглң хәләцәрн, инәдтә шуугаһарн цуглрсн улсиг өврүлҗәв. әрәсән Өмн үзгт бәәх олн келн-улсин хувцарн кеерсн баһчуд талвңгар нааран-цааран йовҗ, хоорндан күүндҗ, ду-бииһәрн хувалцҗахинь үзхд седклд таалта билә. Кен-негнәннь хувциг һәәхҗ, хоорндан селвгүдәрн хувалцҗ, бииһин эрглт үзүлх, дууна айсиг соңсхҗ, таньлдх сән таал билгтә баһчудт эн өдр учрв. Таңһчин улсин үүдәлтин герин көдләчнр Җирһл Тачиеван һардврт иигәд җил болһн өөр эргндк регионмудас билгтнриг дуудад, иим соньн харһлтс кенә. Олн үг угаһар иим үүлдвр әмтиг хоорнднь негдүлнә. Келн-әмтн болһна заң-авцнь ду-бинь, авъяснь, хувц-хунрнь йир сәәнәр медгднә. Тегәд регионмуд хоорндк фестивальмуд, үүдәгч марһас мел тиим иньгллтиг батлгч үүлдврт туслна.
Бииһин коллективсин үүдәгч марһа бүрдәсн улсин үүдәлтин таңһчин гер тегәд белдврин ик көдлмш кесмн. Хальмг Таңһчин коллективсәс нань Ростовск областин, Краснодарск крайин, Крым Республикин үүдәгч коллективс билг-эрдмән үзүлв. Регионмуд хоорндк хойрдгч фестиваль таңһчин билгтә кесг баһчуд орлцсн сәәхн эклцәрн әмтнә оньгиг авлв. Баһ наста режиссер Алексей Сарангов үүрмүдтәһән белдсн театрализован зургт бииһин хан болн хатн хойр цуг орлцачнриг бииһин делкәд дахулҗ орулв. Өргмҗтә ик үүлдврт цаһан хаалһинь сексн цаһан хадгудта би байрин бәәдлиг улм икдүлв.
Фестивальд орлцачнриг бииһин эрдмәрн делкәд нер һарсн балетмейстер, ЮНЕСКО-н бииһин нарт-делкән хүүвин гешүн, Хальмгин Герой Петр Надбитов йөрәв. Келн-улсиннь бииһин эрдмән үзүлхәр ирсн гиичнриг болн цуг орлцачнриг Хальмг Таңһчин правительствин Ахлачин дарук Боова Бадмаев таңһчин Толһачин нерн деерәс йөрәҗ, цугтаднь күцәмҗ дурдв. Таңһчин сойлын болн туризмин министр Хоңһр Эльбиков фестивалиг белдсн цуг улс, хамгин түрүнд таңһчин улсин үүдәлтин гер, нань чигн үүдәгч коллективс, ирсн олн улс чигн цугтан болн күн болһн бииһин эн байрт тәвцән орулҗахин тускар келв.
Гиичнрин билг-эрдмиг дахулҗ, Хальмгт ни-негн өрк-бүләр бәәх келн-улсин элчнр чигн эврә эрдмән үзүлв. Иигәд "Азербайджанский конгресс" гидг олна организацин нерн деерәс Гулиевихнә өрк-бүл сәәхн биилҗ, әмтнд ик сергмҗ үүдәв. Таңһчд бәәх түрг-месхетинцнр, хасгуд, чеченцнр эн өдр билг-эрдмән үзүлҗ, келн-улсин байрт эврә тәвцән орулв. Келн-улсин сойлын цутхлңгуд хоорндан ниитә кевәр бәәхинь эн фестиваль чигн медүлв.
Таңһчин нерн деерәс бичкдүдин бииһин "Тюльпанчик" ансамбль орлцснь бииһин эрдмиг Хальмгт бичкнәснь авн күүкд-көвүдт дасхҗахинь, бииһин эрдмин делгрлтд ик килмҗ өггдҗәхинь үзүлв. Цуг әрәсән кемҗәнд ик күндтә, һазадын кесг орнд нер туурсн бичкдүдин эн коллектив фестивалин йоста кеермҗнь болв.
Тер мет бииһин эрдмиг таңһчин нань чигн коллективс үзүлв. Тернь - Виктория Солодкая һардҗах "Веснушки", Александра Манджиева һардҗах Эмба Манджиевин нертә "Герл", Эрдниевихн һардҗах "Байн тег", Делгр Церенова һардҗах "Бумбин орн" коллективс хальмг бииһәс нань орс, моңһл, китд, нань чигн келн-улсин би үзүлҗ, өдгә цагт таңһчд бииһин эрдм олн зүсн халхарн делгрҗ йовхиг медүлв.
Бииһин ик байрин йовудт эн кезәнк эрдмиг хадһлҗ, өдгә цагин бәәдлд терүг делгрүлҗ, олн баһчуд дасхҗ, хальмг бииг цуг делкәд үзүлҗ, ЮНЕСКО-н өөдмд күргсн билгт, Хальмг Таңһчин, Чеченск Республикин, әрәсән искусствин ачта үүлдәч, О.И. Городовиковин нертә Государственн мөрән лауреат, "Балет" журналын "Душа танца" марһана лауреат "Рыцарь танца" өөдән нер зүүдг Петр Надбитовиг эн өдр ирсн гиичнр, олн сурһульчнрнь, искусствин болн сойлын үүлдәчнр өөрдҗ йовх 80 җилә өөнләнь үнн-седкләсн йөрәҗ, үүдәгч шин күцәмҗ дурдв. "Дөрвдә тавшур" гидг бииг тәәз деер "Өөрднр" бииһин театрин артистнр өргмҗтәһәр биилсинь дахад, талвңд цуглрсн улс чигн бииһин айст эргв. Тиигәд хальмг балетмейстер Петр Надбитов тәвсн "Баатрмудын би", "Туула би", "Тавшур", "Дамҗг", "Ишкмдг" нань чигн кесг би олн әмтнә болҗ, нәр-хүрмд, байрин өдрмүдт биилгдҗ йовна. Хальмг биид насн-җирһлән нерәдәд, Петр Надбитов олн-әмтнәннь йоста бахмҗ болв.
Ончта иим бәәдлд келн-улсиг негдүлсн бииһин фестиваль төгсв.

Галина ХЕЙЧИЕВА
И. Музраеван цоксн зург