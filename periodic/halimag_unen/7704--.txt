Күүкдиг оньгасн алдхш
03-04-2018, 09:23 
Одахн Элст балһсна насни дигт күрәд уга күүкдин керг-төрин болн эднә зөвинь харслһна Комиссин дарани сүүр болв. Энүнд Элстин администрацин толһачин дарук Галина Васькина орлцв. Сүүриг Комиссин ахлач Юлия Бастаева һардҗ давулв. Сүүрин йовудт 2017-2020 җилмүдт насни дигт күрәд уга күүкдин дунд әмән хорллһна йовдлмудас хөрлһнә туст керг-үүлдврмүдин комплексн зура күцәлһнә, уйн баһчудын дунд келн-улсин учр-утхта цүүгән-ноолдаг хөрлһнә туст кегдҗәх көдлмшин, социальн әәмшгтә бәәдлд туссн өрк-бүлмүдин диг-дара тогталһна болн нань чигн чинртә төрмүд хәләгдв.
Элстд бәәдг 13 миңһ шаху күүкдин өрәлнь гилтә сурһуль-эрдмин учрежденьст орна. Тегәд күүкд әмән хорллһна туск төрәр түрүләд балһсна сурһуль-эрдмин заллтын специалист Галина Алаева зәңгллһ кев. Эн җилин түрүн һурвн сарин эргцд тиим йовдл темдглгдсн уга. Зуг давсн җилд күүкд әмндән күрснә 6 йовдл учрв. Тавн күн эмәр хордхар седсмн, негнь болхла судцан керчҗ. Тиим күүкдт сурчах школднь һурвн җилин эргцд онц оньг өггднә, психологуд эднә төлә шишлң занятьс давулна. Давсн җилд балһсна школмудын 6-8-ч классмудын сурһульчнрин дунд әмндән хорллһна туст әәмшг бәәх уган туск төрәр анкетировань кеһәд, шинҗллт кесмн. Шинҗллтин ашар методическ зааврмуд белдҗ, багшнр-психологудын төлә школмудар тархасмн. Тер мет 9-ч болн 11-ч классмудын сурһульчнр үүмлдән, зовлң угаһар шүүврин кемд белдхин туск төрәр тренингүд болн занятьс бүрдәнә. Бас школан төгсәҗәх күүкдин эк-эцкнрин төлә шүүвр өглһнә кемд психологическ белдврин туск төрәр хургуд бүрдәнә, селвгүд өгнә.
Тер мет наркотик болн хорлт күргдг тоот олзллһна туск төрәр 2 миңһ һар сурһульчнрин дунд анкетировань кесмн. 160 һар күн эн хорта авъяст авлгдх багд орҗахнь темдглгдв. Анкетированя ашар багшнр-психологудт көдлмштнь олзлгдх методическ заавр белдсн болдг. Тер мет "Өрк-бүл, уйн наста дигт күрәд уга күүкд-көвүд болн закан" гидг төрәр эк-эцкнрин хургудт эн төрәр күүндвр кенә.
әмндән күрх әәмшг учраҗах багин күүкдиг медицинск учрежденьсин шишлң эрдмтә эмчнрүр йовулна. Тиим күүкдиг немр сурһуль-эрдмин керг-үүләр, тер дотр олн зүсн эрдмәр соньмсулна. Эдниг олн зүсн керг-үүлдврмүдт, марһаст орлцулхар шунна.
Бас эн чинвртә төрәр спортын болн баһчудын керг-төрин комитетин ахлач Арслан Эрднеев зәңгллһ кев. Уйн наста баһчудыг әәмшгтә йовдлас хөрхин төләд спортивн-патриотическ клубмудын тренермүд эднлә даңгин күүндвр кеҗ, туста керг-үүләр соньмсулна.
Сүүрин йовудт уйн баһчуд дунд келн-улсин учр-утхта цүүгән-ноолдаг хөрлһнә төр бас хәләгдв. Эн туст Элстд буру йовдлмуд учрхш. Сурһуль-эрдмин учрежденьст күүкдт келн-улсин иньгллтин, эдн хоорнд үр-иньглгч залһлда батруллһна туст темдгтә көдлмш кегдҗәнә. Сурһуль-эрдмин, баһчудын керг-төрин, социальн дөң күрглһнә, зөв-йос, эрүл-менд харлһна халхин көдләчнр хәләгдсн цуг төрмүдәр зәңгллһ кеҗ, ухан-тоолврарн хувалцв. Сүүрин ашар ирлцңгү шиидврмүд авгдв.
Маргарита АРЗАЕВА