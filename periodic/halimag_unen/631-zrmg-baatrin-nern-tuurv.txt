Зөрмг баатрин нернь туурв
23-10-2014, 09:50 | Таңһчин зәңгс
Лаганя района Красинск селәнә әмтн Төрскән харсгч Алдр дәәнд орлцсн улсин ач-тусинь мартлго, эднә санлынь тевчҗ, неринь мөңкрүлхәр шунна. Тер догшн дәәнд мана хотнас найн тавн күн орлцсмн, эднәс тәвн хойрнь әмнәсн хаһцв, хөрн нәәмн дәәч дәәнәс әмд-менд хәрҗ ирв. Эдн цуһар цергә ачлврмудар ачлгдсмн. Тедн дунд Г.Б.Хохолов, Г.Ш. Наранов, С.Н. Манжиев, Б.М. Очиров, К.М.Сарангов, С.С.Бадма-Горяев, К.М.Павлова, В.М.Кукаев, Б.Б.Эдяшев, А.М.Корсунов, Н.П.Вашутин, Е.Д.Дорджиев, Л.И.Манджиев, нань чигн улс. Мана һазра улс цуг орн-нутгин әмтнлә әдл дәәнд мордад, Төрскән харсч, әмән әрвллго дәәлдсмн.
Мана һазра күн Лиҗ Исмаилович Манджиевд залу-зөрмг йовдл һарһснднь Советск Союзин Герой гидг өөдән цол зүүлһгдлә. Красинск селәнә бәәрн школ 1994 җиләс авн нерән туурулсн зөргтә баатрин нер зүүҗ йовна. 1919 җилд Лаганя улусин Бәхә селәнд угатя заһсчин өрк-бүлд Лиҗ көвүн төрсмн. Эднә гер-бүлд һурвн көвүн бәәҗ: Лиҗ – ууһн, Манҗ – дунд, Костя - отхн.
Лиҗ 1929-1933 җилмүдт Красинск эклц школд сурсмн, цааранднь Богутовск школ-интернат чиләһәд, Лаганя заһсна станцд тоочин сурһульч болҗ көдллә. 1935 җилд әәдрхнә рабфакд сурһуль сурдг болв. Амрлһна өдрмүдт «Улан заһсч» гидг нерәдлһтә заһсна заводт көдлдг билә. 1939 җилд цуг оютнриг цергә сурһульд дуудулҗ авсмн. Зуг Лиҗд тиим цаасн ирсн уга. Тегәд көвүн эврән военкоматд одад, церглх санаһан медүлҗ, эрлһ орулсмн. Тер җилин хулһн сард Манҗин Лиҗиг цергт мордв. Тер саамд төрсн һазр-усан удан цагт үзшгов гисн ухан баахн көвүнә сананднь орсн уга. Лиҗ Украинд тусад, цергә курсмудт сурсмн.
1939 җилд хөртә көвүн советск-финск дәәнд орлцла. Төрскән харсгч Алдр дән эклснә түрүн өдрәс авн, дәәнә гүргүд, Киев, Москва, Сталинград балһсдыг харслһна дәәлдәнд орлцсмн.
Лиҗ Исмаилович эврәннь тодлврмудтан иигҗ бичсмн: «өдр болһн бидн траншеймүд малтлавидн. Июнь сарин 22-т би һурвн часла серләв. һаза тагчг, теңгрт сәәхн одд чирмлдлә. Эндр чилгр, айта өдр болх гиҗ би өөрән зогсчасн цергчд келҗәләв. Болв генткн теңгр деерәс снаряд унад, һал цәкләд, күрҗңнсн самолетмудын ә соңсгдв. Тиигхләнь цергчнр бостн, дән эклҗәнә гиҗ би хәәкрүв».
Иигәд мана һазра баахн көвүнә цергә хаалһ эклсн билә. 1943 җилин сентябрь сарин 26-д сөөни өрәллә гвардин сержант Лиҗ Манджиевин товин расчет хамгин түрүнд Губенск селәнә алднд Днепр һолыг һатлҗ һарсмн. Авиацин дәрвлһнә кемд Лиҗ үүрмүдтәһән хортна самолетмудыг товар хасмн. Болв зертә-зевтә понтониг чирҗ йовсн катериг өшәтн самолетас хаһад шатав. Тер саамд Лиҗ Манджиев әмтин түрүнд уснд усчад, катерт күрч, терүнәс понтониг салһсмн. Тиигәд понтон деер түүмр болсн уга, Лиҗ кесг салдсмудын әминь аврсмн.
Лиҗ Манджиев цергчнртәһән сумна халһнд уснд күзүцәһән орҗ усчад, Днеприн барун көвәд күрәд, тован болн суман буулһсмн. Тер саамд артиллерин халһн агчмин зуур чигн зогсасн уга. Товмудыг деесәр бооһад, Днеприн чагчм эрг деер өргсмн. Мана ик церг оратҗ йовла, тегәд Манджиевин һардҗасн расчет плацдармиг эрк биш эврәннь чидләрн һартан бәрх зөвтә бәәсмн. Тиигәд эдн хортна цергиг траншейәс һарһад, дәкәд мана йовһн цергин өмн 50 метрт һарад, тован уралан һарһад, хортна арвн һурвн дәврлһиг хәрү цоксмн. Эн саамд эдниг мана танкуд болн эврән йовдг товмуд дөңнҗәлә. Хамгин чинвртә кемд Лиҗ Манджиев эврән дәврлһиг толһалсмн. Дәкәд Лиҗ Манджиев күндәр шавтв чигн цааранднь ноолдҗ йовсмн, зуг командирин өгсн закврар эн дәәлдәнәс һарсмн.
Днеприн барун көвәд немш деермчнрлә залу-зөрмг кевәр дәәлдснднь СССР-ин деед Советин Президиумин Зәрлгәр 1944 җилин моһа сарин 19-д Лиҗ Исмаилович Манджиевд Советск Союзин Геройин нер зүүлһгдсмн.
Нернь темдгтә билгт Балакан Алексей Манҗин Лиҗд «Днепр һолын дольганд» гидг шүлгән нерәдлә. Энүнә тасрха олна оньгт тухахар бәәнәв.
- Командир дәәчнрән хәләв,
Катер шатҗахиг заав.
- Күн, тов, сумиг
Кен харсна? – гив.
Хальмг теегин һәрд –
Хар нүдтә көвүн –
- Би күцәнәв! –
Босҗ, зөрҗ келв.
Днепр һолын уснд
Дәәч Лиҗ усчв.
Дольганла сөрлцҗ йовҗ,
Догшн һалла ноолдв.
Күнд ачлһта понтониг
Көвәд татад һарһв.
һавшун дәәнә Лиҗиг
һартан өргҗ хавллдв.
Тов лугшҗ күрҗңнв.
«Тигрмүд аһаһур өсрв.
Хәәкрәд Лиҗ баатрхв,
Хортн тархалдҗ зулв.
Халун дәәнә зальд
Хальмг герой төрв.
Днепр һолын көвәд
Дәәч Лиҗ туурв.
Баахн көвүн Лиҗ «җаңһрин» баатрмудас үлгүр авч, төрскн һазран әмән әрвллго хортнас харсч йовла.
Дән чилснә хөөн Лиҗ Исмаилович өрк-бүлән хәәһәд, Сиврт олҗ авсмн. Хөөннь Новосибирск балһснд электротехническ институт төгсәсн болдг. 1957 җил хаврар төсркн һазрурн ирәд, «Вторая пятилетка» (урднь Красинск селән иим нертә бәәҗ) тооч болҗ көдллә. Хөөт җилмүдт Элстд Хальмг Таңһчин телеүзлин болн радион цутхлңгин ах инженер, дәкәд директор болҗ көдлсмн. Сурһульта-эрдмтә, сән заңта Лиҗ Исмаилович олн дунд тоомср эзлҗ йовсмн.
Зөргтә баатрин нериг бидн мартх зөв угавидн. Төрскән харсгч Алдр дәәнә цагт залу-зөрмг йовдл һарһҗ, Советск Союзин Геройин нер зүүсн Хальмгин 24 алдр үрдин тоод нег һазра күн Лиҗ Исмаилович Манджиев йовдгарнь мадн ик бахмҗ кенәвидн. җил болһн мана школын багшнр энүнә неринь сергәҗ, тодлҗ, энүнд нерәдсн кичәлмүд давулна, керг-үүлдврмүд, спортивн марһас чигн бүрдәнә. Школын музейд Лиҗ Манджиевин булң бәәнә. Цуһар нааран ирҗ, һәәхүл һәәхҗ, дәкнәс энүнә дәәчин хаалһин туск тууҗ соңсҗ, урмд авна. Манҗин Лиҗин көвүн Олег Элстд бәәдг цагтан мана школд ирәд, сурһульчнрла харһад, эднлә күүндҗ, эцкиннь тускар келҗ өгдг билә. Бидн нерән туурулсн баатрин дүүг – Константин Исмаиловичиг авальтаһинь дуудад, Диилврин өдрт нерәдгдсн байр бүрдәләвидн. Мана һазра күн Лиҗ Манджиев Төрскән харсад, аврлт уга дәәнд орлцад, фашистск деерчнрин өмнәс босад, зөрмг кевәр ноолдад, нерән туурулв. Энүнә нерн кезәд чигн олн әмтнә сананд мөңкинд үлдх. Хальмг баатрмудан бичә марттн!
Гооган Светлана,
Красинск селәнә Л.И.Манджиевин нертә дундын школын хальмг келнә багш