Көлгнә төр хаһлхин төлә
04-02-2020, 09:57 | Таңһчин зәңгс » Эндрк өдрин төрәр
Балһсна захд эврә герт бәәхд ямаран айта юмн гиҗ саннач. Тенд ә-чимән уга тагчг, аһар цевр, һазрнь у-өргн, хашадан зер-земшин модд, тәрә-темс урһаҗ болхмн гиҗ байрлнач. Болв цутхлңгас ууҗмд бәәдг әмтн өрүнд көдлмштән, асхар болхла герүрн күрхд күчр гицхәнә. Нег үлү өмн үзгин районд бәәдг әмтн өдр болһн гилтә зовцхана. Тер мет ар барун үзг тал йовдг 7-ч тойгта маршрутар көлгн хая-хая йовна. Кемр тер көлгн зогсалд ирм цацу йовҗ одхла, зәрмдән нег частан гилтә күләнәч. Болв талдан микрорайод тал кесг маршрутн автобус дару-дарунь йовна. Цөөкн минутд зогснач. 10-ч, 11-ч, 17-ч, 7-ч тойгудта маршрутар йовдг «ГАЗельмүд» күләтл күн көшнә.
Элстд муниципальн көлгн-күчнә предприять бүрдәгдҗәнә гисн зәңг шидр һарв.Тегәд мадн эн төрәр Элст балһсна администрацин ЖКХ-н, тосхлтын болн көлгн-күчнә Заллтын эксперт-консультант Адьян Алтаевла харһҗ күүндвидн. Адьян Алексеевичин келсәр, давсн җилин ноябрь сарин чилгчәр Элстин администрац көлгн-күчнә муниципальн предприять бүрдәлһнә туск тогтавр һарһв. Предприятин һардачд Сергей Камолов батлгдв. Ода деерән энүнә дарук болн ах тооч батлгдсн бәәнә. Предприять цуг органмудт темдглҗ бичгдлһнә керг-үүлдврмүдән күцәгдҗәнә. Февраль сарин эргцд төгсәхмн. Ода штатн диг-дараг, иргч көдлмшин нань чигн зөрүллтиг ухалҗ белдҗәнә.
«КТК-Р» компань Элст балһснд 11 «ПАЗ» тамһта автобус белглсн билә. Эн автобусмуд «Элиста-Автодор» предприятин медлд орна. «ИПА» гидг шаңһа учрежденьд эдниг нәәмәдлҗ, балһсар әмтиг зөөлһнә төлә олзлҗана. Дәкәд болхла давсн җилд таңһчур авч ирсн «ЛИАЗ» тамһта 7 автобусиг шин предприятьд өгхәр зуралҗана.
Олна көлгн мууһар көдлнә гиҗ балһсна әмтн даңгин келнә. Муниципальн көлгнә предприять экләд көдлхлә, эн туст бәәдл ясрх гисн нәәлвр бәәнә. Тер юңгад гихлә өмн үзгин, ар барун болн барун үзгүдт бәәдг уульнцс тал әмт зөөдг көлгнә тооһинь икдүлх саната. Юңгад гихлә тиигәрән әмтиг зөөхд олз-тус уга гиһәд онц арһлачнр тиигәрән йовхар седхш. Келхд, балһснд «5»-ч, 20-ч тойгудта маршрутмуд олзта болҗ тоолгдна. Дәкәд болхла әмт зөөдг маршрутд көдлдг онц арһлачнрин тонь цөөкрв. Юңгад гихлә шин федеральн закад экләд үүлдхмн. Закадас иштә җолачнрт чаңһ неквр тәвгдҗәнә, олн зүсн оборудовань хулдҗ авх кергтә, дәкәд шин цаас кех кергтә. Энүнә төлә дегд дала мөңгн кергтә болҗана. Тер учрар онц арһлачнр маршрутар көдлдгән уурчана, тегәд балһсар әмт зөөдг «ГАЗельмүдин» тонь цөөкрҗәнә.
Келхд, олн әмтиг зөөдг олзта-орута маршрутд 30-35 автобус йовад бәәх зөвтә. Ниднәһә Элстин администрацин Заллтын специалистнр балһсна маршрутар әмтиг зөөлһнә бәәдлиг шинҗләд, ямаран маршрутар әмтн олар, альд баһар йовдгинь тоолад һарһад медҗ авв. Келхд, сарин эргцд «5-ч» тойгта маршрутар көлгн дундлад 240 миңһн кү зөөнә, «2»-ч тойгта – 127 миңһн кү, «1»-ч тойгта 61 миңһн кү, «9»-ч тойгта – 7 миңһн кү, «7»-ч тойгта – 45 миңһн кү, «6»-ч тойгта маршрутар – 49 миңһн кү зөөдгинь медв. Тегәд иргчдән ямаран маршрутмудт көлгн-күчн олар кергтә болхнь медгдв.
Зәрм маршрутд «ПАЗ» автобусмуд дару-дарунь йовна, талдан маршрутд хая нег йовна. Адьян Алтаевин келсәр, өдгә цагт балһсар ут-тоодан «ПАЗ» тамһта 22 автобус әмтиг зөөнә. Келхд, «5»-ч, «7»-ч, «10»-ч, «11»-ч, «23»-ч, «26»-ч тойгудта маршрутар неҗәһәд автобус йовна, «1»-ч, «6»-ч, «12»-ч тойгта, «15»-ч, «17»-ч тойгудта маршрутмуар хошаһад автобус йовна, «19»-ч болн «20»-ч тойгудта маршрутар һурвн автобус йовҗ, әмт зөөнә гив. Болв муниципальн көлгн-күчнә предприять секгдәд, экләд көдлхлә, балһсна әмтиг зөөлһнә туст бәәдл ясрхнь маһд уга. өмн үзгин, ар барун үзгин уульнцс тал әмтиг зөөдг көлгнә тонь икдхнь лавта.
АРЗАН Маргарита