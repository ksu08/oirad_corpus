Хөвтә улст 26 белг авв
10-10-2014, 19:12 | Таңһчин зәңгс
Белг авхдан кен эс дурлна. Терүг учрт авч «Хальмг үнн» газетин һардачнр, цуг көдләчнр җилд хойр дәкҗ газетиг бичүлҗ авдг улд дунд лотерей бүрдәнә. Шидрхн дарни тиим лотерей 2014 җилин хойрдгч өрәлд хәәртә «Хальмг үннә» бичәчнр дунд болв. Эн шүүврин йовудыг хәләхәр мана ицгтә үүрмүд, газетин умшачнр ирв. Тедн дунд пенсионермүд Анна Тапкина болн Харитон Муев бүрткгч комиссин ханьд орв. Х.Муевин келсәр, манна газетиг Сиврәс ирснәс авн бичүлҗ авна. Тойг болһниг оньгн өгч эн умшна.
Шүүврт ут-тоодан герин эдл-ахуд кергтә кегдлмүд орв. Тер тоод хамгин үнтә гиснь киитрүләч болн ЖК телевизор билә. Холодильникиг Элстд бәәдг манна умшач П.Манхадыков шүүҗ авв. Телевизор болхла Росреестрин заллтын Баһ Дөрдә әңгд күртв.
Деер заасн үнтә гисн белгүдәс нань, ааһ-сав, электрическ илүр, пылесос, нань чигн кегдлмүд Городовиковск, Октябрьск, Кетченеровск, Лаганск райодт болн Элст балһснд бәәдг әмтн шүүҗ авснь эзндән байр үүдәсн болх гиҗ санҗанавидн.
Лотерейнин ашин туск таблиц шидрәс барт һархмн. Шүүҗ авс улс редакцд ирҗ белгән авч чадҗана.
2015 җилин түрүн өрәлд «Хальмг үнн» газетиг бичүлҗ авсн умшачнр дунд авъяс болсар бас шүүвр кегдхмн. Терүнд орлцхин төлә бичүлҗ авсна тус квитанцан редакцд ирҗ темдглҗ бичх кергтә.