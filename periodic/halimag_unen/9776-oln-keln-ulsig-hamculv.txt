Олн келн-улсиг хамцулв
28-05-2019, 09:22 | Таңһчин зәңгс » Сойл
Май сарин 24-д Элстд славян улсин бичмрин болн сойлын өдрт нерәдгдсн байрин керг-үүлдвр болв. әрүн Кирилл болн Мефодийин санлд нерәдәд орс чонҗин макет тогталһна марһан зарлдгсн билә. Байрин керг-үүлдврт тер марһана аш диглгдҗ, диилвр бәрсн улсиг ачлв. Терүнд Элстин, Сарпан болн Баһ Дөрвдә райодын сурһуль-эрдмин учрежденьс орлцсмн. Тер мет зәрм өрк-бүлмүд эврә төсвән бас белдв.
Элстин болн Хальмгин архиепископ Юстиниан байрт орлцачнриг йөрәһәд, славян улсин бичмрин болн сойлын өдр цуг олн әмтнә байр болҗ темдглгдҗәхиг заав. әрүн Кирилл болн Мефодий Хальмг һазрар зуульчлҗ йовсмн, энд славян улсин сойл делгрүлҗ йовсмн, тегәд бидн теднә ач-тус темдглҗ, санлынь әрүнәр хадһлнавидн, гиҗ арихиепископ келв.
Байрт орлцачнриг Хальмг Таңһчин Толһачин үүлиг цаг зуур дааҗадг Бату Хасиков болн таңһчин правительствин Ахлач Юрий Зайцев бас йөрәҗ, олн келн-улс эн керг-үүлдврт орлцҗахнь мана һазрт цуһар ни-негн бәәдгиг ил үзүлҗәхиг темдглв.
- Эн әрүн чинртә байрин өдр олн әмтнә байрт хүврснь таанрин нилч болҗана. Дорас өсч йовх үй бичкнәсн авн талдан келн-улсин сойлла таньлдҗ, олн келн-улсин тууҗ медҗ төрскнч сурһмҗ авчана. Цааранднь чигн үүдәгч кевәр үүлдҗ, сойлар болн тууҗар соньмсҗ, ни-негн бәәҗ кишгтә җирһл эдлтн,- гиҗ Бату Хасиков йөрәв.
«әрүн әрәсән чонҗс» гидг марһанд хойр коллектив диилвр бәрв. Элст балһсна «Ягодка» бичкдүдин садын сурһмҗлачнрин баг 2-ч девсңгин Дипломар ачлгдв. Нина болн Дмитрий Котиновихн 1-ч девсңгин Дипломар ачлгдв. Күүкн көвүн хойр эцкиннь һардврт әрүн Кириллын болн Мефодийин чонҗин макет үүдәҗ һарһв.
Дарунь таңһчин үүдәгч коллективсин концерт болв. Б.Басанговин нертә болн драмин Орс театрмудын, А.Цебековин нертә государственн хор, таңһчин симфоническ оркестрин артистнр, П.Чонкушовин нертә искусствин колледжин оютнр, Казанск кафедральн чонҗин «Байр» хорин бичкдүд билг-эрдмән үзүлв.
Мана зәңгч