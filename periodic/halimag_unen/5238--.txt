Шаҗн лам олн әмтнд хөв-кишг дурдҗана
03-03-2017, 18:55 
Одахн Элстд "Бурхн Багшин Алтн сүм" гидг Цутхлң хурлд Хальмгин шаҗн лам, әрәсәд, Моңһлд, СНГ-н орн-нутгудт Богд гегән Дала ламин күндтә элч Тэло Тулку ринпоче таңһчин журналистнрлә харһад күүндв. Шаҗн лам түрүләд хальмг улсиг Цаһан Сарин байрла әрүн седкләсн йөрәһәд, хөв-кишг дурдв.
- Мана иргч сәәхн болх гиҗ иткҗәнәв. Күүнә бәәдл-җирһл даңгин тегш болдмн биш. Күнд йовдлмуд чигн учрна. Болв, мини тоолврар,
сүл җилмүдт сән керг-үүлдврмүд олн. Экономикин халхар хүврлтс болҗана. "Цааранднь юн болхмб?" - гиҗ эгл улс санна. Иткл, нәәлвр бәәхлә, ямаран чигн керг сән ашта болдмн. Олн әмтнә үүлдврнь оньдин
күцәмҗтә, эрүл-менднь бат болтха!,- гиҗ шаҗн лам келв.
Дарунь Тэло Тулку ринпоче Муутл гевш, буддийск философин доктор хурлд эклҗ үүлдҗәхинь журналистнрт зәңглв. Шаҗн ламин келсәр, эн күн олн җилдән Төвдт сурад, тиим өөдән цолта болсмн. Энтн сүл 80 шаху җилин туршарт шар шаҗна сурһаль күцц дассн түрүн хальмг болҗана. Муутл гевш дөчтә, арвн зурһан җилән эн ном даслһнд нерәдсмн.
Хальмгин шаҗн лам Тэло Тулку ринпоче бурхн-номд шүтдг улсин нерн деерәс Муутл гевшиг цаһан седкләсн йөрәҗәнә. "Мана хальмг улс ик байрта бәәнә. Эн ончта йовдл әмтнд ик омг, урмд өгчәнә. Москваһас ирхләрн би Муутл гевшлә харһад күүндхләрн энүнә тускар бас келләв",- гиҗ шаҗн лам ухан-санаһан медүлв.
Журналистнр шар шаҗнд шүтдг улсин төлә Дала ламин ик сурһаль альд болх гиҗ соньмсв. Эн җилин октябрь сарин 24-27-д Латвийд тиим сурһаль болхнь медгдв. Дарук җилд Энткг (Индия) орн-нутгт тиим чинртә керг-үүлдвр бүрдәгдх. Җил болһн әрәсән элчнр энүнд олар орлцна.
Одахн шаҗн лам Элстин болн Хальмгин епархин епископ Юстинианла харһад, кесг төрмүдәр күүндлә. Тегәд журналистнр күүндврин һол төрин тускар сурв. Элстд орс чонҗ тосхгдх. Тегәд эн нәрн төрт ик оньг өггдҗәнә. Хальмг хурл эн керг-төрт орлцҗ, демән өгхнь медгдв. "Мана хурл тосхгдҗасн саамд олн келн-әмтн цаһан седкләрн нөкд болла. Олна күчәр йир сәәхн бәәшң тосхгдв. Хальмгин хурл Европд хамгин ик бурхн-шаҗна тосхлт болҗ тоолгдна. Цуг улс байр-зовлңган хувалцад, нег-негндән нөкд болад бәәхлә, орчлңд эвин бәәдл улм батрад йовхнь мөн",- гиҗ ринпоче тоолҗана.
Тэло Тулку ринпоче цаган, чидлән әрвллго олн әмтнә төлә үүлдҗәнә. Келсн үгнь, цецн ухан-тоолврнь келн-әмтнд ик туста. Хальмгин шаҗн лам 25 җилин туршарт олнд итклтәһәр церглҗәнә. Таңһчд эн ончта йовдлд нерәдгдсн керг-үүлдврмүд болхмн. Тер өдр журналистнр шаҗн ламд бүлән үгмүдән келәд, ик ханлтан өргцхәв. Пресс-конференцд орлцсн таңһчин сойлын болн туризмин министр Хоңһр Эльбиков бас шаҗн ламин үүлдвринь өөдәнәр үнлв.

БОСХМҖИН Валентина