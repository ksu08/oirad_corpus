Эк - эцкнрин медрлинь гүүдүлхмн
10-10-2014, 19:55 | Таңһчин зәңгс
Бидн, хальмгуд, төрскн келән гееҗәнәвидн - эн төр зүркни өвдкүр болжана, йоста хальмгудыг сүл жилмүдт үүмүләд бәәхнь ил. Шин концепц гидг юм тогтаж һарһад, шин программ, дегтрмуд барлсн бийнь - ормасн икер көндрҗәхш. Би - хальмг келнә багшв, 1958 җиләс авн көдлҗәнәв,тер цага бичкдүд төрскн келәрн келәд-кевшәд, мана зүрк хаңһаһад бәәдг, юңгад гихлә өрк- бүл болһнд аав- ээҗнь сәәхн хальмг келтә бәәсмн - эндрк аавнр биш.
Тана цагиг әрвләд, би дала юм бичлго, эн хурц төрәр ухан-тоолвран илднь ахрар бичәд өгнәв. Цуг мана хальмг келнә багшнрин зовлң – сурһульчнр йир цөөкн хальмг үг меднә, келсн, бичсн үгин чинринь медхш. Дегтрт бичәтә дамшлһна даалһвринь орчула бәәтл дала цаг давна. Бидн, хальмгуд, гертән хальмгаһар күүндхшвидн, кезәнә уурлавидн, тегәд мана күүкд өвк - эцкин келән һанцхн хальмг келнә кичәлд сонсна, кичәләсн һарчкад, цуг дассан мартна, гертнь терүгинь давтх, дасх aph уга болж һарна.
Деер келсинь ашлхла, цуг сурһульчнрт гертнь нөкд болх кергтә, дөң болхнь - эк-эцкнь, зуг теднәс ик зунь өвкнрин келән, медхш, тегәд теднд келнә медрл өгдг дегтр кергтә.
Мини селвг :Цуг эк-эцкнрт дөңцл болх дегтрмүднь - Ивана Н.М. үүдәсн «Кел өргҗүллһнә тематическ ахр хальмг-орс толь». Бадмин Г. Э., Зулан Ю. А., Ивана Н. М. «Кел өргҗүллһнә тематическ хураңһу».җинцана Е. «Умшад, тодл» - хальмг келн зургт.
Мини хәләцәр болхла, эн дегтрмүдиг щинәс барлад, хулд-гүүлгәнд орулхмн. Цуг эцк - экнр энүг хулдҗ авад, «ширә деерән бәрдг дегтр» гиҗ гертән бәәлһҗ, өдртән кесг дәкҗ, кезәчн олзлх зөвтә. Дәкәд болхла, эн дегтрмүд школмудар йир бah, цуг багшнрт кергтә, маднд цугтадмдн күртҗәхш.
Эндрк мана түрү цагла дала мөңг haphaд, шин дегтрмүд барлхмн биш, эдлврт орчксн, багшнрин олзлсинь тоолад, бүрткәд бәәхлә, сән ашта юмн болхнь лавта.
Бас нег һундлан келхәр седләв - һазадын орна кел даслһна кичәлмүдт (немш, англь) классин сурһульчнриг хойр багд хувана, хальмг келнә кичәлд болхла, нам 15-20 күн бәәсн бийнь хувахш. Йир әәлтә юмн болна. Хальмг келнә кичәлмүдт бас баг-багар сурһхмн гиҗ санҗанав.
Йир невчк келх юмн - үндсни классмудын бәәдлинь оңдарулх aph хәәх кергтә, түрүн тәвгдсн чинрнь геедрв. Тавдгч класст амр болтха, талдан сурһульчнрас бичә му, дуту болтха гиһәд, багшнрнь opcahap кичәлмүдән давулад бәәхлә, хальмг келнь мартгдад йовна.
9-гч, 11-гч классмудт шүүвр болдгнь сән болҗана, хальмг келнә чинрнь өсәд, сурһульчнр чигн, теднә эк- эцкнр чигн ямр дүңгә оньг хальмг келнд өггдҗәхиг цугтан темдглҗәнә. Бичкдудин садмудар хальмг келнә багшнр йир икәр кергтә, зуг теднә көдлмшинь диглх, үнлх кергтә, юңгад гихлә теднәс ирсн бичкдүдәс зәрмнь мел юм медхш. Бичкдүдиг сурһҗах багшнр зура тогтаһад, ашнь ямаран болсинь шинҗләд, школд ирсн көвүд -күүкднь сән -му болҗахинь медәд, үзәд бәәхлә, чинртә болх.
Heг йовдлын тускар келх санатав, намаг терүнә туск төр тәвсиг эврән медхт. Зәрм улс эврәннь организацдан, көдлмштән долан хонгин нег өдринь төрскн келнә өдр гиҗ зарлҗ керг- үүлдвр чигн күцәхәр темдглнә - тиим шиидвр, миниһәр болхла, хаҗһр. Ичкевт! Төрскн һазртан бәәчкәд, тиим зута юм кеҗ болшго! 13 җилин туршарт даарад, көрәд, җиңнсн Сиврин киитнд, көрә һазрт эңкр элгн-садан үлдәһәд, эндр кенәс әәсн, чочсн болад, төрскн келән һазалхмб!? Хама йовдг, бәәдг болвчн, төрскн келән хәәрлх зөвтәвидн! өдр болһн хальмгаһар келх зөвтәвидн, нам хойр амн үг чигн. Хальмг дүрстә күн терскн келән медх зөвтә! Бичә караглтн!
Ольга Параева,
Хар һазра района Комсомольск селәнә Б. Басанговин нертә гимназин хальмг келнә багш