Цагиг диилсн теегин частр
17-04-2018, 09:27 
Элст балһсна сурһуль-эрдмин заллтын нерн деерәс Дарина Никитична Чимидова марһана учр-утхин тускар келҗ, нертә хальмг бичәчин үүдәврмүдин чинрин тускар, төрскн келиг даслһнд Дорҗин Басңгин үүдәврмүд ямаран ик чинр зүүдгин тускар келв. Марһанд насни хойр дигәр сурһульчнр орлцв. Зурһадгч болн доладгч классин сурһульчнр дунд болсн марһанд арвн дөрвн күн орлцв. Эдн дунд негдгч девсңгин дипломар С. Радонежскийин нертә орс Келн-улсин гимназин зурһадгч классин сурһульч Альмина Дорджиева ачлгдв. Багшнь Алла Андреевна Пюрбеева. "Теегин цолд" гидг келврин тасрхаг йосн хальмг күн кевтә умшҗ медүлсн, үзүлсн Алексей Быстров цуглрсн улсин тааслт олв. Элстин 2-ч дундын школын доладгч класст эн сурна. Багшнь Ирина Юмбовна Болтикова. Эн көвүн хойрдгч девсңгин дипломар ачлгдв. Бас эн школын зурһадгч классин сурһульч Ярослав Цыкалов һурвдгч девсңгин дипломар ачлгдв. "Түрүн багш" келврин тасрхаг сәәхн хальмг келәр бичәчин үүдәсн олмһа үгинь медүлҗ чадсн орс эн көвүнә багшнь Надежда Менкеевна Канаева.
Нәәмдгч-арвдгч классмудын сурһульчнрин марһанд Кичгә Төлән нертә Келн-улсин гимназин арвдгч классин сурһульч Эркина Тоснаева түрүн орм эзлв. Багшнь Лариса Арашовна Ученова "Теегин цолд" гидг келврәс эн умшснь ик тааслт олв. "Теегин шинрлт" гидг тасрха умшсн, терүгән домбрин айсиг дахулҗ умшсн Алтана Арзаева хойрдгч девсңгин дипломар ачлгдв. Элстин 23-гч тойгта школд йисдгч класст сурчах күүкнә багшнь Нина Лиджиевна Айтаева.
Хальмгин нертә бичәч Дорҗин Басңгин үүдәврмүдиг сергәҗ умшад, эн өдр балһсна школмудын сурһульчнр хальмг келн ямаран сәәхн болсн деерән гүн учр-утхитань, олмһа тоолврта үгмүдәрн чееҗ авлдгинь, орчлңгин, күн болһна седкл-ухаг медүлҗ чаддгинь ил кевәр үзүлв. Билгтә бичәчин үүдәврмүдт шин җирһл теегт яһҗ батрҗаснь, сурһуль-эрдм даслһнд күн болһн гүҗрҗ дасч йовсн цаг, мана аавнр-ээҗнр бәәсн цаг тодлгдснь соньн. Тиигчкәд цуг тер цагин бәәдл олмһа болн чимгтә келәр бичгдснь ил болад бәәнә. Дорҗин Басңгин үүдәврмүд школын, класс болһна сурһулин дегтрмүдт орна. Сурһулин йовудт сурһульчнр бичәчин үүдәврмүдиг умшҗ, тууҗин цагла, тиигхд бәәсн улсла таньлдна, хуучна авъясмудыг медҗ авна. Цуг энүнә тускар бичәчин күүкн, Хальмгин болн әрәсән сойлын ачта көдләч Данара Дорджиева марһана орлцачнрт келв.
Дорҗин Басңла хамдан көдлҗ йовсн үүдәврмүдинь умшҗ, үүдәлтәснь үлгүр авч, бичәчин хаалһд орсн Хальмг улсин шүлгч Нуура Владимир сурһульчнр төрскн келндән седклән тәвҗ дасх зөвтән тускар келв. Хальмг улсин артист, әрәсән сурһуль-эрдмин күндтә көдләч Сергей Мучиряевин келсәр, төрскн келән меддго йовдл йир һундлта болҗахиг медүлв. Альд йоввчн күн болһн ямаран келн күн болҗахан медҗ, төрскн келән меддгән, эврә келәрн дуулдган, тууль келдгән үзүлҗ чадх зөвтә. Ээҗин келнәс эңкр юмн һазр деер уга. Тегәд яһдг болвчн төрскн келән арднь орҗ дасч, медҗ йовх кергтә болҗана.
Деер заагдсн нертә үүлдәчнрлә хамдан жюрин гешүн болҗ Хальмг улсин шүлгч Эльдшә Эрднь орлцв.
Элст балһсна сурһуль-эрдмин заллтын специалист Галина Буваеван келсәр, Кичгә Төлән нертә Келн-улсин гимназин багшнр болн сурһульчнр эн марһанд сәәнәр белдсн деерән терүг бүрдәмҗин сән кемҗәнд давулхд ик тусан күргсинь темдглв.
Төрскн келән сәәнәр медҗ авхд, үйнрин хоорндк залһлдаг батллһнд Дорҗин Басңгин үүдәврмүд ик чинр зүүҗәнә. Цаг давсн бийнь бичәчин үлдәсн зөөр чинрән гееҗәхш. Төрскн һазрин частр болсн Дорҗин Басңгин үүдәврмүд цагиг дииләд, эн өдр өдгә цага күүкд-көвүдин марһана йовудт күңкнв.
Галина ХЕЙЧИЕВА
Э. Бюрчиевин цоксн зург