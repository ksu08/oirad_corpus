Бичкн домбрчнрин ик күцәмҗ
08-02-2018, 10:46 
Нидн хаврар Элстд "Золотые россыпи талантов" гидг нарт-делкән марһан болла, терүнд уйн наста домбрчнр гран-при шүүв. Зуна амрлһна кемд эдн Абхазьд "Черноморские легенды" гидг нарт-делкән фестиваль-марһанд орлцсн билә. Терүнд диилвр бәрсн төләдән эдн намртан Санкт-Петербург балһснд "Салют талантов" гидг нарт-делкән төсвд орлцх зөв авсмн. Эн марһанд мана бичкн домбрчнр бас билг-эрдмәрн жюрин гешүдиг авлад, диилвр бәрв.
Эн җил үрс Сарин өдрмүдт Цутхлң хурлын талвңд һурвн эрдньд көгҗмәр бәрц бәрлһнә керг-үүлдвр болхмн. Көтчнрә уйн наста домбрчнр терүнд бас орлцхар зуралҗана. Ода бичкн домбрчнр багш Гиляна Алексеевна Тикеевала әрүн күслтә керг-үүлдврт белдвр кеҗәнә.