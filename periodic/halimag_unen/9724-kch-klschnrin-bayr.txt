Күч-көлсчнрин байр
07-05-2019, 12:07 | Таңһчин зәңгс
Сән авъяст тохрсар май сарин нег шинд таңһчин организац-предприятьмүдин коллективс байрин демонстрацд орлцв. Хотл балһсна Цутхлңд «Долан хонгин Сүм» гидг сойлын комплексин талвңд әмтн цуглрад, Героймудын аллейәр давад, Диилврин талвң тал одв. Байрин керг-үүлдврт Хальмг Таңһчин Толһачин үүлиг цаг зуур дааҗадг Бату Хасиков, таңһчин Улсин Хуралын (Парламентин) Ахлач Анатолий Козачко, таңһчин правительствин Ахлач Юрий Зайцев, әрәсән Орн-нутгин Хүүвин депутат Батор Адучиев, РФ-н Федеральн Хургин Федерацин Советин гешүн Алексей Майоров, нань чигн дааврта һардачнр орлцв.
Героймудын аллейд демонстрацд орлцачнр болн таңһчин һардвр Советск Союзин Герой Басан Городовиковин бумбд цецгүд тәвәд, санлынь тевчв. Демонстрацд орлцсн коллективсин дундас Б.Городовиковин нертә КалмГУ-н профсоюзн организацин колонн олна оньг авлв. Оютнрин профкомин гешүд олн зүсн дуудвр хәәкрәд, дуд дуулад, байрта-шуугатаһар демонстрацд орлцв. Келхд, өрүһәр хур орад, бүркг өдр болсн бийнь, әмтн һартан әрәсән болн Хальмг Таңһчин туг болн цецгүд авсн Майин 1 шин эднә җирһлд онц орман эзлҗ ик байрта өдр болҗахиг медүлв. П.Чонкушовин нертә искусствин колледжин барабанщикүд әмтнд байрин бәәдл тогтав.
Диилврин талвңд болсн митингиг Хальмг Таңһчин профсоюзмудын Федерацин ахлач Михаил Эренценов нүр үгәр секәд, күч-көлсчнриг хаврин байрла йөрәв. Хальмг Таңһчин Толһачин үүлиг цаг зуур дааҗадг Бату Хасиков нег һазра улсиг Майин нег шинлә бас йөрәҗ, ода амр биш цаг болҗана гив. «Болв тер бийнь мана орн-нутгт олн зүсн арһ бәәнә. әрәсән һардвр регионмудын, тер тоод мана таңһчин делгрлтин төлә келн-улсин төсвс бүрдәсн бәәнә. Тегәд мана таңһчин һардврин, мини болн командын һол һүсл – тер келн-улсин төсвс күцәмҗтәһәр болн тустаһар бәәдл-җирһлд тохралһн болҗана. Эн төсвс мана төрскн һазрин цецгәрлтин, эврәннь күч-көлсндән итклтә улсин җирһлиг ясрулхин төлә олзта-туста болх зөвтә. Нег һазра улс, би таднд иим дуудвр кехәр седҗәнәв. Эн амрлһна өдрмүд таднд үүдәгч болн туста болтха, тегәд эврәннь эрүл-мендин тускар ухалад, цогц-махмудан батрултн, гер-бүүрән ястн, дегтрмүд умштн, йиртмҗ һәәхҗ, эврәннь кергтән ик күцәмҗд күрхин төлә чидл-омг хоршаҗ автн», - гиҗ Бату Сергеевич дурдв.
Таңһчин күч-көлсчнрин коллективсин нерн деерәс «Цусна Цутхлң» гидг учрежденя профсоюзн организацин ахлачин дарук Басан Манжиков таңһчин улсиг сән өдрлә йөрәв. Таңһчин әмтнә җалв өөдлүлх, баһчудын төлә шин көдлмшч ормс бүрдәх, алвна кемҗәг баһрулх кергтә гиҗ эн ухан-тоолврарн хувалцв. Дарунь байрин концерт болв.
Тер өдр Элстд «Иньгллт» паркд зуни кем секлһнд нерәдгдсн байрин керг-үүлдвр болв. Хотл балһсна көгҗмин школмудын уйн наста билгтнрин концертд болн нааддын программд балһсна бәәрн әмтн шунмһаһар орлцв. Эк-эцкнрән болн аав-ээҗнрән дахад ирсн бичкдүд аттракционмуд экләд үүлдснд ик гидгәр байрлв, асхн ора күртл эднә инәдн паркд соңсгдв.
Асхар Б.Басанговин нертә Келн-улсин театрт «Театр болн көгҗм» гидг үүдәгч төсв эклв. Тавн асхн дарандан театрт Аркадий Манджиевин көгҗм үүдәсн «Би-Будда», «җаңһрин болн бодңгудын туск дун», «Эндүһин наадн», «Шарка болн Барка» гидг наадд олн хәләһәчнрин оньгт тусхагдв. Тер мет «Көгҗмин калейдоскоп» гидг театральн асхн болв. Цуг эн наадыг әрәсәд нертә журналист болн театральн шалһач Анастасия Олеговна Ефремова хәләв. Таңһчин әмтн амрлһна өдрмүдән сергмҗтәһәр давулснь маһд уга.
Наталья ДАВАЕВА