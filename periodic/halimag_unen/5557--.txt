Йоста дурн гидг эн!
19-04-2017, 15:34 
Арвн җил хооран Москвад мана һазра баахн күүкн Нина Шахалдыковала әәмшгтә йовдл учрсмн. Нина күүнә әмнд күрхәр бәәсиг үзәд, терүг харсхар седсмн. Болв алачнр күүкнүр хаһад, нүдинь авсмн. Тиигәд күүкнә нүднә харань муурад, кесг месллһ кесн бийнь туслсн уга, эн күүкн сохрв. Эн йовдл кен чигн күүнә седклиг үүмүлсмн. Цаһан седклтә улс энүнд арһ-чидләрн дөң болсмн. Элстин лицеистнр багш Светлана Шевенован һардврт седвәр татҗ, буйнч седклин керг-
үүлдврмүд бүрдәҗ, Нинад нөкд болсмн.
Зеткрлә харһсна хөөн җил давад, Нина Лаганя района Джалыково селәнә бәәрн күн Александр Васильевала таньлдна. Эдн үүрлҗ, нег-негндән дуран өгч, өрк-бүлән өндәлһнә. 2008 җилин намрар эднә өрк-бүлд икр күүкд төрв. Александр күүкдтән Саша болн Ангелина гидг нерд өгв. Орчлңд Александрла әдл улс ховр болх гиҗ сангдна. Нүднә харан уга күүкд
күүнлә насн-җирһлән залһсн күн энтн йоста залу күн, энтн баатр йовдл гиҗ зәрм улс тоолх. Болв Александр бийнь тиигҗ санхш. Дурн гиснтн энтн ямаран чигн күчр-күндиг, зовлңгиг даахд чидл өгнә.
Өдгә цагт Нина Владимировна болн Александр Дмитриевич күүкдтәһән Аршан селәнд бәәнә. Хө мөстә нас күрәд уга бәәтлнь экән дахулад йовхиг, экән хәләхиг эцкнь күүкдтән дасхсмн. Саша болн Ангелина соңсврч, аюч, тиньгр заңта, экән хармнад өр өвднә, эк-эцкдән йир эңкр. Бичкндән дөгәд нааддг биләт гиҗ келхләнь эдн экдән иткхш. Эдн сурһулян сәәнәр сурна, классин бәәдл-җирһлд шунҗ орлцна. Икр күүкднь экдән йоста хойр нүднь болна.
Александр Дмитриевич тосхлтын халхар көдлҗәнә. Герин көдлмшин ик зууһинь Нинан авальнь кенә, асхнднь көдлмшәсн ирчкәд хотан кенә. Эцкнь көдлмштән йовҗ одхла, күүкднь бел кечксн үдин хотан микроволнов бешт эврән халулҗ эдлнә. Зәрмдән Нина Владимировна белн бөөрг, нань чигн лавкин белн хотыг эврән чанад һарһчкна.
Баахн бер нүднә харань тату улсин ниицәнә ханьд орна. Социальн харслтын цергллт эрмдгтә улсин төлә компьютерн курсмуд бүрдәнә. Нина Владимировна эн курсмудт невчк йовҗала, дигтә тер кемд күүкднь школд орхар белдҗәсн кем билә.Тиигәд энүнд компьютерн курсмуд төгсәх цол болсн уга.
Сул цагтан эн бер һок зүүһәр җөөлкн көнҗл өлгнә. Күүкднь болн авальнь көнҗләр бийән хучад, дуланд бәәтхә гиҗ килмҗән тусхана. Бас ду дуулхдан дурта. Дун седклин сергмҗ болна, зовлңгиг даахд дөң болҗ, җивр урһана. Одахн Саша болн Ангелина сурчах 2-ч "б" класс буйнч седклин концерт давулсн билә. Нина Владимировна "Нүүдлә" ду дуулҗ, әмтнә седкл авлв. Александр Дмитриевич бас керг-үүлдврт шунҗ орлцад, "Дөрвдә тавшур" биилв.
Эднә өрк-бүлд эврә бүүр уга, Аршан селәнд күүнә гер нәәмәдлҗ бәәнә. Эдн бәәх герин өөр һазрин участк нәәмәдлв. Болв гер тосхх арһ эднд уга. Эврә гер уга, бәәдл-җирһлин күнд таалд бәәдг болвчн, Нина болн Александр хөвдән һундлго җирһлиннь күнд-күчр тоотыг дааҗ йовна. Иигҗ бийән бәрдг улс әмтн дунд тоота гиҗ сангдна. Ямаран күнд болвчн Нина Шахалдыкова өмәрән зөрәд, мууһан, зовлңган күүнд медүлшгоһар зүткнә. Энүнд юн урмд, чидл өгдг болхв гиҗ сурхлам, күүкдән өскәд, җирһлин хаалһд орулх седкл юунас чигн даву, - гиҗ Нина келнә. Теңгр заясн икр күүкднь Саша болн Ангелина, итклтә авальнь энүнд урмд, омг өгнә.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410