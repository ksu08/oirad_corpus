Балһсна школд сән ясвр кегдҗәнә
01-08-2018, 09:36 
2018 җилин февраль сард Хальмг Таңһчин болн "ЛУКОЙЛ" ПАО-н хоорнд нөкцлтин халхар шинәс дарани бооцан батлгдсн болдг. Бооцанас иштә социальн программсиг күцәлһнә кергт 150 сай арслң йилһгдх зөвтә. Эн мөңгәр Элстд Государственн концертн залд, "Октябрь" кинозалд, социальн приютд болн нань чигн кесг объектст тосхлтын капитальн ясвр кегдх йоста. Тер мет эн мөңгәр кесг райодт буйнч седклин керг-үүлдврмүд давулгдҗана, сойлын болн социальн төсвсин марһан бүрдәгдҗәнә. Эн марһана дииләчнрт төсвсинь күцәлһнә төләд ут тоодан 10 сай арслңга дөңцл мөңг хуваҗ өгхмн. Тегәд чигн Хальмгин һазрт эврәннь үүлдврән күцәҗәх "ЛУКОЙЛ" компань социальн халхиг даңгин дөңнҗ, эн туст ик нөкд болҗана.
Дигтә нег сар давад, шин сурһулин җил эклхмн. Таңһчин школмудт ясврин көдлмшән төгсҗәнә. Эн өдрмүдт школмуд сурһулин җилд көдлхд яһҗ белдсиг бүртклһнә керг-үүлдврмүд экләд, август сарин 18-д төгсхмн. Тегәд чигн тер болзг күртл школмуд белн болх зөвтә. Элст балһсна цутхлңд бәәх, 4-ч тойгта дундын школын өөгүр йовхла, энд күчтә гидг тосхлтын болн ясврин көдлмш кегдҗәхнь һазаһаснь үзгднә. Җил хооран эн школын һардачин үүлд Елена Очир-Горяева батлгдв. Елена Борисовна ахр цагин болзгт эн школыг һардҗана, тер бийнь энд сән хүврлтс учрҗахинь цугтаднь ил үзгдҗәнә. Социальн халхиг делгрүллһнә государственн программиг күцәлһнә йовудт "ЛУКОЙЛ" компань 4-ч тойгта дундын школыг ясхин төлә 11 сай арслң йилһҗ өгв. Одахн бидн эн школын һардачин Ахч-н керг-төрин дарук Саглр Киштеновала күүндвидн. Энүнә келсәр, школын спортивн зал капитальн кевәр ясгдв. Энд хуучн терзмүд, девскр сольгдв. Шин пластиков терзмүд тәвгдв, сурһульчнр хувцан тәәлдг бәәрнд сән чинртә ясвр кегдв, энд шин пластиков үүдд тәвгдҗ, санузел бас шинрүлгдв. Ашлад келхлә, спортзалын бәәдлнь хүврәд шинрв, сән кец-таал тогтагдв. Болв хамгин чинртә гиснь школын ораһинь ясҗана. үзмҗ уга, хуучрсн ораһинь цуцлад, шинәс ясрулад, ораһинь өндрәр кеһәд, өдгә цагин некврлә ирлцҗәх бат, сән чинртә материал олзлҗ, шин ора кеҗәнә.
Темдглхд, эн җилин октябрь сард Элст балһсна 4-ч тойгта дундын школ бүрдснә 50 җилин өөн темдглгдх. Эн ут цагин эргцд косметическ ясвр кехәс нань тиим капитальн ясвр кегдәд уга бәәҗ. Тегәд ясврин көдлмш кегдҗәх йовдл энтн школын ончта өөнлә ирлцҗ, йоста белг болҗахнь мөн. Тегәд чигн орх сурһулин җилд эн школд сурчах сурһульчнрин болн багшнрин төлә таалмҗта бәәдл тогтагдхнь лавта. Тиигхлә багшнр улм урмдтаһар көдлхнь, сурһульчнр болхла сурһулян улм сәәнәр сурхнь лавта.

Маргарита АРЗАЕВА
Инна Музраеван цоксн зург