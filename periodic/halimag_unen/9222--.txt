Иньгллтин концерт
14-11-2018, 09:57 
Иим соньн седвәриг "Тюльпанчик" бичкдүдин бииһин государственн ансамблин хореограф Дельгир Церенова һарһв. Терүнәс иштә хойр коллектив - "Тюльпанчик" болн "Веснушки" хамцу концерт белдҗ тәвх болв. Чинртә эн төсвин тускар "Калмыкия" РИА-д болсн брифингд "Тюльпанчик" ансамблин художественн һардач Людмила Толкачева, хореограф Дельгир Церенова, "Веснушки" бииһин коллективин һардач Виктория Солодкая келҗ өгв.
Брифинг болсн өдр Дельгир Церенован һарсн өдрлә ирлцв. Энүнә седвәриг хойр коллективин һардачнр дөңнәд, хамцу белдвр кеҗәхнь Дельгир Игоревнад йир сән белг болҗана. Людмила Толкачеван келсәр, бичкдүд даңгин хоорндан иньглнә, иньгллтин седклиг ик зунь җирһлиннь туршарт хадһлҗ йовна. Бииһин дөңгәр, билгтә бичкдүдин дөңгәр улсин хоорндк иньгллтиг батлх күслтәһәр эн концертан коллективс кеҗәнә. "Төсв цаарандан чигн делгрх, Хальмгт соньн олн коллектив бәәнә. Теднә кесгинь мини сурһульчнр һардҗана" - гиҗ Людмила Геннадьевна келнә.
Бичкн биичнр концертд ик дуртаһар белдҗәхин тускар "Веснушки" ансамблин һардач Виктория Солодкая келв. Эдн хоорндан тер дарунь үүрләд, нег-негән медҗ, кесг хамцу би белдҗәнә. Йосндан ик фестивальд орлцҗах метәр эдн белдҗәнә. Ямаран сәәхн седкл эдниг хамцулҗана.
"Тюльпанчик" ансамбль иньгллтин концертд урднь чигн орлцҗ йовсна тускар Дельгир Церенова тодлулҗ келв. Нальчикин коллективла, дәкәд фестивальмудт талдан коллективсла хальмг биичнр эрдмән үзүлҗ йовла. Давсн җилд "Веселая карусель" гидг бииһин коллективла хамдан концертд орлцла. Ода "Веснушки" бииһин коллективла хамцу кеҗәх концерт ноябрин 17-д "Ойрат-Арена" Цутхлңд болхмн.
Константин Дорджи-Горяевич Макунов брифингд орлцҗ, коллективсиг һардҗах Л.Толкачева, В. Солодкая, Д. Церенова бичкдүдт бииһин эрдм дасхсн деерән шагшавдын сән сурһмҗ өгчәхинь темдгләд, ик ханлтан өргв. Ачнр, зеенрнь эн колективст бииһин эрдм дасч авчах аавнр-ээҗнрин нерн деерәс ханлтан багшнрт медүлв.
Иигәд, иньгллтин концерт ноябрин 17-д 17.00 "Ойрат-Арена" Цутхлңд болхмн.
ҖИРһЛИН Кермн