Лев Толстой болн хальмг литератур
10-09-2018, 11:23 
Бидн болхла, "Хальмг литератур болн Лев Толстой" гидг әңгин тускар невчк тодрхаһар бичхәр бәәнәвидн. "әмрүлгч күчн" гидг статьядан 1959 җилд Эльдя Кектеев хальмг бичәчнрин үүлдврт Л. Толстойин үүдәлт ик нилчән күргснә тускар бичҗ. Нег үлү, орс бичәчин үүдәврмүдиг хальмг келнд орчулсн бичәчнр тер сән нилчин үлмәд орсинь темдглҗ. Толстойин бичкдүдт нерәдсн келврмүдиг орчулсн автормуд хальмг литературт келврин янзиг делгрүллһнд тәвцән орулсмн.
Алдр орс бичәчин бичкдүдт нерәдсн үүдәврмүдиг багшнр болн сурһмҗлачнр үүлдвртән икәр олзлҗасмн. Лев Толстой хальмгудын тускар шишлң эс бичсн бийнь тодлврмудтнь хальмгудла харһҗ йовсна тускар келгдсн бәәнә. Кавказд уулын улсла кеҗәсн дәәнд ахтаһан орлцсн цагла тиим харһлтс болсмн. Кизлярт, Көк теңгсин көвә һазрт болсн харһлтсин тускар журналист Е. Польская цагтан бичсн билә. 1854 җилин январь сард Кавказас Ясная Поляна селәнүр йовҗ йовад, Толстой шуурһнд орсн бәәҗ. Терүнә тускар бичсн келвртнь хальмгудын тускар цөн мөр орсн бәәнә.
Хальмг кесг бичәчнр Толстойин үүдәврмүд орчулҗ йовсмн. 1961 җилд бичәчин өңгрсн цагас авн давсн 50 җилин өөнд нерәдәд, "Л. Толстой. Келврмүд" гидг хураңһу барас һарсн бәәҗ. Хальмг келәр һарсн дегтрт К. Эрендженов, И. Бадмаев, Э. Ильджиринов, Б. Сангаджиева, Б. Болдырев, Л. Сангаев, Л. Ах-Манджиев орчулсн бичкдүдт нерәдсн туульмуд орҗ.
Билгтә бичәч болсн деерән Толстой күңкл ухатл бәәсмн. 1905 җилд Лев Толстой "Будда" гидг очерк бичсмн. Номт Борис Оконов терүгинь хальмг келнд орчулсмн. Бичәч, литературовед, номт Римма Ханинова Ясная Поляна селәнд 2005 җилд болсн нарт-делкән номин конференцд орлцад, Л. Толстойин "Карма" гидг туулин ул деер алдр бичәчин шаҗна болн философск хәләцин тускар соңсхвр кесмн.
Хальмг шүлгч Вера Шуграева бас Ясная Полянд бәәх музей-герт одсмн, бичәчд нерәдсн шүлг бичсмн.
Иигәд Келн-улсин библиотекин көдләчнр Лев Толстойин 190 җилин өөнд нерәдәд, тиим соньн мультимедийн һарц белдснь йир сән йовдл болҗана.
Галина ХЕЙЧИЕВА