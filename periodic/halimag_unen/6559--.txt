"Тоһруна төрскн"
25-10-2017, 11:12 
Эн төсвиг күцәлһнә һол күслнь - таңһчин һазрт бәәх цуг шовудыг, аң-аһрусдыг, урһмлыг, моддыг әрүнәр хадһлҗ, тооһинь өскҗ, бәәсн һазриннь йиртмҗиг ясруллһн болҗана,- гиҗ төсвин һардач Гаря Лиджиев келнә. - Таңһчин меҗәд бәәх олн аһруснас тоһруна тоог өсклһнд, сәәхн эн шовунд килмҗ өгхәр эн көдлмш эклсн билә. Красавка гидг тоһрун мана теегт ик зуудан бәәршлнә. Тедн нисҗ ирҗ бүүрлдг ормнь Приютна болн Целинн райодын һазрт бәәнә. Тер һазриг ясҗ цеврллһәр, тенд эдн ирҗ бүүрлхднь эвтә болхин төлә көдлмш кегдлә. Мана шунлт сән ашта болв. Тоһрун нисҗ ирдг хамгин тааста цаглань - июль-август сарла - тер белдгдсн бәәрнд 10000 һар тоһрун ирҗәсн билә. Амрхднь болн хот эдлҗ, бийән батлҗ авхд тер бәәрн эднд тааста болсинь тиигәд медҗ аввидн.
Иим үүлдвр күцәх учрнь юундв гихлә, цагтан Гаря Иванович Израильд одсн билә. Тенд Агамон Хула гидг балһсна өөр ховр шовуд ирҗ бүүрлдг һазриг үзҗ, зургинь цокҗ авсмн. Хальмгт бас тиим бәәриг бүрдәх седкл эн зүүсмн. Цуг делкәд нер һарсн туристическ тер бәәрнә үлгүрәр мана таңһчд тиим олнд темдгтә болх орм һарһхар программ белдәд, марһанд орулад, ода терүгән күцәҗәнә. Деер келгдсәр, тернь "Тоһруна төрскн" гиҗ нерәдгднә.
Эн төриг Гаря Иванович кесгтән шинҗләд, олн то-диглә таньлдад, иим шиидвр авсн билә. Йириндән, Хальмг Таңһч географическ болн экологическ халхарн йир соньн болн өвәрц регион болҗана. "National geografic" ниицәнә то-дигәр, хальмг тег олн зүсн шовуд оларн нисҗ ирдг, давад нисҗ һардг һазр болҗана. әрәсән Федерацд дәкҗ тиим һазр уга. Тедү дүңгә олн шовун мана теегт ирнә. Тер дотр нег сәәхн гидг шовун красавка тоһрун хаврин түрүһәр теегт нисҗ ирәд, энд үүрән ясад, һууҗмулан һарһҗ, тедниг энд боожулна. Ухата эн шовуд тооһарн өсхин төлә теегин һазриг шүүҗ авсн болҗана. Июнь сарин чилгчәр зөвәр өсәд, батрад бәәсн һууҗмулан дахулад, тоһруд усн, хот бәәх һазр хәәҗ ниснә. Ик зуудан эдн фермермүдин тәрәнд орна, теднә суулһсн буудяһинь чонкад уга кенә. Тедниг көөһәд, әмтн зәрмдән тоһрудыг хаһад уга кенә.
Тиим чик биш йовдлас саглулад, Гаря Иванович үүрмүдтәһән шишлң белдсн бәәрндән тоһрунд буудя авч ирҗ , хотлхар цугинь белднә. Эн тоһрун шовунд бүүрлхднь таалта һазр дигләд, тенднь буудя, зарм, ичмә авч одад, хотлад бәәсн төләд, тедн талдан һазр хәәдгән уурад, эн бәәрнд иҗлдв. Тиигәд фермермүдин тәрәнд әәмшг учрдган уурв.
Гаря Лиджиевин төсв күцәгдҗәхин ашт иим ховр шовун тоһруна то өсклһнд, нань чигн шовудын то өскҗ, теднлә олн әмтиг таньлдулҗ, теегт ямаран олн зүсн шовуд бәәхинь медүлхд туслҗана. Шовуд туста бәәриг диглҗ белдлһәр, терүнд щовуд яһҗ иҗлдҗәхинь үзүлгч зургуд кегдсн бәәнә. Тоһруна һууҗмулнь ямаран түргәр бооҗҗ , көл деерән батрҗ, экән дахҗ нисдгнь чигн зургт тодлгдсн мөн. Шовудыг баһ-бичкнәр әмтнлә иҗлдүлхин төлә, теднә бәәдлиг өөрхнәс үзүлхин төлә бичкн гермүд кегдҗ, тендәс адһм угаһар тедниг шинҗләд, зургинь цокҗ авхд эвтә болна. Теднәс хол биш тиим дала медмҗән уга гермүд бәәхднь шовуд чигн иҗлдәд, оньган өгдгән уурна. Тиигәд тоһрун олар цуглрдг бәәрнәс өөрхн бәәх нуурмудт болн усна тогталмудт усиг хоршахин төлә немр боодгуд кегдв. Дәкәд тедниг үргәлго шинҗлҗ болх, хотынь немҗ өгхд туста бичкн гермүд бәргдв.
Ашлад келхлә, Гаря Лиджиевин күцәҗәх төсвин чинрнь иим болҗана:
Негдвдәр, төсв йиртмҗ харлһна төриг күцәҗәнә.
Хойрдврар, Хальмгин һазрт йир ховр болн өвәрц аң-аһрусд болн шовуд олар бәәдшг олнд медүллһнә төр бас хаһлгдҗана.
һурвдврар, экологин тускар цәәлһврин көдлмш келһнд эннь сән үлгүр болҗана. Шовуд бүүрлдг бәәрнд әмтн ирҗ, тедниг үзҗ, теднә тускар медҗ, күүкд-көвүдтән келҗ өгхмн болҗана. Шовудыг болн цуг әмтә тоотыг әрүнәр хадһлхла, мана һазр-усн чигн ясрад бәәхинь баһчуд эн үлгүрәс медҗ авхмн.
Дәкәд болхла эн төсвд сурһуль-сурһмҗин чинртә тоот бәәнә. Хальмгин сурһуль-эрдмин программд төрскн һазр-усна, аңгудын болн шовудын туск материал олзлад, иим бәәрнд сурһульчнриг авч ирәд, илднь ямаран шовуд теегт нисҗ ирҗ үвлздгинь үзүлх таал учрхмн. Шовуд бүүрлдг ормсин өөр шишлң талвңгуд һарһад, терүнәс күүкд-көвүд һәәхәд,шинҗллт кедг таал төсвин бүрдәһәчнр кеҗ чадҗана.
Туризмин халхар баһ биш арһ эн төсв үүдәҗәнә. Нег үлү экологическ туризм делгрүллһнд эннь йир туста.
Экологин болн орнитологин халхар оютнр болн номтнр энд шинҗллт кех арһ авчана. Эн төсвин түрүн девсңгинь күцәлһнд һарһгдсн мөңгн тиим туста кевәр олзлгдв, баһ биш көдлмш кегдв. Тиигәд төсвиг цааранднь өргҗүләд, немр мөңг һарһад, цаадк көдлмшиг кехлә, эннь ик иргчтә болн туста керг болхмн.

Галина ХЕЙЧИЕВА