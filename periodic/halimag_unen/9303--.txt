Ач иктә экнрт - зүркни ханлт
24-11-2018, 14:48 
Өцклдүр Элстд таңһчин правительствин сүүрин ик залд экин Өдрт нерәдгдсн байрин хург болв. Тер мет эн хургт таңһчин күүкд улсин Ниицәнә 15 җил темдглгдв. Байрин керг-үүлдврт олн үртә экнр, күүкд улсин Ниицәнә үүлдврт шунмһаһар орлцҗах улс, таңһчин йосна органмудын элчнр орлцв.
"Мендвт мана эңкр экнр болн ээҗнр!"- гиҗ Хальмг Таңһчин правительствин Ахлач Игорь Зотов хальмг келәр мендлснд цуһар байрлад, альхан ташв. Күн болһна җирһлд эк цугтаһаснь өөрхн болн эңкр болдгиг Игорь Александрович темдгләд, насн-җирһлиннь туршарт эк үрнәннь төлә бәәҗ, күцәмҗднь байрлҗ, мадн цуһар эрүл-менд, хөвтә-кишгтә бәәхин тускар оньдин дотран зальврҗ йовна гив. Мана орн-нутгт экин Өдр хөрн җил хооран темдглгддг болв. 2011 җиләс авн мана таңһчд тавн болн энүнәс үлү күүкд һарһҗ, тедндән чик сурһмҗ өгсн өрк-бүлмүдт "Чик сурһмҗ өгсн төләднь" гидг шишлң темдгәр ачлна. Эн җилмүдин эргцд 78 өрк-бүл эн өөдән ачлврар ачлгдв гиҗ И.Зотов келв.
Эн җил мана таңһчд 9 өрк-бүл эн темдгәр ачлгдв. Эннь Надежда болн Баатр Талтаевихн Көтчнрәс, Лариса болн Юрий Бочаевихн Лаганяс, Роза болн Бадм Нахаевихн Баһ Дөрвдәс, Виктория Санджиева Октябрьск районас, Нина болн Балдын Сагаевихн Целинн районас, Валентина Боктаева Хар һазрас, Наталья Базырова Яшкулин районас, Данара болн Борис Бамбышевихн, Анна Романова болн Батр Манджиев Элстәс. Цуһар эдн хөрн-һуч шаху җилдән ни-негн бәәнә, тавад үртә эк-эцкнр болна, эднә күүкднь сурһулян сәәнәр сурч, района болн таңһчин керг-үүлдврмүдт шунмһаһар орлцҗана гиҗ темдглгдв. Өөдән ачлвр авсн өрк-бүлмүдин нерн деерәс Д.Бамбышева ханлтын үг келҗ, сәәхн хальмг келәр йөрәл тәвв.
Премьер-министр И.Зотов таңһчин күүкд улсин Ниицәнә ахлач Лидия Лебедевад болн правленя гешүн Лариса Лиджиевад "әрәсән күүкд улсин ниицән" гидг олна җисәнә медаль бәрүлҗ өгв.
Дарунь Хальмг Таңһчин Улсин Хуралын (Парламентин) депутат Ольга Бадма-Халгаева байрин хургт орлцачнриг сән өдрлә йөрәһәд, олн үртә эк Полина Чимидовад эврәннь нерн деерәс мөңгнә мөрә бәрүлҗ өгв. Полина болн Басң Чимидовихнә өрк-бүлд һурвн җил хооран дөрвн икр көвүн төрҗ һарсмн, дәкәд хойр күүкн бәәнә. әрәсән Орн-нутгин Хүүвин депутат Батор Адучиевин илгәсн йөрәлин бичгиг энүнә нөкд Валерий Улюмджиев олнд умшад, олн үртә эк Булгун Нахаевад болн социальн көдләч Татьяна Белоконевад депутатын Ханлтын бичг бәрүлҗ өгв.
Арвн тавн җил хооран үүлдврән эклсн таңһчин күүкд улсин олна организац олн үртә, баһ тетквртә болн җирһлин күнд таалд туссн өрк-бүлмүдт демән күргҗ, буйнч седклин керг-үүлдврмүд давулна. Эн җилмүдин эргцд эдн кесг сай арслңга дем эднд күргв, нань чигн төрмүд хаһлхд дөң-тусан күргнә. Олна организацин ахлач Лидия Лебедева цуг күүкд улсиг экин Өдрлә йөрәҗ, эн өдрмүдт Москвад болҗах "Җилин өрк-бүл" гидг марһанд мана таңһчас олн үртә эк Наталья Чужаева орлцҗахин тускар зәңглв. Тавн үртә эк олна бәәдл-җирһлд шунмһаһар орлцна, ода таңһчиннь нер харсч Цугәрәсән марһанд билг-эрдмән үзүлҗ йовна гиҗ Лидия Давыдовна келв.
Байрин хургт орлцачнрин төлә дорас өсч йовх билгтә бичкдүд ду-би һарһад, сәәхн агчм белглв. Лаганяс ирсн олн үртә эк Л.Бочаева концерт хәләҗ, мана таңһчд билгтә бичкдүд өсчәхд байрлв. Лариса Саранговна Юрий Наранович авальтаһан 35 җилдән ни-негн бәәнә, тавн үртә, һурвн зеетә. Эднә өрк-бүл района керг-үүлдврмүдт шунмһаһар орлцна, ууһн күүкнь Элстд пенсионн саңд көдлнә, хойрнь оютнр, хойр бичкнь сурһульчнр болна. Экин өдр угтҗ өөдән ачлврар эднә ач-тусиг темдглснд Лариса Саранговна байрлад, мана таңһчин цуг күүкд улсиг эн сән байрла йөрәв.
Наталья ДАВАЕВА
ЗУРГТ: таңһчин премьер-министр Игорь Зотов
өөдән ачлвр
авсн өрк-бүлмүдлә
И.Музраеван цоксн зург