Производствд әәмшг бичә учртха гиҗ
24-09-2014, 19:59 | Таңһчин зәңгс
Урҗ өдр Элстд правительствин конференц залд 2015-2017 җилмүдт Хальмг Таңһчд күч-көлс харлһна болн эн туст сән таал тогталһна халхар шанһа төсв бүрдәлһнә төрәр өргн селвлцән болв. Энүг Хальмг Таңһчин правительствин Ахлачин дарукин цол цаг зуур дааҗах Лариса Васильева һардҗ давулв. Селвцәнд дөрвн төр хәләгдв. Сүүриг Лариса Васильева секәд эн җил мана таңһчин райодт, тер тоод Элстд, производствд әмтн шав бичә автха болн эрдмин гемәр бичә гемнтхә гисн төрәр ик көдлмш кегдҗәнә гив. Эннь хамцу үүлдврин аш болҗана.
Зуна сармудт Хальмг Таңһчин социальн делгрлтин, күч-көлснә болн әмтиг көдлмшәр тетклһнә министерств, пенсионн саңгин специалистнрлә болн профсоюзмудын гешүдлә хамцу комиссь тогтаҗ, райодар одҗ көдлмшч күүнә төлә ямаран таал бүрдәсинь үнлҗ ик көдлмш давулсмн. Ут тоодан 48 предприятьд көдлмшч күн ямаран таалд көдлҗәхин туст шишлң үнллһн кегдв.
Тегәд ямаран кевәр иим үүлдвр күцәгдҗәхин тускар таңһчин социальн делгрлтин , күч-көлснә болн әмтиг көдлмшәр теткдг министрин дарук Эльза Нахатинова тодрхаһар келҗ өгв.
Энүнә келсәр, мана орн-нутгт 2014 җиләс авн күч-көлс харлһна туст ик үүлдвр күцәгдҗәнә , тер тоод көдлмшч күүнд сән таал тогтагдҗана. Тегәд эн көдлмш регион болһнд бас күцәгдҗәнә. Предприятьд көдлҗәх әмтн зеткрлә бичә харһтха гиҗ көдлмшч күн болһна орм үнлгдҗәнә. Энүнә төлә көдлҗәх ормд сән таал бүрдәх кергтә. Министерствин специалистнр одахн райодын балһсна һардврт, нань чигн предприятьмүдт күч-көлс харлһна төрәр ямаран үүлдвр давулгдинь медхәр бичгүд йовулла. Октябрь сар күртл тедн маднд хәрү өгх зөвтә. Энүнә ашар әрәсәд күцәгдҗәх күч-көлс харлһна туск шаңһа төсвлә ирлцҗ мана таңһчд 2015-2017-ч җилмүдт эврә программ бүрдәгдхмн гив.
Приютна района муниципальн бүрдәцин ахлачин дарук Алексей Лахнов ахр тооца кев. Энүнә келсәр эднә районд көдлмшч күүнә ормиг шинҗлхин төлә шишлң комиссь бас үүлднә. Энүнә хоорнд социальн даатхлһна сангин, МЧС-ин, әмтиг көдлмшәр теткдг цутхлңгин, района цутхлң больницин һардачнр орна. Эдн предприятьд әәмшг бичә учртха гиҗ цәәлһврин көдлмш давулна, сүв-селвгән өгнә. Зеткртә көдлмшт көдлдг әмтн онц хувц-хунрар, нань чигн тоотар теткгднә гив.
Таңһчд бәәх селәнә эдл-ахуст ямаран кевәр чинртә эн көдлмш давулгдҗахин тускар Хальмг Таңһчин селәнә эдл-ахун министрин дарук Геннадий Рагозин келҗ өгв. Энүнә келсәр, эндр өдр министерствин көдләчнр селәнә эдл-ахуст көдлҗәх әмтнә төлә цуг таал тогтаҗана. Селәнә эдл-ахусин һардачнр сар болһн селвлцәнд ирсн кемлә производствд әәмшгтә йовдлмуд бичә учртха гиҗ ямаран үүлдвр давулгдгин тускар цәәлһҗ өгнә. өдгә цагт селәнә эдл-ахусд 9011 күн көдлҗәнә. Зәрм эдл-ахуст аттестац кегдсмн, эн үүлдвр цааранднь чигн давулгдх. Тиим болв чигн эн җилин зурһан сарин эргцд Октябрьск, Баһ Дөрвдә, үстин болн Целинн райодт дөрвн күн производствд шав авв. Негнь сәәһән хәәв. Иим зеткртә йовдлмуд дәкч бичә учртха гиҗ министерствин көдләчнр цәәлһгч көдлмш давулдг деерән зеткрәс саглдг тоот олзлҗ авх саната. Удлго селәнә эдл-ахун министерствин өргн сүүр болсн кемлә эн төр бас хәләгдх гиҗ министрин дарук келв.
Баһ бизнесин предприятьмүдт ямаран кевәр эн көдлмш күцәгдҗәхин тускар Хальмгт үүлддг күч-көлснә шанһа инспекцин һардачин дарук Александр Эрдни-Горяев келв. Энүнә келсәр, зәрм һардачнр эн төрт оньган икәр тусхахш, энүнәс иштә производствд әмтн шав авна. Тосхлтын нань чигн компаньс эн туст үүлдврән ясрулх зөвтә, эс гиҗ эдн ик ялла харһх болҗана гив.
Селвлцәнә ашар һардачнр производствд әәмшгтә йовдл бичә учртха гиҗ ик көдлмш кех зөвтә гив. Энүнә төлә предприять болһнд күч-көлс харлһна инструктор бәәх зөвтә, немр цәәлһвр көдлмш давулгдх зөвтә. Кемрҗән цуһар хамцу үүлдхлә, производствд учрдг әәмшгтә йовдлмудын то баһрхнь маһд уга гиҗ ашлвр кев.