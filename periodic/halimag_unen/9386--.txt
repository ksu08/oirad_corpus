Хаалһсиг цеврлҗәнә
01-12-2018, 09:54 
үвлин теңгр иткл уга гидг хуучн үлгүр бәәдг биший. Нег киитрәд, нег дуларад, теңгрин бәәдл өдр болһн гилтә хүврнә. Шидрхн нарн ээһәд, дулан билә. Дарунь хойр хонгтан хур шаргад орҗав. һаза хур-чиг, цандгуд, бальчг бәәсмн. Маңһдуртнь болхла генткн киитрәд, цасн орад, һазр көрәд мөств.
Йириндән хаалһин эдл-ахун көдләчнрт үвл зун уга бүкл җилин эргцд кедг көдлмш дала болдг. Нег үлү үвлин цагт көдлмшин кемҗән улм икднә. әмтн көдлмштән харш уга күртхә гиҗ эдн өрүн эрт экләд көдлнә. Шишлң техник олзлҗ, көлгн-күчн йовдг хаалһсиг цаснас, мөснәс цеврлнә. әмтн болн көлгн бичә хальртха гиҗ хаалһст давс, элс болн нань чигн шишлң тоот асхна.
Балһсна көк эдл-ахун хаалһин участкин көдләчнр эв-арһан һарһҗ, улм шунмһаһар көдлҗәнә. Хаалһин участкин ахлач Евегний Бадмаевин келсәр, үвлин теңгрин бәәдлин күчр таалд көдлхд эдн белн бәәсмн. Сөөни дуусн болн өрүн эртәс авн бригадмуд селгәһәр көдлҗ, хаалһст элснә болн давсна холян асхад бәәсмн. Нег үлү светоформудын өөрк, йовһн улс хаалһс һатлдг ормст, өөдм һазрт онц оньган тусхасн болдг. Бачм бәәдлд көдлхин төләд саалтг болҗах төрмүд учрҗахш. Эртәснь белдҗ авсн элснә болн давсна холян кергтә кемҗәнд бәәнә. Тер мет шишлң техник эвдрлт угаһар олзлгдҗана.
Тер мет Росавтодорин медлд бәәх Упрдор "Каспий" ФКУ-н зәңглсәр, хаалһин эдл-ахун организацс үвлин борана кемд көдлхдән белн. Таңһчин һазрт хаалһс хальтрха болхла, 85 шишлң машин хаалһсиг мөснәс цеврлхмн.
Маргарита АРЗАЕВА