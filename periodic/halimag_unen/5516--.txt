Эңкр таңһчм тогтв, Төрскн газетм делгрв...
13-04-2017, 11:15 
Дигтә 60 җил хооран,1957 җилин апрель сарин 14-д, хальмг улс Сиврин тууврас ирснә хөөн "Хальмг үнн" газетин түрүн тойг барас һарла. Терүнә негдгч халхнь "Ленинә диилвртә туг маниг омгшрулна!" гидг нертә нүр статьяһар секгдлә. Газетин материал Ленинә зургар дахулгдсмн. "Гражданск дәәнә чигн, эвин тосхлтын җилмүдт чигн, Төрскән харсгч Алдр дәәнд чигн Ленинә нерн, терүнә диилвртә туг хальмг улсиг омгшрулҗ йовла", - гиҗ терүнд келгднә. Статьяд КПСС-ин ЦК-д, СССР-ин Деед Советин Президиумд, СССР-ин Министрмүдин Советд таңһчин һардвр хальмг улсин нерн деерәс халун ханлт өргҗәнә. Юңгад гихлә, зуг Коммуна партин, Советск Союзин һардврин тууҗлгч шиидврәс иштә Сталинә хар гөрәр гемшәгдсн хальмг улс Сиврин тууврас төрскн теегүрн ирсмн гиҗ статьяд келгдҗәнә.
Бас негдгч халхд йөрәлмүд барлгдҗана. Алтайск крайас ирсн байрин суңһугд иим үгмүд бәәнә: "Алтайск крайкомин КПСС болн крайин күч-көлсчнрин Совет таңһчин "Хальмг үнн" газетин негдгч тойг барлҗ һарснла умшачнриг болн таңһчин цуг улсиг йөрәҗәнә! Алтайск крайд бәәсн хальмгуд күч-көлсәрн ончрдг билә. 34 хальмг орденмудәр болн медальмудар ачлгдла". "Хальмг үнн" газетин коллективиг, терүнә умшачнриг, таңһчин цуг улсиг генерал-полковник Ока Иванович Городовиков, КПСС-ин Ставропольск крайкомин сегләтр И. Лебедев, КПСС-ин Карачаево-Черкесск обкомин сегләтр В. Гошоков, Алтайск крайин күцәгч комитетин ахлач С. Шевченко, "Кызыл-Карачай" газетин ах редактор Ю.Кульбеков, "Бурят-Моңһлын үнн" газетин ах редактор Г. Лобсанов, "Советская Калмыкия" болн "Ставропольская правда" газетмүдин редколлегиймүд, Хальмг Таңһчин комсомольск организацин оргбюро ахта үнн седкләсн халунар йөрәсмн.
Газетин хойрдгч болн һурвдгч халхст шиңкән үүдсн Хальмг автономн областин экономикин болн социальн бәәдлин туск материалмуд барлгдҗана. "Халунар тосҗана" гиҗ нег зурц нерәдгдҗәнә. Терүнд Целинн района "Ленинский" совхозд болн "Родина" колхозд 30-40-әд хальмг өрк-бүл ирәд төвкнв, тедниг бәәрн һардвр болн әмтн халунар тосв гиҗ келгдҗәнә.
Журналистнрин болн селькормудын бичсәр, Западн районд 50 гектар аһута һазрт темснә модд тәрсмн. Дәкәд 50 һар нүкд малтҗ бел кечкҗ. Сарпан районд 18000 мод тәрәд, дәкәд 13530 мод суулһх нүк малтгдсмн, гиҗ зәңглҗәнә.
Тер цага дәкәд нег темдг - таңһч колхозмудас, совхозмудас болн эздүдәс мал хулдҗ авчала. Апрель сар күртл шаңһ 20770 толһа бод мал болн 3500 һаха хулдад авчксн бәәҗ.
Дарук зурцд Элст балһсна Ленинә нертә колхозин 4-ч тойгта сүргин ах үкрч Джона Борис 45 үкрәс 45 туһл авсмн, даалһврар болхла эн малч 142 үкрәс 142 туһл авх зөвтә гиҗәнә.
Газетин сүл халхд сойлын төрәр барлсн материалмуд умшачин оньг авлхнь маһд уга. үлгүрнь, нег зурцд Элст балһсна сойлын Герин тускар зәңглгдҗәнә. Түүрвәчин бичсәр, балһсна ДК таңһчин фестивальд белдҗәлә. Йир даавртаһар худрук Фаина Лунева, аккордеонист Петр Кабаков эврә кергән күцәҗәнә, гиҗ зурцд бичгдҗ.
Зар баһ орм эзлв. Нурһлҗдан "Хальмг үнн" газетин бичгдлһнд нерәддг бәәсмн. Келхд, тиигхд нег җилин бичгдлһнә үннь 52 арслң 20 деншг, 9 сара - 39 арслң 15 деншг, өрәл җилин бичгдлһн болхла 20 арслң 20 деншг күрдг бәәсмн.
Тер цагт газетин ах редактор Дорҗ Мукебенов билә.

Василий ШАКУЕВ