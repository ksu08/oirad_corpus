Баһчуд медтхә гиһәд
14-11-2018, 10:22 
Ухата болн һәргтә күүнә тускар
Сән күүнә өөр кезә чигн зуһудад гүүдг, хов авч ирдг күн йовдгиг цуһар меднә. Тегәд чигн "Сарин өөр нег одн, сәәни өөр нег җоһмда" гидг үлгүр бәәдг биший. Тер иигв, эн тиигв гиһәд хов-шив зөөһәд бәәдг күүнд, үнәртнь келхлә, йир дургов. Сән күн үзсн соңссан, му күн уусн-идсән гидг. Сән күн гисн - ухата күн. Ухата күн тиим һазрт биләв, иим юм үзүв гинә. һәргтә күн болхла: "О, бидн әрк уулавидн, мах идләвидн",- гиһәд идсн-уусан келдг.
Дәкәд "Эццн мөрнд гүүдл уга, өнчн күүнд дөң уга" гидг. "Му гиҗ бичә дөөгл, сән гиҗ бичә зуһуд" гисн үлгүр бәәнә. Яһад гихлә тер му күн маңһдур чи чивәд үкчәхлә, чамд һаран өгәд тач авхнь биз.
Батор Адучиевин эк Шургча Эренценовнан тускар би дотран саннав. Терүнд әмд бәәсн деернь бумб тәвх кергтә гиҗ санҗанав. һанцарн гишң (авальнь эрт сәәһән хәәсмн) дөрвн үрән асрҗ босхад, тедндән чик сурһмҗ, ах сурһуль өгәд, төрскндән туста, ухата-тоолврта үрд өсксмн. Ууһн көвүнь Батор Канурович Орн-нутгин Хүүвин депутат болад, Хальмг Таңһчин нер дуудулад көдлҗәнә. Тер ямаран ик үүл! Ташр Шургча Эренценовнан күүкднь цугтан ухата. Ухата болад тедниг цуһар таңһчд тоомсрта улс гиҗ күндлнә. Батор Кануровичиг би йир күндлнәв. Эндр күцсн күцәмҗдән эн бийнь, кенә чигн дөң угаһар, күрсмн. Талдан күүг деерәснь алт кеһәд асрвчн тус болшго. Яһад гихлә альдас тер ирҗәхнь медшго. Тегәд му юм үзәд йовхла ухан ордг. Одахн Батор Канурович экдән нерәдсн шүлгән нанд үзүлв. Миниһәр болхла, йир сән шүлг.
Көвүни седкләс
Өдр-сө уга,
Унтл-кевтл уга,
Өскәд-босхад авсн
Эңкр эк, тандан,
Эңкр көвүни седкләс
Өвдгдтнь мөргҗ ханҗанав!

Одгә цагин
баһчудын тускар
Өдгә цагин баһчуд нурһлҗдан ик сурһульта. Ухата. әвртә гидг чадмг, шулун-шудрмг улс. Болв тедн дунд юм кехәр седдго баһчуд бас бәәнә. Дала сурһуль чигн уга, көдлхәр чигн бәәхш. Хар көдлмш кедг улс дора улс гиҗ санна. Тер хоорнд хар көдлмш келго һазр деер бәәҗ болшго. Тер көдлмшиг кех күн кергтәлм. һазр хаһлх, мал өскх, буудя тәрх, өвс хадх болн нань чигн. Тиим көдлмш эс кехлә, күн харһнад үкхмн. Ямаран чигн көдлмшиг эврәннь чидләр кех кергтә. Кен ю чадна, терүгән чадсарн кех зөвтә. Чаддго күн тиигәрән орх зөвго. Тиим күн тиигәрән орвчн чадшго, зуг әмтнд му һарһх. Көдлмш кеҗ чадшго деерән тер көдлмшч ормиг тус угаһар эзлх. Тегәд чигн күн болһн зуг медсән болн чадсан күцәх зөвтә.

Тәмк татдг, әрк уудг улст
Орчлңд әрк тәмк хойрас керг уга юмн уга. Шуд һә болхас нань юмн уга. Кех көдлмшт, күцәх даалһврт харшлна. Тәмк татлһн күүнә эрүл-мендд му нилчән күргнә. Тәмк татдг улс нурһлҗдан оошгтан, зүркндән гем авна. әрк уухларн, керлдшго, гүвдлдшго күүнлә керлдхич, ноолдхич. Кех көдлмшән кешгоч. Тегәд чигн әмд бәәхәр седҗәхлә, күн кевтә чиктән бәәхәр бәәхлә, әрк уухмн биш, тәмк чигн татхмн биш!
Би ач көвүһән Таганрог балһснур сурһульд йовулҗаһад келүв: "Чи тиигәрән җирһхәр йовҗахшч, көдлхәр йовҗанач. Яһад гихлә оданас авн сурһуль - чини һол көдлмш болҗахнь маһд уга. Сурһуль авсна хөөн чи ю болв чигн кеҗ чадхич. Тендән күн кевтә чикәр бә, хамгин түрүнд әрк бичә у, тәмк бичә тат. әрк эс уухла, әмтнд үзмҗтә болхич, тәмк эс татхла, эрүл-мендчн бат болхмн". Иигҗ герәслҗ ач көвүһән сурһульд үдшәләв. Болв тенд ач көвүндм общежить өгсн уга. Тиигхлә күүнә герт нег хора нәәмәдлләвидн. Тегәд көвүн сурһулин туршт күүнә герт бәәһәд сурһулян төгсәлә. Общежить эс өгснь нам сән болв гиҗ санҗанав. Юңгад гихлә общежитьд бәәсн болхла, олн көвүдлә хамдан бәәһәд му авъяс дасх бәәснь юмн биш. Ач көвүм кезәнә университетән төгсәсн бийнь, әрк чигн уухш, тәмк чигн татхш.

Төрскн келнә туск тоолвр
Мини тоолврар, эндр мана хальмг келн күнд бәәдлд туссн кемд, таңһчин школмудт хамгин түрүнд бичкдүдиг төрскн келнд орулх кергтә. Өдр болһн теднлә хальмгаһар күүндәд, келндән орулчкад, зокал дасхх кергтә. Яһад гихлә төрскн келән меддго сурһульчнр хальмг зокал чигн медшгонь маһд уга. Хәләлтн, тер Ар Кавказин келн-улс эврә келнә зокалмудан сәәнәр эс медв чигн эврәннь келән цугтан сәәнәр меднә. Кезә чигн, альд чигн мел эврәһәрн күүндәд йовцхана. Мадн теднәс үлгүр авх зөвтәвидн.
Тиигчкәд хальмг күн өрк-бүлдән өдрин дуусн зуг эврәһәрн күүндх зөвтә. Келнд харш болх зака батлн гиҗәнә гиҗ одахн соңслав. Не тегәд! Арвн чигн тиим зака батлҗ автха! Мадн элгн-садтаһан өдр болһн гертән хальмгаһар күүндәд бәәхлә, ямаран чигн закан мана келнд харш болшгонь лавта!
Эс гихлә иим үлгүр. Хальмг кел делгрүллһнә туст зака батлҗ авсмн. Йир сән. Болв кемр бидн орсаһар күүндәд бәәхлә, ямаран чигн сән закан хальмг келнд тус болшго. Келхд, мини тоолврар, маднд хальмг келнә туст оңдан закан кергтә. Тер ямаран гихлә тер заканас иштә Хальмг Таңһчд һардачар көдлхәр бәәх күн эрк биш хальмг кел медх зөвтә.
Зәрм хальмгуд келән сәәнәр меднә, зуг эврәһәрн келхш, ичнә. Юңгад тиим йовдл учрҗахмб, яһад күн бийәсн ичҗәхмб? Зәрмснь болхла: "Би эврәһәрн мууһар меднәв, хальмгаһар келхдән эмәҗәнәв",- гицхәнә. Эмәхмн биш! Мууһар болв чигн, өрәл дөрвнәр болв чигн, талт-мулт болв чигн төрскн келәрн келх кергтә! Чадсарн, медсәрн келәд бәәхмн болҗана! Эндр мууһар келҗәнәч, маңһдур невчкн сәәнәр келхич, нөкәдүр энүнәс сәәнәр ду һархич. Тегәд өдр ирвәс келн ясрад йовх! Сиврт тусхларн бидн нег чигн орс үг меддго биләвидн. Тиигәд орс заагт бәәһәд, түрүләд орсаһар талт-мулт келдг болвидн, җил болад меддг болувидн. Ода болхла цуһар орс келәр күүндәд, эврә келән мартад хуурчана.
Хальмг кел делгрүллһнд мана таңһчд олнд зәңгллһнә эв-арһс тәвцән орулх зөвтә. Нег үлү хальмг телеүзл болн радио. 60-ч, 70-ч 80-ч җилмүдт хальмг радиоһар зогсл угаһар гилтә хальмг келн соңсгдад бәәлә. Радион көдләч Ченкалин Бадм төрскн келәр хальмг улсин бичәчнрин болн шүлгчнрин үүдәврмүд даңгин умшдг билә. Тер ямаран сәәхн келтә диктор билә! Терүг соңссн күүнә чикнә хуҗр хандг бәәсмн. Келән мууһар меддг улс заядар төрскн келндән иҗлдәд, терүндән улм сәәнәр дасдг бәәснь лавта. Ода мана радиод хальмг улсин бичәчнрин зокъялмуд умшдг соңсхвриг дәкнәс босхх кергтә гиҗ санҗанав.
Бәәрн телеүзлин тускар бас нег цөн үг келхәр бәәнәв. Ода тенд көдлҗәдг хальмг диктормуд эндүтәһәр "Өрүнә һарц" болн "Асхна һарц" гиҗ соңсхвран нерәднә. "Өрүнә" болн "асхна" гисн орсаһар "утром" болн "вечером" гисн үгмүд. үлгүрнь, "өрүнә ирв - пришел утром". Тегәд чигн "Өрүнә һарц", "Асхна һарц" гисн хаҗһр, чикәр болхла - "Өрүни һарц", "Асхни һарц" гиҗ келх кергтә.

Бичҗ авснь
БЕМБИН Очр
(Цааранднь барлгдхмн.)