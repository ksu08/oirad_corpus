Шин гермүд тосхгдх
26-09-2014, 19:57 | Таңһчин зәңгс
Мана таңһчд хуучн эвдрсн гермүдәс әмтиг нүүлһлһнә программ йовудтаһар күцәгдҗәнә. Таал уга, нурҗах гер-бүүрт бәәсн улс шин тосхгдсн гермүдт таалмҗта патьрмудт орсмн. Эздүднь нүүҗ һарсн эҗго гермүд үзмҗ уга, му бәәдләрн хотл балһсна кец-таалыг муурулҗала. Тегәд чигн Элстд хуучн гемүдиг нуралһна көдлмш кегдҗәнә.
Хуучн, эвдркә гермүдәс әмтиг нүүлһлһнә программ күцәлһнә йовудт Ленинә, Клыковин, Губаревичин, Правдын, Поповичин, нань чигн уульнцст бәәсн 30 шаху гер урднь нурасмн. Цуг тер гермүд 1950-1960 җилмүдт тосхгдсн билә.
өдгә цагт балһсна Ленинә уульнцд 256-ч, 230-ч, 309-ч тойгудта эҗго гермүдиг нураҗана. Эвдркә гермүд әмтнд әәмшг учраҗана, ташр теднә ик зунь балһсна цутхлңд бәәнә. Хуучн гермүдиг нурасна йовудт саалтг учрад бәәв. Юңгад гихлә эн гермүдин өөр әмтн эврән босхсн тосхлтс бәәҗ. Тегәд тер тосхлтс темдглҗ бичәтә угаһинь медҗ авхин төлә федеральн регистрационн цергллтин заллтур эрлһс бичх керг учрв. Тер онц эздүдин тосхлтс зөв угаһар тосхгдснь илдкгдв. Болв терүгинь медҗ автл дала цаг үрв.
Хуучн гермүдиг нурасна хөөн сулдхгдсн һазрин участкуд аукционд зарлгдад, дарунь хотл балһсна генеральн зурала ирлцәтәһәр энд шин гермүд тосхгдхмн.