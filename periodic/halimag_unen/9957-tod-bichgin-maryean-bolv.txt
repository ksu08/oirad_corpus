«Тод бичгин» марһан болв
11-09-2019, 11:34 | Таңһчин зәңгс » Сурһуль-эрдм
һаха сарин 5-д Элст балһсна 15-ч школд Оһтрһуйин Дала Намкай Джамцо Зая-Пандитын 420 җилин өөнд нерәдсн керг-үүлдвр давв. Кезәңк хуучн хальмг бичмр «Тодо бичгин» таңһчин 2-ч марһан болв. Эн сән зәңг соңссн хальмг келнә багшнр әрүн җивр урһсн мет агчмин зуур көлг олҗ авад нисәд ирцхәв. Мадниг тосад, чирәдән нарн урһсн Аршана багшнр эврәннь һардачтаһан школурн орулв, школын директор А. Эрендженов ирсн гиичнрән сәәхн хальмг келәр йөрәһәд байрлсан медүлв. Хальмг Таңһчин ачта багш, сурһуль-эрдмин болн номин министерствин көдләч З.Убушиева хурсн багшнрт ханлтан өргәд йөрәв.
Ке-сәәхн хальмг бүшмүдтә Аршана сурһульчнр гиичнрт билг-эрдмән үзүлв: 1-ч классин өкәр бичкдүд баахн багштаһан тәәз деер һарч йөрәл келв. «Теегин торһас» гидг дуучнрин баг «Море притч» ду дуулв (һардачнь-көгҗмин багш Г. Дорджиева).
«Хонхо – калмыцкая хрестоматия» социальн төсвд орлцачнр А. Басхаева, Б. Мукаева, А. Хулхачиев багш Болдырев Шургчин тускар келҗ өгв. Эн күн Чехия орн-нутгт 5 дегтр барлсмн. Хальмгудт орс кел дасххар зүткҗ йовсн бәәҗ. Эндр болхла хальмг келән дасх цаг ирв. Тегәд төсвд орлцачнр хальмг келән сәәнәр дасхин төлә ухан-седклән негдүләд, тод бичг зааҗах багшнрт эркн биш кергтә «Дидактическ наадд», «Тодо бичг» - бичкдүдт» гидг сурһулин дөңцл үүдәсн бәәнә. Школын музейд 9-ч классин сурһульчнр шар шаҗна сойлын тускар соньн экскурсь давулв (һардачнь – орс келнә багш Н. Бадмаева).
Марһанд йисн школын сурһульчнр орлцв. Орлцачнр «Тодо бичгин» Цаһан толһа меддгән, хуучн бичгин, үзгүдинь чикәр болн сәәхнәр бичдгән биирәр зурад үзүлцхәв.
Гиичнриг улан зандн цәәһәр, шарсн боорцгар, махта хотар тоов. Школын бәәдл маднд икәр таасгдв.
Аршана школасн бидн Бурхн Багшин Алтн Сүмд ирәд, «Тодо бичгин» каллиграфин һәәхүллә таньлдвидн. Е. Бембеев (филолог номин кандидат, КИГИ РАНа номт) маднд хуучн хальмг бичмрәр бичсн цецн үгмүд, хуучн моңһл үүдәврмүд умшад медүлв. Соньн кесг юм соңсад, мергҗлтән өөдлүләд байрин җиврән делскәд, гер-герән темцвидн.
Эн әрүн чинртә, сән йорта кергиг гүн уха гүүлгәд, сансн санаһан негдүләд күцәсн өгәнч седклтә бурхна байр үүдәсн аршанахн! Оньдин дөрвн цагт теңгрин гем-шалтг уга, маңна тиньгр, махла хооран, цааранднь чигн хальмгин йосар, өөрдин заңгар кишг-буян эдлҗ амрч-җирһҗ йовхитн Олн Деедс Бурхд хәәрлҗ өршәтхә!
Анастасия ДАВАЕВА,
Хальмг Таңһчин ачта багш
Шарнут селән