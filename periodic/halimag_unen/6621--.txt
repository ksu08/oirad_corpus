Нер өглһн
01-11-2017, 12:39 
Хальмг күн хальмг нертә болх зөвтә. Кезәнә эн авъясан хадһлҗ, цуг хальмгуд хальмг нертә бәәсмн: Бадм, Бембя, Дорҗ, Деләш, Кеемә,Төгрәш гиҗ. Ик кезәнә һарсн нилхд нер өглһнд кесг авъяс бәәсмн. Кезәнә үрндән нер өгх болхларн, гелңд одад, ном секүләд, номар нер өгүлдг бәәҗ. Гелңгин сексн номд ямаран нер һарч ирнә. Тер нериг нилхд өгдг бәәҗ.
Урднь эк эцк хойр һарсн көвүн үрндән эврән нер өгдго бәәсмн. Энүнә тускар хальмг туульст келгднә. Эркҗән уга бурхн-шаҗна номар, эс гихлә элгн-садндан күндтә, хамгин тоомсрта күүнә сүв-селвгәр нер өгдг билә.
60-ч җилмүдт нег баахн хальмг өрк-бүл бичкн хотнд бәәсмн. Эднә өрк-бүлд көвүн үрн һархла, экнь бийдән тааста Санан гидг нер өгч. Тиигхд эн нерн ховр нернд тоолгддг бәәҗ. Тегәд нег хотна улс яһсн сән нер өгсмб гиҗ өврәд төр кецхәҗ. Тер үрнь нилх цагтан гемнәд өңгрҗ одв. Цутхлң селәнәс ууҗмд бәәх хотнд эмч уга бәәснә учрар тиим һашута йовдл учрсмб, аль күүнә нүдн күрсмн, меддг арһ уга. Болв дарунь дәкәд нег көвүн һархла, экнь авалиннь авһиг нер өгтн гиҗ сурсмн. Тиигхләнь көгшә: "Нә, орс нер зүүһәд хальмг Иван болад йовтха!" гиҗ. Тер медәт нег төрлә нилхд орс нер зааҗ өгснь орта гиҗ сангдна. Кезәнә нилх төрәд, уданд бәәлго, хорад бәәхлә, Эрлг номин хааг меклхәр талын келн-әмтнә нер өгдг бәәҗ. Тер мет күүнә нүдн күрәд харш болҗана гиҗ келдг бәәсмн. Күүкднь хорад бәәдг өрк-бүлд һарсн бичкдүдт зөрц му нер өгдг бәәҗ: Өтн, Нуста, Му, Меклә, Му Көвүн, нань чигн. Му нерн күүнә нүднәс, гем-шалтгас гетлдг бәәҗ гиһәд медәтнр келнә. Урднь болхла, Така, Ноха, Яман, һаха гидг хальмг нерд дала бәәсмн. Зуг ода өвәрц болҗ медгдхәс биш. Сансн санань бүтәд, иим нертә бичкдүд ут нас наслдг бәәҗ. Ардасн бас дүүнрән дахулдг мөн. Яһҗ медхв? Эн авъяс чик чигн биз. Иим нер зүүсн бичкдүд хөөннь өсәд-босхларн эврә нерәсн ичдго бәәҗ, юңгад гихлә учринь медәд, зөвшәрәд бәәдг бәәҗ. Кезәнә тедү дүңгә эк-эцкән соңсдг, күндлдг бәәсмн. Яһад нанд тиим му нер өгсмб гиҗ эк-эцкдән һунддго бәәсмн. Ода чигн иим нердәс бүрдсн өвкин нерн хара бишәр харһна: Такаев, Гахаев, Нохаев, Хулхачиев, Яманов, Мукебенов.
Дәкәд болхла хальмгуд күүкдтән сарин өдрин то өгдг бәәҗ. Урднь Зурһан, Долан, Нәәмн, Йисн, Арвн гидг нерд олар харһдг бәәсмн. Келн улсин байрин өдрлә харһҗ төрсн күүкдт Зула, Цаһан гидг нерд өдгә цагт чигн өгнә.
Нилх төрҗәх саамла кен түрүн болҗ ирхлә, тер күүнә нерн нилхд өгдг бәәҗ. Санҗ гидг нертә күн орҗ ирхлә, нилхин нерн Санҗ болдг. Делгр гидг нертә күүкд күн орҗ ирхлә, нилх күүкнә нерн Делгр болдг бәәҗ. Ямр нег ончта йовдл учрҗах кемд үрн төрхлә, бас терүнлә ирлцүләд нер өгдг бәәҗ. Нег иим үлгүр заахар бәәнәв. "Мини нернә тууҗ иим. Җирдгч җилмүдт мана өрк-бүл Баһ Дөрвдә района нег селәнд бәәсн цагт Кермн гидг күүкнд әрк зөөҗ, дигтә тер өдр би төрсн болдг. Тиигәд нанд Кермн гидг нер өгснь тер", - гиҗ таньл күүкд күн келҗ өгв. Найдгч җилмүдин чилгчәр төрсн Бадма гидг баахн залу яһад энүнд тиим нер өгснәннь тускар иигҗ келнә. Дигтә эн төрхлә, нег уульнцд бәәсн өөрхн элгн-садна көвүн әәрмд церглҗәһәд, ахр болзгин амрлһнд ирсн бәәҗ, тиигәд энүнә нерн эн байрта йовдлыг тодлулна. Тер кемд хам-хоша бәәсн Бадма көвүн әәрмәс эс ирсн болхла, талдан чигн нер өгх бәәсн болҗана.
Байрта күүкд күн эврәннь тууҗан келнә: "Би эк-эцкдән хойрдгч күүкн үрн, эдн болн элгн-саднь тохминнь нер дуудулх көвү күләҗәсмн. Тегәд намаг керглго, уданд нер өглго бәәҗ. Тиигәд нег дәкҗ экм ямаран нер өгхм гиһәд уха туңһаҗаһад, һазаран һарад, түрүн харһсн күүкд күүнә нер өгнәв гиҗ шииднә. Тер кемд дигтә нег уульнцд бәәсн уйн наста Байрта күүкн худгас суулһта ус зөөҗ йовсиг үзәд, тиигәд терүнә нер өгсмн. Тер күүкн йир көдлмшч, дигтә-дарата күүкн бәәсмн".
Күн болһна нерн өглһнә тууҗнь өвәрц. Бадмин Алексейин "Арнзлын гүүдл" гидг романд Ямашка гидг нертә күүкнә дүр үзүлгдҗәнә. Яһад тиим нер өгснә тускар үүдәврт тодрхаһар келгднә. " Мини өвк эцк хойр көвүтә билә. Ик көвүнәснь һурвн күүкн һарад, нань үрн һарч уга. Хойрдгч көвүнь, мини эцк, бас хойр күүкн, мини эгчнриг, һарһад, һурвдгч үрнь би һархмн бәәҗүв. Ода мини тохмин нер дуудулх көвүн һарх, неринь эврән өгнәв гиһәд өвгн келсн бәәҗ. Дигтә намаг һархд өвк гертән уга, ик көвүндән гиичд бәәҗ. Күүкн һарв гиҗ өвгнд зәңг өгхдән манахс терүнәс әәһәд, тагчг бәәҗ. Хойр сар болад өвгн хәрҗ ирхлә, би зөвәр бооҗсн бәәҗүв. Тегәд мини ээҗ намаг өкәрләд, ямана ишк гидг бәәҗ. "Ямана ишк чигн болг", - гиһәд ач көвүнә ормд күүкн һарснд уурлсн өвгн тиим нер өгсн бәәҗ. Арһ уга. Аавас әәдг болн күндлдг мини эк эцк хойр тер нернднь зөвшәлнә. Зуг сельсоветд герчллһнә цаас бичүлхәр ирхлә, сегләтрнь келҗ: - "Тиим нерн спискд уга". Арһ уга мини экин эрлһн дегәд генәртә болад, сельсоветин сегләтрин зүркнь уйдад: - "Нә, нернь Ямашка болг. Күүкн күүнд ирлцңгү, гертән өвгнә өөр, ямана ишк чигн гитн!" - гиҗ мел кенә чигн санаһар эс болсн бийнь, өвгиг тевчәд, тиигҗ мини нер герчллһнә цааснд бичҗ". Тиигәд эн үүдәврт күүкн нернәннь тускар бүкл тууҗ келҗ өгнә. Аштнь Ямашка гисн сәәхн болн келхд амр нер зүүҗ.
Хальмг нердин тууҗнь байн болчкад, йир соньн. һундл төрхд, өдгә цагт уул хальмг нердин тонь баһрад, хуучн нерд һолгдад, нурһлҗдан орс нерд делгрәд йовна. Икәр тәвсн 20-25 хальмг нерн олзлгдна. Хуучн нерд йир ховр. Дорас өсч йовх баһчуд келн-улсиннь нердәр соньмсҗ, үрн-садндан уул хальмг нерд өгәд бәәхлә сән болхмн гиҗ сангдна. Эннь төрскн келндән, сойлдан хәәртә болдгин темдг болхнь мөн.

Маргарита АРЗАЕВА