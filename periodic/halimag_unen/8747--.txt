Шалтгта улс марһлдх
19-09-2018, 12:07 
Өцклдүр Элст балһсна администрацин толһачин дарук Галина Васькина болн "Шин җирһл" гидг гемтә-шалтгта улсин олна организацин ахлач Александр Каманджаев "Калмыкия" РИА-д болсн брифингд "Элиста - город равных возможностей" гидг фестивалин тускар келҗ өгв. Эн фестиваль мана таңһчд хойрдад давулгдҗана. Нидн болсн фестивальд 9 района элчнр орлцсн билә.
Харһлтын эклцәр Г.Васькина хотл балһснд гемтә-шалтгта улсин төлә сән таал тогталһна, спортивн болн билг-эрдмин керг-үүлдврмүд давуллһна туст күцәгдҗәх көдлмшин тускар хувалцв. Эндр Элстд нәәмн миңһн шаху гемтә-шалтгта күн бәәнә. Хотл балһсн иим улсин төлә "Социальн дөң күрглһн болн күч-көлс харлһн" гидг программд "Доступная среда" гидг подпрограмм батлгдсн бәәнә. Балһсна сойлын, эрдм-сурһулин, хулд-гүүлгәнә, эрүл-менд харлһна учрежденьст шалтгта улсин төлә таал тогтагдҗана. Эндр 8 школд инклюзивн сурһуль-эрдмин, 2 бичкдүдин садт мөч тату болн дүлә күүкд-көвүдин төлә сән таал тогтагдв. Элст балһсна администрацин толһачин мөрәһәр спортын болн сурһулин халхд күцәмҗ бәрсн шалтгта улс ачлгдна.
Давсн җилд хотл балһсна администрацин дөңгәр "Элиста - город равных возможностей" гидг фестиваль түрүн болҗ давулгдв. Эн җил терүнд мана таңһчин командсла хам-хоша бәәх Ставропольск крайин Ипатово болн Благодарный балһсдын элчнр орлцхан медүлв. А.Каманджаевин келсәр, Аһш болн Əәдрхн балһсдас гемтә-шалтгта улсин командс бас ирхмн гиҗ күләгдҗәнә. Фестиваль сентябрь сарин 22-т Зая-Пандитын нертә Этносойлын гимназьд болхмн. Марһан 12 дисциплинәр давхмн, эннь шатр, дөөв, дартс, теннис, пауэрлифтинг болн нань чигн. Ут тоодан 108 призер болн дииләч Дипломар болн үнтә белгәр ачлгдхмн. Марһа давуллһнд әрәсән ДОСААФ-ин региональн әңг, "Негдсн әрәсә" партин КРО, балһсна предприятьмүд дөң-тусан күргҗәнә. Тиигәд, Энергосервис, Водоканал, СпецАТХ болн талдан организацс шишлң мөрә зарлсн бәәнә.

ДООҖАН Наталья