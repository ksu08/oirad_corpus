Шүлглән болн хавр нег үндстә
24-03-2017, 15:47 
Җил болһн март сарин 21-д шүлгләнә нарт-делкән Өдр темдглгднә. Иим йовдлд нерәдҗ, "Калмыкия" таңһчин зәңгллһнә агентствд Хальмг улсин шүлгчнр Владимир Нуровла болн Григорий Кукарекала пресс-конференц болв.
Хальмг Таңһчин улст март сар йириндән
шүлгләһәр дүүрң болҗана. Юңгад гихлә, март сарин 13-д таңһчд Хальмг шүлгләнә өдр темдглгднә. Эн җил шүлгләнә өдр нег үлү ончта болв. Хальмг улсин шүлгч Көглтин Даван 95 җилин өөнлә ирлцүлгдҗ, шүлгләнә байр давулгдв.
Иигәд март сарин туршарт таңһчд олн һазрар шүлгүд соңсгдҗ әмтнд сергмҗ үүдәҗәнә. Хаврин түрүн сар тиигәд келнә сәәхн зөөр болҗах шүлгүдәр дүүрң болдг учрнь ик хол тууҗас эклдгинь Хальмг улсин шүлгч, Хальмг Таңһчин күндтә иргн Владимир Нуров цуглрсн журналистнрт келҗ өгв. Өвкнрин үүдәсн амн үгин зөөр үйәс үйд келгдәд, хадһлгдад, мана цаг күртл ирсн болҗана. Кезәнәс авн эврә бичлттә бәәсн өөрд-хальмгуд амн үгин зөөрин туст олн улс дунд нер һарч йовсмн. Энткгин хөөн хальмгуд туулин туст делкәд хойрдгч орм эзлҗәнә, гиҗ номт Владимирцовин келсн гүн товчта үгәр бәрмт авад, Владимир Дорджиевич өдгә цага шүлгләнә үндсни эклц ямаран бәәсинь медүлв. Иакинф Бичурина, Александр Пушкинә болн нань чигн нертә улсин тоолвриг тодлулад, Зая-Пандитан аһу ик нилчиг зааһад, хальмгудын урн үгин билгин зөөр ямаран күңкл бәәсинь шүлгч тодрхаһар медүлҗ чадв.
Төрскн келн йоста шүлгләнә ул болдгин тускар Владимир Дорджиевич дәкн нег батлҗ келәд,
шүлгүдән умшҗ өгв.
Эврәннь үгдән Хальмг улсин шүлгч Григорий Кукарека эврә келән сәәнәр медлһн, эврә келәрн ухаллһн шүлгләнә ул-сүүрт бәәдгин туск тоолвриг цааранднь гүүдүлҗ келв. Хальмг улсин шүлгч Калян Санҗ шүлглән келн улсин болх зөвтә гисн үгинь Григорий Григорьевич тодлулв. Хальмг шүлгчнрин үүдәврмүд ик делгрлт авад, дала һатлҗ, олнд темдгтә болҗ. Терүнднь герч кеҗ, США-н Конгрессин библиотекд Д.Насуновин, С.Бадмаевин, Т.Бембеевин, Г.Кукарекан, хальмг нань чигн шүлгчнрин үүдәврмүд бәәхин тускар келгдв. Төрскн литературт зөвтә орман олсн Д.Шанаевин, Д.Насуновин, С.Бадмаевин шүлгүдиг Григорий Кукарека умшҗ өгв.
Хальмг шүлгчнрин үүдәврмүд талдан келнд баһ бишәр орчулгддг бәәсинь тодлад, украин келнд орчулгдҗ, тенд һарсн антологин тускар шүлгч келҗ өгв. Тер хураңһуд орсн хальмг
шүлгчнрин шүлгүд учр-утхтнь ирлцәтә өңгтә цааснд барлгдсиг эн үзүлв. Литературмуд хоорнд бәәсн залһлдан ямаран өөрхн бәәсинь, шүлглән әмтнә җирһлд ямаран орм эзлҗәсинь иим нег үлгүр медүлҗәнә. Дөчн җил хооран Украинд барлгдсн тер дегтриг барлҗасн типографин көдләчнр хар ширин үнринь дархар гертәсн бал авч ирәд, холяд, зууһрад барлсн төләд, тер дегтрин халхс тиим олн цаг давсн бийнь балын әмтәхн үнртә.
Теегт урһдг олн урһмлыг, энд бүүрлдг олн шовуд меддг, һазр-усна неринь сәәнәр меддг Григорий Кукарека соньн олн тоотын тускар журналистнрт келҗ өгв, шүлгүд орс болн украин келәр умшв.
Шүлгләнә нарт-делкән өдрт нерәдсн харһлт йир туста болв. Йиртмҗин серлт - хавр болн
күмни серлт - шүлглән әдл үндстә болҗахиг харһлт медүлв.

УШКАНА Сувсн