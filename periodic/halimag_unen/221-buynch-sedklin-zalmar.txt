Буйнч седклин залмҗар
29-08-2014, 16:00 | Таңһчин зәңгс
Давсн үлмҗ өдр шин сурһулин җилин өмн өргнд Элстд «Бичкдүдт школд орхднь нөкд болтн – алиментән өгтн» гидг нерәдлһтә буйнч седклин керг-үүлдвр дәкнәс давулгдв. Сән авъяст тохрсар Хальмг Таңһчд үүлддг әрәсән ФССП-н заллт энүг Бурхн Багшин Алтн сүмин хурлын, Элстин болн Хальмг епархийин элчнрлә, балһсна арһлачнрла хамдан бүрдәв.
Тер өдр «Октябрь» кинотеатрин бәәрнд арһлачнр Арслан Бадаев болн Лидия Нахашкиева эцкнрнь алимент өгдго, баһ тетквртә өрк-бүлмүдин 20 бичкдүдиг әмтәхн хотар тоов. Дарунь күүкд-көвүдт планетарийд одх үрвр кеҗ, эднд тааста мультфильмс үзүлв.
Бичкдүдин байрт Канур лама, Элстин болн Хальмг епархийин социальн теткврин керг-төрәр үүлддг әңгин һардач Юрий гелң, государственн учрежденьсин болн олна туслмҗин көдләчнрин профсоюзин рескомин ахлач Борис Надбитов ирҗ, цуг өрк-бүлмүдт канцелярск эд-тавр болн хот-хол бәрүлҗ өгв. Хальмг лам болн орс чонҗин гелң бичкдүд сурһулян сәәнәр суртха, өрк-бүлмүднь амулң менд бәәх болтха гиҗ ном умшв.
Тер мет «МегаФон» сотов компань эн буйнч секдлин керг-үүлдврт орлцҗ, шин сурһулин җилин экцлә күүкдиг йөрәҗ, эднд белгән нерәдв.
Таңһчд үүлддг әрәсән ФССП-н заллтын һардачин үүлиг дав зуур дааҗах Анжелика Бадмаева бас йөрәлин үг келв: «Бидн җил болһн буйнта керг-үүлдврмүд бүрдәнәвидн. Бичкдүдин хөв-кишг үзхлә, эднә җиңнсн инәд соңсхла, чееҗ байрар дүүрнә. Бидн күүкдт белгүдән өгхләрн, хамгин түрүнд эднд оньган тусхаҗ, килмҗән күргхәр бәәнәвидн», - гиҗ келв. Дарунь Анжелика Михайловна буйнч седклин керг-үүлдвриг бүрдәсн цуг улст зүркни ханлтан өргв. Эдн цуһар бичкдүдт байр үүдәҗ, хөв-кишг белглв гиҗ эн темдглв.
Буйнта акцин чилгчәр хойр ачта ээҗ Любовь Семеновна Воля бичкдүдт белгүд бәрүлҗ өгч, оньган тусхаҗ, дөң-нөкд болснднь буйнта керг-үүл бүрдәсн цаһан саната, өр-җөөлн улст күүкдин элгн-садна нерн деерәс әрүн седкләсн ханлтан өргв. «Харм төрхд, маднд эврәннь бичкдүдт иим байр кех арһ уга болҗана. Тегәд чигн тадн дөңгән күргҗ, цаһан секдлтә улс олн бәәнә гиҗ мадниг иткүлҗәнәт. Алимент өгдго эцкнр һарһсн үрн-садан мартад, иим ичр-һутр уга йовдлмуд һарһҗахднь ичр. Тер тоод күүкдән мартад, зулҗ одсн мини күргн чигн. Цуһар эдн, тер тоод мини күргн чигн мана ик орн-нутгин делкәд геедрәд зулад одсн бәәнә. Таңһчд үүлддг әрәсән ФССП-н заллтын элчнр сән седвәр татҗ, буйнч седклин залмҗин керг-үүлдврмүд бүрдәдгтнь ханлтан өргҗәнәв», - гиҗ эн келв.
Онц темдглхд, салң эк-эцкнр күүкдиннь төлә асрулын мөңгинь өгтхә гиҗ зарһин приставмуд олн зүсн эв-арһ олзлна. Альд көдлдгинь хәәҗ олна, орн-нутгин меҗә һатц һарч йовдгинь цаг зуур уурулна, Элст балһсна цутхлңд ик экранд тиим улсин туск видеороликүд олнд үзүлнә. Татьяна Болдыреван келсәр, энүнә күүкнә эцкиг тиим видероликд үзүләд бәәхлә, тернь ичәд, күүкнүрн ирҗ. Школд кергтә цуг хамг тоотынь, хувц-хунрнь хулдҗ өгч. Тегәд чигн зарһин приставмудын нилчәр зәрм эк-эцнрнь олдҗ, үрн-садндан дөң болна.