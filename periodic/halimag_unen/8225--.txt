үр Сар - олн әмтнә байр
06-06-2018, 09:54 
Авъяст тохрсар үр Сарин байрт әмтн билг-эрдмән һарһад, байрта-шуугатаһар нәәрлдг. Тегәд Южный селәнә дундын школын "Бадм цецг" ансамблин күүкд-көвүд "Хөөчнр", "Байрин би", "Туулан би", "Товшур" болн нань чигн би бииләд, олн әмтиг байрлулв. Хальмг келнә багшнр бас билг-эрдмән үзүләд, хальмг дуд дуулв. Виноградное селәнә көгҗмин школын сурһульчнр олн зүсн зевсг цокад, сәәхн айсарн әмтнә чикнә хуҗр хаңһав. Концертин хөөн Ахнуд селәнә улс олн гиичнрән халун хотар тооһад, арша түгәҗ өгв. Селәнә бәәрн улс эн байрт ик белдвр кеҗ, цугнь дигтә-тагта болн бахмҗтаһар давхин төлә арһ-чидлән агсв. Байрин керг-үүлдвриг Виноградное селәнә школын хальмг келнә багшнр Зоя Сангаджиевна Басанова болн Ирина Петровна Басангова чадмг кевәр залҗ давулв. Нааран ирсн улс үр Сарин тускар медҗ, энүг ямр кевәр темдглдгин авъясла таньлдхин төлә эдн цугинь цәәлһҗ өгв.
Байр өөдән кемҗәнд темдглгдв, әмтн өвкнриннь авъясла таньлдҗ, дорас өсч йовх бичкдүдиг хальмг улсин сойлар болн авг-бәрцәр соньмсулҗ, цаган сергмҗтәһәр давулв. Цугнь хальмг авъясар давулгдхин төлә бәәрн әмтн, Виноградное селәнә дундын школын директор Татьяна Нарыжная, Городовиковск РМО-н толһачин дарук Борис Кавкишев, района сурһуль-эрдмин заллтын һардач Наталья Улюмжиева, селәнә толһач Сергей Лунин ахта ик белдврин көдлмш күцәв. Олн әмтн хальмг улсин үр Сарин сән өдриг байртаһар тосад, өөрхн элгн-садтаһан энд харһснд бүрдәһәчнрт ханлтан өргв. Ирх җилд цуһар Баһ Буурл селәнд цуглрхмн гиҗ үгцв.

Галина МАНДЖИЕВА,
келн-улсин системин методист