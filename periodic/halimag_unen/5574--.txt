Көдлмшән ясрулхмн
21-04-2017, 17:39 
Одахн таңһчин правительствин Ахлач Игорь Зотов таңһчин социальн харслтын цергллтсин һардачнрла харһв. Харһлтд таңһчин социальн делгрлтин, күч-көлснә болн әмтиг
көдлмшәр тетклһнә министр Марина Ользятиева болн энүнә дарук Евгения Гордеева орлцв.
Игорь Зотов социальн харслтын халхар ямаран нәрн төрмүд харһдгин, ямаран шин
зөрүллтс темдглҗ болхин тускар соньмсв.
Социальн харслтын әңгүдиг шаңһа учрежденьст хүврүлгдҗ шинрүллһнә керг-
үүлдврмүд төгсҗ йовна. Хүврүлгдсн эн учрежденьсин һардачнрин ик зунь үүлдән шинәс батлгдв. Эдниг дәкнәс һардачин үүлд орулсинь энтн эднд иткҗәхин темдг болҗана.
Мана таңһчд 95 миңһн күн социальн дем авчана. Социальн харслтын 14 цергллт үүлдҗ, эднд туслмҗ күргҗәнә.Болв чикәр тоолхла, ут тоодан 155 миңһн күн социальн халхар дөң авчана. Юңгад гихлә ямр нег күн хойр-һурвн зөрүллтәр зүсн-зүүл льгот олзлна. Тегәд чигн социальн халхд көдлдг улсин көдлмшнь дала. Күн болһнд оньган өгч, неквринь сәәнәр хаңһах кергтә болна.
Социальн харслтын цергллтиг хүврүлҗ шинрүллһнә йовудт күцәгч йосна органмуд тетклһнә туст һарһдг мөңгиг хасхмн, җалвин туск диг-дараг оңдарулсмн. Ода көдләч болһна күцәсн
көдлмшин олз-тусинь болн чинринь үнлҗ, энүнә ашар җалвинь өгхмн. Тегәд энтн специалистнрин кеҗәх көдлмшнь ясрулхмн, әмтнд социальн халхар күргдг туслмҗин чинринь өөдлүлхмн.
Сүл цагт негдсн зәңгллһнә системиг тохраллһна туст ик көдлмш кегдҗәнә. Тегәд чигн әмтн Интернетәр дамҗад, социальн халхар авчах демин кемҗәнә тускар эврән медҗ чадх.
Дарунь райодын социальн харслтын цергллтсин һардачнр эврәннь тоолврарн хувалцҗ, селвгән орулв. Селән һазрт багшнр дәәнә ветеранмудас дуту биш льгот авна. Медицинск
көдләчнрт бас коммунальн туслмҗин туст льгот өггдхлә сән болхмн гив. Нилхд төрлһн сүл җилмүдт баһрҗана. Тегәд чигн нилхд төрлһиг урмдулхар һурвдгч үрнә болн дарук үрнә төлә сар болһн демин мөңг өглһнә төр хаһлх кергтә гицхәв. Келхд, Ростовск областьд болн Ставропольск крайд 7-8 миңһн арслң өгнә. Болв эн кергт федеральн бюджетәс дөңцл мөңгн йилһгдх зөвтә. Тегәд чигн мана таңһчд олн үртә өрк-бүлмүдиг дөңнҗ бас демин мөңг өгх кергтә.
Кесг өрк-бүлмүд региональн экин капиталын мөңгиг гер-бүүрин ясврин көдлмш келһнд олзлхар седҗәнә. Тегәд чигн заканд эн туст сольвр орулх кергтә. Тиигхлә әмтн эн мөңгәр герән ясҗ чадхмн.
Дәкәд болхла таңһчин Толһачин өгсн зааврар көгшн болн эрмдгтә улст дөң-тусан күргдг социальн көдләчнрт җалвинь өөдлүллһнә төриг өөрхн иргчд хаһлхмн гив.

Маргарита АРЗАЕВА