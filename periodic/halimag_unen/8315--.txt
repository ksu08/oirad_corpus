Социальн такси шалтгта улсиг зөөх
19-06-2018, 10:47 
Эн көлгн-күчн шалтгта улсиг социальн объектмүдт күргдг болхмн. Тиигәд, эрүл-менд харлһна, медико-социальн шинҗллтин, социальн харслтын болн теткврин, көдлмшәр тетклһнә, ПФР-ин, ФСС-ин, МФЦ-н, спортивн-эмнлһнә, гемтә-шалтгта улсин олна организацсин учрежденьс күртл йовх кергтә болхла, шалтгта улс комплексн цутхлңгур җиңнүләд, эрлһән орулх зөвтә. Дәәнд орлцачнр болн инвалидмүд, гемтә-шалтгта улс болн коляскар йовдг шалтгта бичкдүд эн шишлң көлгәр заагдсн социальн учрежденьст кергәрн йовҗ чадҗана. Темдглхәс, дәәнә орлцачнрт болн бичкдүдт эн туслмҗ сард дөрвн дәкҗ өңгәр күрггдхмн. Е.Гордееван келсәр, әмтн дунд эн туслмҗ тааслт олад, талдан учрежденьд күргхиг сурад бәәхлә, объектсин то икдүлгдх.
- Социальн делгрлтин министерствд гемтә-шалтгта улсла урдаснь харһад, ямаран көлгн тааста болхиг сурсн билә. Мөч тату улсин сүв-селвгүд учртан авгдҗ, иим шишлң көлгн хулдҗ авгдснд бидн байрлҗанавидн. Көлгн коляскд суудг шалтгта күүг машинд өргәд орулдг шишлң эв-арһта, кондиционерта, тегәд мана һаң-халунд йовхд зокаста болх. Харм төрхд, йирин такси шалтгта улсиг, нег үлү коляскар йовдг улсиг, зөөхдән дурго болна. Ода болхла мадна төлә иим туслмҗ күргдг болхнь йир сән. Эндр би эврән эн көлгнд сууҗ үзв, "Ricon" гидг фирмин эв-арһар җолач намаг колясктаһим өргҗ үзв. Өдр ирвәс җолач дамшлт хоршаһад, дарунь шалтгта улсиг зөөдг болх. Мана балһснд бәәдг гемтә-шалтгта улс дунд олн зүсн марһас, билг-эрдмин фестивальмуд болна, тегәд иим шишлң көлгәр кергтә һазрт күрч болхмн. Мана тускар ухалад, маднд сән таал тогтахар шундг төләднь бидн таңһчин һардврт ханлтан өргҗәнәвидн. Социальн делгрлтин министерствин һардврт онц ханлт өргҗ, мана ухан-тоолвриг болн сүв-селвгиг учртан авдг төләд иим чинртә төрмүд хаһлгдҗана,- гиҗ А.Каманджаев хувалцв.
Шин көлгн ямр кевәр әмтиг зөөдгиг шалтгта Герел Ванькаева бас шинҗлв. Күүкн эктәһән "Социальн такси" гидг туслмҗ олзлхнь лавта. Арвн хойрта күүкн таңһчин билгтә бичкдүдин цутхлңд вокальн кружокд орна, "Ойрат Арена" спортивн комплекст бочча наадын тренировкд одна. "Бидн сул цаган сергмҗтәһәр болн тустаһар давулхдан дуртавидн. Кинотеатрт одҗ, шин фильм хәләнәвидн, театрмудт бичкдүдин наадд оньгасн алдхшвидн. Тегәд социальн объектсин то икдүлх гиҗ ицҗәнәвидн. Бидн балһсна 2-ч микрорайонд бәәнәвидн. Гемтә-шалтгта улс коляскар саалтг угаһар йовхин төлә тенд тротуармуд кегдсн билә. Ода болхла "Социальн такси" гидг туслмҗ орулгдҗана. Бидн эрк биш эн туслмҗ олзлхвидн",- гиҗ Людмила Ванькаева келв.

Наталья ДАВАЕВА