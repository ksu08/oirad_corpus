Элстд шин светоформуд тәвҗәнә
27-11-2019, 10:01 | Таңһчин зәңгс » Эндрк өдрин төрәр
Сүл цагт таңһчд, тер дотр хотл балһснд, машид олн болад, хаалһст зеткртә йовдлмуд олар учрдг болв. Нег үлү җолачнр, тер мет йовһн улс чигн хаалһин җисәнә зокалмуд эвднә. Тегәд чигн тиим әәмшгтә йовдлмуд учрна.
«ДУ «Элиста-Автодор» МБУ-н көдләчнр балһсна хаалһс әәмшг уга болн сән чинртә болдгин төләд шунҗ, эврә кергән күцәнә. җил болһн эн предприять балһсна хаалһсиг ясна. Эдл-аху хаалһ яслһнд эврә техник олзлна. Балһсар йовдг көлгн-күчнә то икдәд йовна, тегәд зәрм хаалһс энүнәс көлтә улм икәр эвдрҗәнә. Хамгин түрүнд эвдркә хаалһс ясна. Темдглсн зураһар балһсна уульнцсар хаалһст бәәх нүкдин ясвр кенә. Дәкәд болхла балһсна ар-барун үзгт болн өмн үзгт грунтов хаалһсиг тегшлҗ ясна.
2019 җилд «Элиста-Автодор» предприять Ипподромн болн Буденна нертә уульнцст көлгнә хаалһсин дундаһур татасд кесмн. Тер мет балһсна кесг һазрт машид түргн кевәр йовдгиг уурулхин төлә хаалһст бичкн өөдмс кесн болдг. Хаалһсиг йовһн улс һатлдг ормст хаалһин шишлң темдгүд углҗ тәвсмн.
Эн җил Элстд 80 һар хуучн светофор сольхмн, дәкәд немр шин 38 светофор тәвхмн. Эн өдрмүдт «Элиста-Автодор» предприять хуучн светоформудыг шин светодиодн светоформудт сольҗана. «Элиста-Автодор» МБУ-н участкин ахлач Виктор Башанкаев маднд энүнә тускар келҗ өгв. Пушкинә болн Горькийин уульнцсин ниилврт 1989 җилд кеҗ һарһсн хуучн светофориг сольсмн. Ода тенд 8 көлгн-күчнә светофор болн йовһн улсин төлә бас 8 светофор углҗ тәвгдв. Дәкәд болхла Сухэ-Баторин уульнцд, 17-ч тойгта школын өөр, Ленинә уульнц болн Родниковый переулок ниилсн һазрт хуучн светоформуд сольгдв.
Энүнәс нань Чонкушовин болн Рокчинскийин уульнцсин ниилврт, Хомутниковин болн 28-ч әәрмин уульнцсин ниилврт, тер мет Ленинә болн 28-ч әәрмин уульнцсин ниилврт хуучн светоформуд сольгдхмн.
«Элиста-Автодор» предприять таңһчин хотл балһснд шин светофорн объектс углҗ тәвлһнә көдлмш күцәҗәнә. Келхд, Кировин уульнцд немр 18 көлгн-күчнә светофор болн йовһн улсин төлә 8 светофор тәвҗәнә. Энтн өдгә цагин некврлә ирлцҗәх светоформуд, светодиодн шамта болчкад болн ә һарна. Эннь нүднә харань му болн чикнь хату улст айта юмн. Тер мет удлго түрүн болҗ Эсамбаевин болн Пюрбеевин уульнцсин ниилврт 8 көлгн-күчнә светофор болн йовһн улсин төлә 8 светофор углҗ тәвгдхмн. Тегәд чигн «Дорожное управление «Элиста-Автодор» МБУ Элстд светофорн объектс углҗ тәвҗ, хаалһст әәмшг уга бәәдл теткҗәнә.
Маргарита АРЗАЕВА