Хурдн хальмг арнзлмуд
12-05-2018, 10:50 
\u201cТөрскән харсгч Алдр дәәнд Советск Союзин олн сай дәәч болн йирин күн әмнәсн хаһцла. Хальмгин иргнмүд Төрскнә дуудвриг соңсад, ормдан сууҗ чадлго дәәнә аюлд орлцв. Теднәс кесг миңһн күн әмнәсн хаһцв. Хәрҗ ирсн баатрмуд болхла орн-нутган шинәс босххд эврә ик тәвцән орулсмн. Ода күртл әмд үлдсн дәәнә ветеранмуд ут нас наслтха, ачнр-җичнрнь олн болад тедниг байрлултха! Тиим һашута йовдл дәкҗ бичә учртха!", - гиҗ Хальмг Таңһчин Толһач Алексей Орлов йөрәлин үг келәд, керг-үүлдвриг секв.
Диилвриг делдсн цергчнрин санлд нерәдгдҗ нәәмн урлдан болв. Хамгин ахрнь - 1200 метр, хамгин утнь - 4800 метрт болв. Төрскән харсгч Алдр дәәнә ветеранмудт, 28-ч әәрмд, Б.Б.Городовиковд болн Диилврт нерәдгдсн кесг мөрән төлә цуглрсн жокеймүд арнзлан унҗ дөрлдлә. Җир шаху цевр цуста болн балдр цуста мөрдиг Көтчнрә, Целинн, үстин, Баһ-Дөрвдә, Сарпан, Ик-Буурла, Хар һазра, Яшалтан, Яшкулин, Приютна райодын болн Элст балһсна мөрчнр авч ирлә. Урлдан болһна өмн "Өөрднр" бииһин театрин артистнр билг-эрдмән үзүлв.
Зуг теңгрин бәәдл хүврсн болв чигн мөр уначнр уснд норлһнас әәлго диилхәр зүткҗ урлдцхала. Келхд, далн долан җил хооран дән болсн цагт Советск Союзд диилхднь Моңһл орн-нутг ик гидг тусан күргсмн. Тегәд, Диилврин өдрт нерәдгдсн урлданд Моңһлас ирсн һалбадрх Адьяхүү орлцснь ончта. Терүнәс нань Дорджи Дорджиевиг темдглх кергтә. Давсн җилин ашар, Д.Дорджиев Элст балһсна ипподромин йилһән сән жокей болҗ һарв. Диилврин өдрт болхла энтн кесг урлданд диилсмн.
Урлданас нань спортивн байрин йовудт "Аңһучин конкур" (\u201cОхотничий конкур\u201d) давв. Таңһчин баһчудын мөрнә спортын школын сурһульчнр энүнд орлцад, эв-дован үзүлв.

МАНҖИН Санл