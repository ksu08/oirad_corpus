Сурһмҗлачин өдр - олна ик байр
26-09-2014, 19:08 | Таңһчин зәңгс
Эндр, сентябрин 27-д, мана орн-нутгт сурһмҗлачин болн дошкольн учрежденьсин цуг көдләчнрин өдр темдглҗәнә. Эдн цугтан хамгин ик дааврта үүлдвр күцәҗ мана иргчиг- бичкдүдиг өскҗ, эднд сурһмҗ, медрл өгнә, эрүл -мендинь батрулна. Орн-нутгин һардвр бичкдүдин садмуд улм ик кемҗәтәһәр тосхлһнд һол оньган өгнә, тиим неквр әрәсән президент Владимир Путинә май сарин зәрлгүдт тәвгдҗәнә. Тернь учрта, яһад гихлә әмтнә тоог икдүллһнә демографическ политик өргәр күцәгдҗәнә, бичкдүдин то үзмҗтәһәр өсәд йовна, тегәд эднд сән сурһмҗ өглһнә, бәәдл - җирһлин таалынь ясруллһна кем ирв.
Тегәд хамгин түрүнд бичкн иргнмүдин төлә өдгә цагин цуг сән таалта, бассейнтә, Интернеттә садмуд тосхх кергтә. Орн -нутгин президентин даалһвр сән йовудтаһар мана таңһчд күцәгдҗәнә, одахн Элстд өдгә цагин цуг сән таалта хойр сад эдлврт орулгдв, кесг садмудт капитальн ясвр кегдв, урднь садын гермүдиг эзлсн талдан учрежденьс терүг сурһуль - эрдмин халхд хәрү өгчәнә.
Одахн Троицк селәнд шин сад экләд тосхгдв, райодар дошкольн учрежденьсәр тетклһнә төр ода нам икнкдән күцәгдсн бәәнә гиҗ келҗ болхмн, зуг Элстд бәәдл чинвртә болҗ үлдҗәнә.
Тиим болв чигн садмудын көдләчнрин коллективс бичкдүдт олн халхин сурһмҗ, бат медрл өглһнә, эднә эрүл-мендинь батруллһна ик көдлмшән даавртаһар күцәҗәнә. Эднә үүлдвринь өөдәнәр үнлҗ баһ наста сурһмҗлачнрт 100 миңһн арслңга дем нег дәкҗ өглһнә туск зәрлгиг таңһчин Толһач Алексей Орлов батлла, энүг гер эс гиҗ патьр хулдҗ авлһна, җирһлин таалан ясруллһна төлә олзлҗ болҗана. Одахн Элстд багшнрин болн садмудын сурһмҗлачнрин төлә шин гер эдлврт орулгдла. Тернь таңһчин һардвр дошкольн учрежденьсин делгрлтд өгчәх килмҗин тускар бас нег герчлҗәхнь лавта.
Сурһмҗлачнр бичкдүдт хальмг кел дасхлһна дааврта кергиг бас күцәҗәнә, эднлә хамдан көдлҗәх төрскн келнә багшнр ик дөңгән күргнә, хальмг авъяст, нәр-нааднд нерәдсн кесг керг-үүлдвриг эдн хамдан бүрдәнә, эн көдлмшт эдн баһ наста эк -эцкнриг орлцулна. Тиигҗ бичкнәсн авн төрскн келән дасад бәәхлә иргчдән эдн келән мартшго, зуг гертән чигн аав-ээҗнь, эк-эцкнь эднд шин үг зааҗ хальмгаһар нам цөөкн юм болв чигн келхлә эднә ачнр -зеенрнь өвкнрин кел цааранднь сәәнәр дасад бәәх.
өдгә цагт тер кергт компьютер, Интернет олзлҗ болҗана, кесг бичкдүд планшет олзлдгинь сәәнәр меднә, тер медрлинь төрскн кел дасхлһна төлә бас олзлхла туста болх.
Ода сурһмҗлачнрт тәвдг неквр цаг ирвәс өсәд йовна, эдн федеральн стандартмудла ирлцәтәһәр сурһмҗ, медрл өгч бичкдүдт килмҗән өгх зөвтә. Тегәд сурһмҗлачнр, дошкольн учрежденьсин цуг көдләчнр шин технологий олзлҗ өсҗәх үйнрт төрскнч седклин, авъясин бат сурһмҗ өгч теднәс йоста иргнмүдиг өскҗ чадх гисн бат ицг бәәнә.