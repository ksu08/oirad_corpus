Чидлән хамцулхла туснь икднә
17-08-2017, 17:13 
Мана моңһл ахнр-дүүнр сән-сәәхн бәәҗ,
дөрвн зүсн малан, олн зүсн зөөрән өскҗ йовсн деерән мана өвкнрин герәслсн уурхан саңгиг, элнцг-хулцгтан үлдәсн авъяс-заңшалыг цааранднь хадһллһна, делгрүллһнә тускар ухалад, нарт-делкән "Җаңһр" гидг нер туурсн экспедициг бүрдәсмн. Эднд Китдин келн-улсин Ар-деед үзгин университет, Моңһлын МИД, Китдин Өвр Моңһлын университет, Хальмг госуниверситет, РАН-а Хальмг номин цутхлң болн кесг нань чигн организацс дөң болсмн. Тиигҗ хол тоолврта улс иргчин тускар ухалҗ, өөрд-хальмг болн моңһл үндстә нань чигн олн улсин "Жаңһр" алдр дуулвриг шинҗллһнә, моңһлчудыг хамцуллһна, келн-сойлынь өөдлүлҗ өргҗүллһнә аһу ик чинртә кергүдт церглҗәх экспедиц эклсмн, тернь йир сән керг болҗахинь кен чигн медҗәнә.
Хол Моңһлас ирсн күндтә гиичнриг август сарин 9-д Элстд, Хальмг госуниверситетин хальмг филологин болн дорд үзгин кел-сойл шинҗллһнә институтд цаһан хадган татҗ, экспедицин гешүдиг ут дууһар тосҗ авв. Эдниг институтын директор Мингиян Лиджиев хальмг һазрт ирснләнь йөрәҗ, хальмг болн моңһл келнә, "Җаңһр" дуулврин буйсшго зөөрин болн нань чигн төрәр бидн эндр өдр мана "төгрг ширән" сүүрт келнәвидн гиҗ темдгләд сүүрт орлцҗах номтнрла, Элстәс болн райодас ирсн билгтнрлә таньлдулв. "Келмрч - хальмг эпическ зөөриг меддг билгт, хадһлач болн тархаһач" гидг нертәһәр эн "төгрг ширән" сүүр бүрдәгдсмн.
- Тана экспедиц хөрн миңһн зууна һазр давад олн халхин "Җаңһр" эпосин шинҗллт кех даалһвр тәвҗәнә, тернь ик нарт-делкән чинртә керг. Тана делегац хальмг һазрин меҗә давҗ һарад, хамгин түрүнд мана университетд ирсндтн байрлҗ, ханлтан өргҗәнәвидн, - гиҗ "Моңһл үндстә келн-улсин сойлын зөөр" гидг нарт-делкән номин цутхлңгин директор, филолог номин доктор, профессор Евдокия Хабунова келв. - Зууран әмтнлә харһад, теднәс олн келн-улсин амн үгин зөөр тогтаҗах тууль-тууҗ, "Җаңһрин бөлгүдин тасрха, үлгүр болн нань чигн тоот цуглулҗ бичҗ авад олна ик чинртә керг тадн күцәҗәнәт,- гиҗ цааранднь келәд, эн экспедицин толһач, Моңһлын Увснуурин әәмгин Хуралын гешүн, алдр "Җаңһр" эпосиг шинҗллһнә олна организацин һардач Мягмарсурэн Дэмбээд үг өгв.
- Моңһл келтнрин зөөриг хадһллһна чинртә ик кергиг күцәҗ экспедицд һарч йовлавидн. Июлин 28-д Улан Баатр балһснас бидн һарлавидн. Бидн "Җаңһр" эпосиг кесг һазрт яһҗ дуулдгинь, олн-әмтнә амн үгин зөөринь, сойлынь, этнографинь, бәәц-таалынь шинҗлҗ, хоорнднь дүңцүлҗ өдгә цагин номиг делгрүллһнә төлә онц чинртә үүлдвр күцәх күцл тәвләвидн,- гиҗ күндтә гиич Мягмарсурэн күүндврән эклв.
Хальмг һазрт эн кесг дәкҗ ирҗәнә, энд олн таньл-үзлтә болсмн, хамгин түрүнд номтнр, артистнр дунд. Хальмгаһар йир сәәнәр күүнднә, келснь медгдәд бәәнә. Эднә экспедицин гешүд 3 машиһәр 20 миңһн дууна һазриг давҗ һархар седҗәнә. Эн номин шинҗллһнә өврмҗтә керг-үүлдвр 40 хонгтан болхмн, дөрвн орн-нутгин - Моңһлын, әрәсән, Казахстана болн Киргизин һазрар эн давҗ һархмн.
Экспедицин ханьд Моңһлын, әрәсән, Китдин, Германя номтнр болн СМИ-н элчнр, ут-турштан 15 күн йовна гиҗ Мягмарсурэн эврәннь соңсхврин йовудт зәңглв. "Җаңһр" - 2017" экспедицин ханьд түрүн болҗ хамцҗ, алдр эпосиг, моңһл келтнрин этнографиг шинҗлҗәх эн дөрвн орн-нутгин номтнр хамцу кевәр көдлҗ, өдгә цагин то-дигин оборудовань болн инновационн технологий олзлҗ номин ховр шинҗллт кехмн. Китдәс бас талдан чигн номтнр орлцх зөвтә бәәсмн, болв виза авлһна кергәс көлтә оратад ирҗ часн уга.
Аштнь эдн документальн фильм болн 15-20 әңгтә телеүзлин зәрм соңсхврмуд кехмн. Тер мет ЮНЕСКО-н дөңгәр номин статьясин хураңһу һарһхар седҗәнә. Тер мет "Җаңһр" эпосиг шинҗллһнә төрәр ноябрь сарла нарт-делкән конференц бүрдәхәр бәәнә. Мягмарсуренә келсәр, немш номт В.Бергман 1804 җилд түрүн болҗ "Җаңһрин" бөлгүдиг барлсмн. Тер кемәс авн "Җаңһриг" шинҗллһн эклсмн. 200 һар җилин туршарт кесг текст, хураңһу болн дегтрмүд делкән кесг орн-нутгт һарсмн.
Экспедиц ода деерән Улан-Удэ, Иркутск, Тулун, Канск, Красноярск, Ачинск, Кемерово, Новосибирск, Омск, Ишим, Челябинск, Уфа, Самара, Саратов, Волгоград, Элст балһсдыг давҗ һарад, удл уга Əәдрхн тал, цааранднь Казахстан, Киргизь, Алтайск край, Уулын Алтай давҗ һарад, хәрү Улан Баатрт ирхмн гиҗ зерг Мягмарсурэн соңсхвран товчлв.
Цааранднь экспедицин гешүд Моңһлын номин Академин келнә болн литературин институтын фольклорин әңгин һардач, профессор Алмаа Аюшжав, Пекин балһсна Китдин Олн улсин университетин профессор Лиан Кун, ода Хальмг университетд лекц умшҗах Китдин Ланчжоу балһсна университетин профессор Цецн Мөңк экспедицин учр-утхин тускар келҗ терүнә чинринь өөдәнәр үнлв. Номтнр Баһ Дөрвдә болн Көтчнрә районд шинҗллт кеҗ, кесг әмтнлә харһҗ. Баһ Дөрвдә района Ик-Бухс селәнд җаңһрч Ээлән Овлан музейд одад, терүнә соньн экспозицлә таньлдв. Музейиг олн җилдән һардҗ йовсн Кермн Даваевна Убушиева номтнрла харһҗ Ээлән Овлан тускар соньн тоот келҗ өгсмн.
"Төгрг ширән" сүүрт сойлын министрин дарук Николай Санджиев йөрәлин ахр үгән келәд, Моңһлын болн Хальмг Таңһчин сойлын болн номин организацсин нөкцлт цаг ирвәс өсәд, өргҗәд йовна гиҗ темдглв. Эндр өдр Элстүр Увс әәмгәс экспедиц ирв, одахн болхла "Бамб цецг" ансамблин артистнр тиигәрән одла гиҗ эн темдглв. "Моңһл түмн" гидг ансамбль бас Элстд ирхмн гиҗ келв. Лаганяс ирсн җаңһрч Андрей Очир- Гаряев Моңһлд одсан бас тодлв, Улангом балһснд күрсән, тенд өөрд өвкнрин санлынь тевчсән бас келв.
Дәкәд баатрльг дуулвр "Җаңһриг" шинҗллһнә, оютнрт медүлҗ өглһнә болн өдгә цагт дууллһна кесг төрәр профессор Евдокия Хабунова, филолог номин кандидатнр, доцентнр Мингиян Лиджиев, Эллара Омакаева болн нань чигн номтнр илдкл умшв. Аштнь "төгрг ширән" сүүр моңһл, китд болн хальмг номтнр хоорнд "Җаңһриг" шинҗллһнә халхар нөкцлтиг
гүүдүллһнә кергт ик нилчән күргв гиҗ лавтаһар келҗ болхмн.

ТүРВәН һуна