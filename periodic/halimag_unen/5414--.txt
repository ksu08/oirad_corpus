Келн-улсиннь заңшалан сергәхәр
30-03-2017, 11:22 
"Мисс Калмыкия" гидг сәәхләсин таңһчин марһан бүрдәһәчнр ончта шиидвр авсн болдг. Марһанд орлцачнр нүцкрәд, цуг цогц бийән үзүлдгиг уурулхар шиидҗ. Эннь чик юңгад гихлә хальмг күүкд улс нүцкн гилтә йовҗ, цогцан бардмнад үзүлдго авъяс бәәсмн.
Уул келн күүкд өдгә цагт чигн эврәннь авъяс-заңшалан бәрнә. Эдн һаза ямаран халун цунцг чигн болвчн толһадан альчур бооһад, ут ханцта болн ут хормата хувц-хунр өмснә. Мана күүкд улс болхла, цогц-махмудан бардмнсн янзта хувцта йовна. Эн саамд эднә өөр медәтә залу улс, нег үлү хадм эцкнь бәәхлә, йир эвго. Хадмллһна авъясар күүкд күн хадмин өөр бийән чикәр хәләҗ бәрдмн. Кезәнә бер хадминнь өөр толһадан альчур уга, махла уга бәәдго бәәсмн гиҗ Өлзән Софья "Хальмг улсин авъясмуд" гидг дегтртән бичнә. Яһад гихлә, толһаннь ора, көлиннь тавг хадмдан үзүлдго авъяс бас бәәсмн. Тер учрар бер көлдән оньдин өөмс өмсдг бәәҗ. Ямаран сән авъяс бәәҗ! үнн седкләсн тиигҗ бер хадман күндлдг бәәҗ. Ода тиим юмн уга. Эн авъяс тууҗд үлдв гиҗ сангдна.
Эн җил таңһчин сәәхләсин марһана күслинь, неквринь, таалынь оңдарулҗ. Күүкд бийиннь тускар төрскн келәрн келҗ өгх зөвтә. Тер мет спортивн дөрлдәнд орлцх, келн-улсин хувц-хунр өмсҗ тәәз деер һарх. Марһа бүрдәһәчнр эрүл-менд чик авг-бәрц батрулх, шагшавдын сурһмҗ өгх болн өрк-бүлин чинриг өөдлүлх, хальмг улсин сойлыг олн дунд тархах күсл тәвҗәнә. Эн керг-үүлдвр май сард болх. Күүкд ода деерән марһанд белдвр кеҗәнә.

\u041c\u0430\u0440\u0433\u0430\u0440\u0438\u0442\u0430 \u0410\u0420\u0417\u0410\u0415\u0412\u0410