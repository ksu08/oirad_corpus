Дамшлтан өөдлүлҗәнә
04-04-2018, 10:08 
Москва балһсар Роспотребнадзорин заллтын территориальн әңгин һардачин дарук Ирина Тарасенко болн Роспотребнадзорин дезинфектологийин НИИ-н номин-сурһулин үүлдвр тетклһнә әңгин һардач, медицинск номин доктор Изабелла Храпунова производственн бүртклһ күцәлһнә туст дамшлтарн хувалцв.
Семинарт орлцсн Целинн района больницин ах медсестра Деляна Болдырева эн керг-үүлдвр көдлмштнь туста болҗахиг темдгләд, цагин некврлә ирлцҗ үүлдхд кергтә гиҗ хувалцв. Җил ирвәс эрүл-менд харлһна халхд сольврмуд болн шин некврмүд батлгдна, тегәд көдлмшән дигтә-даратаһар күцәҗ үүлдхин төлә дамшлтан болн мергҗлтән өөдлүлх кергтә гиҗ эн темдглв.
Таңһчин эрүл-менд харлһна министерствин әңгин һардач Елена Бамбаеван темдглсәр, эмнлһнә учрежденьсин дунд медицинск көдләчнрин дамшлт өөдлүллһнә керг-үүлдврмүд дару-дарунь бүрдәгднә. Тиигәд, одахн Санкт-Петербург балһснд медицинск дөңгин чинр өөдлүллһнә төрәр нарт-делкән семинар болв. Терүнд дунд медицинск көдләчнрин үүлдврин туст шинрлтсин тускар келгдв.