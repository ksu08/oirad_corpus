Теегин баатр Семёна Басң
30-01-2020, 11:55 | Таңһчин зәңгс » Эдн Төрскән харсла
75 җил хооран Төрскән харсгч Алдр дәәнд мана салдсмуд әмән әрвлл уга дәәлдәд, диилвр бәрсмн. Эн дәәнд хальмг көвүд үкләс әәлго, хортнла ноолдад, баатрльг йовдл үзүллә. Теднә негнь - Басң Сангаджиевич Семенов.
Басң Сангаджиевич (хадм эцкм) арвн йистәдән эврә сән дурар цергт мордсмн. Хадм эцкинм ах Адуч тер цагт җилдән фашистнрлә дәәлдҗ йовсн цаг билә. Адучас хая нег бичг ирдг бәәсмн. әмнәсн хаһцсн үүрмүдтән зовҗах седклән медүлҗ бичхәс нань дәәнә тускар далаһар бичдго бәәҗ. Дәәнә көлд әмнәсн хаһцсн командиртән икәр зовҗахинь элгн-саднь бичгүдәснь меддг билә. Басң дүнь тер бичгүдиг йир күләдмн. Хая-хая ирдг бичгүднь 2-3 дәкҗ умшдмн. Дәәлдҗ йовх салдсмудт санаһарн зовдмн. Фронтд мордад, хортнас төрскн һазр-усан харсх санан көвүнә седклд өдр ирвәс батрв.
Удан болсн уга, 1942 җилин хөн сард Воронеж балһсна шидр болҗасн дәәнд Басң Сангаджиевич салдсин хаалһан эклв. Дарунь «Курская дуга» болн «Багратион» операцст орлцв. Висла һол деер болсн бәрлдәнд шавтв. Хадм эцкм 45-мм танксиг хортадг тов сумлдг билә. Белоруссиг фашистнрәс сулдхснаннь тускар келдг бәәсмн. Залу-зөрмг кевәр дәәлдсн төләдән Улан Одн орденәр ачлгдсмн.
Хадм эцкинм келсәр, белорусск операцин эклцд мана цергчнр танксиг хортадг 76 мм товар теткгдв. «Багратион» операцд ик эртәснь белдвр кегдв, мадниг танксин десантын ханьд орулв. Нег өрүн мана расчет тован танкин ард бооһад, суман авч, танк деер һарувидн. Артиллерийск белдврин хөөн бидн йовһн церг угаһар хортнур дәврвидн. Дәәснә түрүн зергләниг танкистнр дарунь уга кев. Болв окопмудт дала фашистнр бәәхнь мөн. Эдниг үлдәчкәд, цааранднь дәврхлә, тедн мадниг ардасмдн хаһад харш болх гиһәд, товмудан белдәд авчкувидн. «Барун талд пулемет! Тер хар модна дор! Тиигәрән хатн!», - гиҗ мана десантникүд хәәкрв. Бидн тован эргүлвидн. Би тер хар модыг товин амнд авад, эврәннь төмрән сумлчкв. Нег хавув, хойр-һурв. Дөрв хаһад орксна хөөн пулемет хадган уурад тагчг болв. Салдсмуд болхла, дарунь блиндажур хатн гиҗ сурцхав. Тер дән өдр-сө уга болла. Мана батарейин салдсмудын ик зунь тер бәрлдәнд әмнәсн хаһцв. Тиигхд бидн фашистнриг бүсләд авчксн биләвидн. Тегәд чигн хортн әмән әрвллго ноолдҗала. Мадн болхла бийән өгдго биләвидн. Бас му бишәр дәәлдләвидн. Тиигәд бидн Польшин меҗәд күрвидн», - гиҗ хадм эцкм келдг билә.
Белоруссиг фашистнрәс сулдхсна хөөн Басң Сангаджиевичиг штабур дуудсмн. Энд баахн салдс цуг хальмгуд «хортн» гисн һундлта нер зүүсиг медв. Энүг наадк хальмг фронтовикүдлә Сиврүр туув. Энд хадм эцкм эк-эцктәһән, дүүнртәһән харһв. Адуч болхла, зәңг-зә уга геедрсмн.
Цаг нег кевәр йовхш. Сиврт Басң Сангаджиевич Сән-Цаг гидг сәәхн нертә күүкнлә харһад, удлго эдн өвкнрин авъясар хүрм кеһәд, гер-мал болцхасмн. Хадм эцкм авальтаһан ни-негн, нег-негнәннь үгд багтҗ җирһәд, 10 үрән өскәд кү кев. Наснаннь туршарт көдләд, мадндан нүдн-амн болад, сүв-селвгән өгәд, үрн-садан җирһлин хаалһд орулсмн.
Хөрн җил хооран Басң Сангаджиевич сәәһән хәәв, болв салдсин залу-зөрмг хаалһ кезәд чигн мана санлд, зүркнд үлдх.
Раиса СЕМЕНОВА,
Көтчнрә района Шаттын дундын школын багш
Зургт: Төрскән харсгч Алдр дәәнә ветеранмуд Б.Семенов болн Б.Чавлинов.