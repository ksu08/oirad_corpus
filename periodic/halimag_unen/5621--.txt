Билгтә сурһульчнрт оньг өггдх
26-04-2017, 10:49 
Одахн Элстд, барин герт, "Калмыкия" РИА-н болн телеүзлин журналистнрт таңһчин сурһуль-эрдмин болн номин министр Николай Манцаев интервью өгв. Хамгин түрүнд одахн давсн "2017 җилин багш" гидг марһана ашин тускар эн тодрхаһар келҗ өгв. Хойр җил дарандан әрәсән "Җилин багш" гидг марһанд мана багшнр сән күцәмҗ бәрҗәнә. үлгүрнь, давсн җил Элстин лицейин физикин багш Марина Горбанева Цугәрәсән марһанд "Җилин багш" гидг хамгин күндтә номинацд орн-нутгин сән гисн 15 багшин тоод орв, эн җил хотл балһсна классическ гимназин тууҗин багш Евгений Босхаев "Педагогический дебют" гидг номинацд бас тиим күцәмҗ бәрв.
Тиим кевәр җил ирвәс мана багшнрин белдврин кемҗән, эднә өгчәх медрлин чинрнь өсәд йовна гиҗ лавтаһар келҗ болҗана. Эндр өдр багшнр түрүләд муниципальн девсңд чидлән
сөрнә, тер учрар марһана чинрнь чигн өсәд йовна. Марһан болһна хөөн бидн багшнрин болн сурһмҗлачнрин күцәсн көдлмшинь, теднә өгсн кичәлинь, мастер-классмудыг шинҗлнәвидн. Багшнр тер дөрлдәнд ик дамшлт хоршана гиҗ министр заав.
Эн җил зәрм номинацс Целинн болн Ик Буурла райодт бүрдәгдв. Тиим кевәр райодын багшнр чигн марһа бүрдәҗ дамшлтан хоршаҗ автха гиҗ тиим шиидвр батлҗ авлавидн.
Май сарин 12-т Элстд билгтә бичкдүдин слет болхмн, энүнд ут-турштан 300 күүкн-көвүн орлцх. РЦДТ-н площадкт эн бүрдәгдх, энүнд йилһән сәәнәр сурдг, олимпиадт диилвр бәрсн сурһульчнр, марһаст орлцачнр, дуулдг, биилдг бичкдүд орлцх. Олн зүсн предметәр болдг әрәсән олимпиадмудт медрлән сөрдг хальмг сурһульчнрин то бас өсәд йовна. Тегәд РЦДТ-д эн җил физико-математическ селгән бүрдәгдх. Май сарин 3-с авн сурһуль-эрдмин организацсин һардачнрин форум болхмн, энүнд школын, талдан чигн сурһулин заведеньсин һардачнр кесг сурврт хәрү авхмн, хоорндан тоолврарн хувалцх.
Талдан чигн зәңг брифингин йовудт соңсгдв. үлгүрнь, таңһчин школмудар сүл хоңх май сарин 25-д җиңнх, төгсәһәчнрин бал июнь сарин 23-д болхмн. Элстд 1 миңһн ормта шин школ август сарин нег шин күртл эдлврт орх, тиим шиидвр правительствин Ахлачин һардврт болсн селвлцәнд батлгдв. Таңһчд бас һурвн шин школ тосхгдх, тер тоод Элстин лицейин шин гер, Троицкд болн Баһ Дөрвд селәнд шин объектс эдлврт орх, одахн теднә төсвс хәләгдв.
Бичкдүдин амрлһ бүрдәхин төлә бас сән таал бәәнә. "Артек", "Орленок", "Смена" лагерьмүдт таңһчас 207 кү йовулх арһ бәәнә. Бичкдүд эврән чигн лагерин сайтд орад күцәсн кергүдиннь тускар бичҗ чадҗана, дәкәд региона комиссь шиидврән ирлцүлх. "Живая классика" марһана 3 дииләч "Артек" орх путевкар ачлгдв. "Теегин айс" дуучнрин марһана дииләчнр бас тиим путевк авхмн. Төрскән харсгч Алдр дәәнә тускар бичәд, марһанд орлцдг сурһульчнрин
көдлмшнь бас өөдәнәр үнлгдх гиҗ Николай Манцаев заав.
Сентябрь сарас авн ФГОС-ин некврәр 7-ч классин сурһульчнр сурдг болх, тегәд школын материальн-техническ көрңнь эрк биш цааранднь өсхмн. ФГОС-ин зокалар эклц школын сурһульчнр хойр селгәнд школд орх зөв уга, тегәд стандартын диг-даран эрк биш күцәгдх
зөвтә гиҗ министр ашлвр кев.

ТүРВәН һуна