Чинртә болн дааврта керг күцәҗәнә
04-07-2017, 15:10 
Өцклдүр Элстд Хальмг Таңһчин государственн гер-бүүриг бүртклһнә инспекц бүрдәлһнд нерәдгдсн сүүр болв. Дигтә җил хооран таңһчд гер-бүүриг бүртклһнә керг-үүл күцәдг күцәгч йосна шин орган тогтагдсн болдг. Государственн гер-бүүриг бүртклһнә инспекцин ахлачд Наталья Кензеева батлгдв. Урднь таңһчин ЖКХ-н болн энергетикин министерствин медлд бәәсн Государственн гер-бүүриг бүртклһнә болн олн давхр
гермүдин залврин үүлдвр күцәлһнә туст лицензь өглһнә керг-төрмүдиг госжилнадзорин инспекцд өгүлҗ даалһв. Керг-үүлдврт ЮФО-д РФ-н Президентин күцц зөвтә элчин аппаратын ах федеральн инспектор Александр Беляев, таңһчин правительствин Ахлачин дарук Боова Бадмаев, РК-н ЖКХ-н болн энергетикин министр Нелли Ткачева, жилищн-коммунальн халхар үүлддг олна ниицәсин элчнр орлцв.
Байрин хургиг таңһчин госжилнадзорин Инспекцин ахлач Наталья Кензеева секҗ, кесн
көдлмшин ашин тускар илдкл кев.
Инспекцин 13 көдләч бүртклһ кедг дааврта болҗана. Олн давхр гермүдин залврин компаньст арһлачин үүлдвр күцәх зөвшәл өгчәх иткл цаас Инспекц өгнә. Эндр өдр 26 залврин компань лицензьтә, болв теднәс 16-нь үүлдҗәнә.
Таңһчд 42 организац гер-бүүрин көрңгәр залдг үүлдвр күцәҗәнә, теднәс - 25 ТСЖ,
1 гер-бүүрин кооператив, 16 залврин компань. Квалификационн аттестат авхар эрлһ орулсн
14 гер-бүүрин залврин организацас зуг 7 организацд тиим итклин цаасн өггдв. Җилин эргцд Инспекц ут тоодан 1059 бүртклһ кесмн. Гер-бүүрин зака эвдсн организацин болн онц арһлачнрин туст дуту-дунд уга кехин туск заавр бичгдв. Тер мет бүртклһнә ашар 1063 миңһн арслңга ялла харһулсмн. Таңһчин райодын муниципальн бүрдәцст бас бүртклһн кегднә. Инспекцин
көдләчнр әмтнә эрлһәр чигн көдлҗ, эднә зөвинь харсна.
Керг-үүлдврт орлцсн дааврта улс йөрәлин үг келҗ, госжилнадзорин Инспекц чинртә болн кергтә үүлдвр күцәҗәнә гиҗ, көдләчнрин көдлмшнь йир нәрн болн дааврта гиҗ темдглҗ, эднд ханлтан өргв. Кинән кевәр болн өөдән чинртәһәр көдлмшән күцәҗәх Инспекцин специалистнрт Боова Бадмаев таңһчин правительствин болн РК-н Толһачин Ханлтын бичгүд бәрүлҗ өгв.

Маргарита АРЗАЕВА