Келсн үгдән дааврта бәәсмн
20-08-2014, 23:29 | Таңһчин зәңгс
Дән эклсн цагла 1941 җил би төрҗ һарлав. Йир күнд - күчр цаг тер бәәсмн. Эцкм Миусск фронтд Матвеев кургана өөр болсн дәәлдәнд 1943 җилд әмнәсн хаһцсмн. Экм саальч болҗ 112-ч тойгта совхозд (ода «Комсомолец» СПК) көдлҗәсмн. Тиигәд экм дөрвн үртәһән өнчрәд үлдв. Совхозд олн зүсн көдлмш кеһәд мадниг асрҗасмн.
Дәәнә хөөн невчк амр болв. Долан классан чиләчкәд, би көдлдг болув. 22 - ч партсъездин нертә колхозин токд, дәкәд радист, пошт зөөһәч болҗ көдлүв, экдән тиигҗ дөң болҗалав. һурвн эгчм дундын школд Башантад сурчала. Дәкәд би Виноградное селәнд арвн класс чиләләв, школд комсомолын организацин сегләтрт намаг суңһла. Ут - турштан 80 күн терүнә ханьд орҗала, района ик гисн организацин негнь тер бәәсмн.
Школын производствин бригадын һардач чигн боллав. Бидн тиигхд эрдни - шишә урһаҗалавидн. «Пролетарская победа» колхозин ахлач болҗ тиигхд нер туурсн Күч-көлснә Герой Федор Иванович Дедов көдлҗәсмн. Дәкәд района нег пленумд нанд үг өгчәнә. Тиигхлә би сеялкст көдлдг сурһульчнриг усар мууһар теткнә гиҗ би Федор Ивановичд некврән келләв.
Пленумин завсрт нан тал комсомолын райкомин негдгч сегләтр Виктор Сафонов өөрдәд, намаг Ока Иванович Городовиков дуудҗана гиҗәнә. Ик нертә генерал мана тал ирсинь би медҗәсн угав. Тиигәд би Ока Ивановичлә таньлдув. «Геройиг шалһдг зөргтә кенә көвүмчи?» гиҗ гененрал сурв. Би эк- эцкиннь, өрк- бүлин тускар келҗ өгүв. Ока Ивановичлә хамдан мана районд цуг делкән долан дам чемпион боксер Николай Королев ирсмн.
Эдн нанд комсомолын таңһчин семинарт ирх үрвр өгв. Тиигәд би 1959 җилин зунар Элстин пионерск лагерьт болсн тер хургт орлцлав. Ока Иванович болн Николай Королев маднд эврәннь дәәч, государственн, спортивн җирһлин тускар кесг соньн тоот келҗ өгв.
Тиигҗ тиим нертә улс баһчудт ик оньган өгчәсмн. Намаг бичкн көвүг үзәд Ока Иванович, терүнә хөөн Басан Бадьминович нанд өөрхн элгн - садндан мет оньган, килмҗән өгәд, мини өслтд тасрхан угаһар оньган өгчәсмн. Цецн, хол ухата һардач улс тиим седклтә бәәсмн. Ода бас тиим авъясиг цааранднь делгрүлх кергтә.
Школан төгсәһәд би 1965 җил селәнә эдл-ахун механизацин Азово-Черноморск институт чиләләчкәд, төрскн колхоздан инженер-механик болҗ көдлүв, кесг шин тоотыг олзлдг болувидн. Тиим төрәр таңһчин семинар мана колхозин ул деер болв, Хальмг Таңһчин һардач Басан Бадьминович Городовиков тер семинарт орлцад, баһ наста инженер яһҗ бәәнә гиҗ мана өрк-бүлд ирлә. Марья Ивановна экм күндтә гиичиг улан зандн хальмг цәәһәр тоов.
Тиигҗ Басан Бадьминовичлә үүрләд хамцу үүлдврән эклләвидн. Удл уга таңһчин һардачин сурврар би комсомолын Городовиковск райкомиг толһалдг болув. Райкомд көдлнәв гиҗ би нам төрүц санҗасн угав, болв Басан Бадьминович сурхла би терүг күндләд зөвән өгләв. 1969 җилин август сар күртл района комсомолыг хойр җилдән толһалҗалав.
Элстд олна хургт ирсн нег кемлә намаг Басан Бадьминович кабинетдән дуудулад таңһчин комсомолын комитетд сегләтр болҗ көдлх үрвр кеҗ чамд цааранднь өсх кергтә гиҗ селвг өгчәнә. Би мини күндтә ах үүрт зөвән өгүв. Тиигәд таңһчин кемҗәнд чигн көдлдг болув. Күцәх төр олн бәәсмн. Баһчудын малчнрин, трактористнрин бригадмуд яһҗ көдлҗәнә, өрк-бүлтәһән ямаран бәәнәч, экдән, Мария Ивановнад эрк биш менди кел гиҗ Басан Бадьминович оньдин нанла харһхла сурдмн.
1971 җил намаг комсомолын обкомин хойрдгч сегләтрт суңһв. Нанла хамдан урднь райкомст көдлҗәсн Городовиковскас Александр Ширипов, Приютнас Владимир Кондрашов, Приозерн районас Лиджи Эрендженов, Ик Буурлас Борис Болдырев, Яшкуляс – Багаев Борис, обкомин бүрдәмҗин әңгин һардач Дмитрий Гаряев, спортивн әңгин һарадач Иван Манжиков, эднәс кесгнь ода сәәһән хәәһәд йовҗ одла, наадкснь бәәнә, эднәс би дамшлтан хоршаһад баһчудла яһҗ көдлдгинь дасҗ авлав.
Басан Бадьминович мана көдлмшт оньдин орлцҗ чаңһ неквр тәвҗәсмн. Кергән меддго, даавр уга һардачнрт эн дурго бәәсмн. Тиигчкәд даалһсн юман мартдго бәәсмн, эрк биш сурдмн. Иигәд намаг шин Октябрьск райо тогтахин төлә Ик Царңгур йовулв. 1977 җилин июлин 31-д бүрдәмҗин пленум болв. Терүнә хөөн Басан Бадьминович районд көдлх шин һардачнриг йөрәһәд сарин болзгт Ик Царңгур өрк-бүлдмүдән авч иртн. Дәкәд эврән ирәд мини даалһвриг яһҗ күцәсинь хәләнәв гиҗ таңһчин һардач заквран өгәд йовҗ одв. Би тер сарин эргцд өгсн патьран ясад шинрүлләв. Дәкәд дарунь өрк-бүлән авч ирләв. Мини үүрмүд- һардачнр болхла тер даалһвринь мартчкад таварн бәәнә. Болв би негдгч сеглтәр бәәсн С. А. Богзыковд келләв, Басан Бадьминович эрк биш ирәд некх гиһәд.
Августын 30-д аэропортд самолет бууҗ ирв. Басан Бадьминович һарч ирәд өгсн даалһвран, кен өрк-бүлән нүүлһв гиҗ сурв. Би һанцарн һаран өргүв. Таңһчин һардач негдгч сегләтрт дәкәд нег долан хонг өгв. Тиигәд улм чинвртә таалд келсн үгинь күцәх кергтә болв. Тиигҗ мини көдлмш Ик Царңд эклсмн. Тернь күнд болв чигн йир йовудта болн соньн цаг бәәсмн.