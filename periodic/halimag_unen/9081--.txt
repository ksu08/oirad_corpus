Рамстедтин шинҗллтсиг олнд медүлхәр
30-10-2018, 10:07 
Хальмг туульс делкәд ик темдгтә, тедн кезәнә чигн, өдгә цагт чигн кесг номтнриг болн специалистнриг соньмсулна. 115 җил хооран Хальмг теегт финск номт Густав Рамстедт ирҗ хальмг туульсиг бичҗ авсмн. Тиигчкәд тер цагт мана өвкнр яһҗ күүндҗәсинь тодрхаһар үзүлв, яһад гихлә үг болһна транскрипц эн кеҗәсмн, тегәд дөрвд, торһуд улс кезәнә яһҗ күүндҗәсинь тер шинҗллтәс дигтәһәр медҗ авч болхмн.
Эн ховр шинҗллтд нерәдсн дегтр одахн барас һарв, терүг РАН-а Хальмг номин Цутхлңгин номтнр үүдәсмн. Тер соньн йовдлын тускар институтын директор Виктория Куканова, номин көдләчнр Александра Баянова болн Айса Долеева "Хальмг Таңһч" РИА-н журналистнрт келҗ өгв. Рамстедтин бичҗ авсн туульсиг номтнр орс келнд орчулҗ, цуг шинҗллтән Рамстедт тод үзгәр бичсмн. Энүнд Босхмҗ гелң болн 15-та хальмг көвүн тууль цуглуллһнд болн бичҗ авлһнд дөң болҗасмн.
Ут-турштан номт 22 тууль, 200 үлгүр, 40 ут болн йирин ду цуглулсмн. Тер туульсин болн амн үгин зөөрин хураңһу 1905 җилд барлгдсмн, терүнд 18 тууль орсмн, хойрдгч дегтринь номт Рамстедт бас тер җилд барлхар седҗәсмн, болв зуг 1909 җилд тер әңгнь барлгдв. Тер хальмг туульсин хураңһуг библиограф Прасковья Эрдниевна Алексеева Санкт-Петербургин көрңгин нег саңд олҗ авсмн.
Терүнә ул деер Рамстедтин Хальмг теегт күцәсн көдлмшт, хальмг туульст нерәдсн хойр дегтр одахн РАН-а Хальмг номин Цутхлңд барас һарсмн. Тер зөөрәс Густав Рамстедт хальмг туульсин серий һарһхар седҗәсмн. Зуг хөөннь Японь орад, теднә кел шинҗллһнд үүлдврән нерәдсмн.
Торһуд улсин дуулдг йирин нәәмн ду номт бичҗ авсмн, тиим ду кезәнә хальмг һазрт дуулҗ йовсмн. Хальмг келнә фонетик яһҗ делгрҗ йовсна туск кесг үлгүриг тер дегтрәс авч болхмн, яһад гихлә Г.Рамстедт үг болһна транскрипц кесмн. Тиим тоотыг талдан дегтрәс авч болшго. Цуг текстин транслитерац номт кесмн. Кел шинҗлдг специалистнрин төлә чигн эн дегтр йир соньн. ХХ зун җилин эклцәр Баһ Дөрвдә улуст торһуд улсин келнә кесг элемент бәәнә. Тегәд номт дөрвд болн торһуд улсас туульсан цуглулҗ йовснь медгдҗәнә.
Тер мет ә болһн латинск үзгәр медүлгдҗәнә, аштнь дөрвд болн торһуд улс 20 зун җилин эклцәр яһҗ хальмгаһар келҗәсинь дигтәһәр медҗ болхмн. Номтнрин ик баг Рамстедтин Хальмг теегт күцәсн көдлмшт нерәдсн хойр ик боть һарһхин төлә көдлҗәсмн.
- Би туульсин фонематическ транскрипц кеҗәләв, энүнә ашт би номин шинҗллтин халхар баһ биш дамшлт хоршалав, Хальмг цутхлңгин көдләчнр нанд эн туст дөң болҗасмн, фольклорин текстлә яһҗ көдлхин туск дамшлтарн эдн хувалцв. Ода би баһ номин көдләч болн КНЦ-н аспирант болҗанав, - гиҗ эврәннь көдлмшин тускар Айса Долеева келв.
Эн дегтр әрәсән РФФИ саңгин болн Хальмг Таңһчин правительствин дөңгәр барлгдв, РФФИ-н грантар талдан чигн шинҗллтс кегдх. ХХ зун җилин эклцәр хальмг улс келҗәсн келнә онц тоотын туск көдлмш цааранднь күцәгдх, гиҗ институтын директор Виктория Куканова темдглв. Эн шин барлсн хойр дегтрин дөңгәр Рамстедтин хуучн шинҗллт улм сән таалд цааранднь хадһлгдх, дәкәд болхла баһчуд хальмг тууляр соньмсад эн дегтрмүдин дөңгәр төрскн келән дасҗ авх, өвкнрин зөөрлә таньлдх.
Хальмг улс кезәңк кесг үгән хадһлҗ ода күртл терүг олзлҗана. үлгүрнь, "билцг" гидг үг түрг улсин "баһлцг" гидг үгәс һарч. "Баһлцг" (запястье) гисн хальмг үг болхла түрг улсин "бакана" гидг үгәс ул авч, тер үгнь "мөрнә турун деерк түрүн үй" гиҗ медүлҗәсмн, тиим кевәр әмтн кезәнә аң-аһрусна цогц- махмуд шинҗлҗ шин үг үүдәҗәсмн.
- Талдан келнд орчулҗ болшго кесг хальмг үг эн туульсин дөңгәр хадһлгдв. Туульс әдл биш, зәрмснь ахрхн, баатрмудын туск тууль болхла нам зәрмдән 100 халх эзлнә. Эн хойр дегтрт хальмг улсин илвтә туульс, аң-аһрусна туск тууль, бәәцин тууль орсмн, - гиҗ Александра Баянова цәәлһврән өгв.
Тиим кевәр немш, орс, хальмг келәр барлгдсн, терүнд орсн ик орчулвр мана төрскн кел даслһнд, мана өвкнрин зөөрлә таньлдлһнд ик тәвцән орулхнь лавта, номт, йирин күн, баһчуд чигн эн дегтрәр соньмсхла, бийдән туста кесг соньн тоот олҗ авхмн.
ТүРВәН һуна