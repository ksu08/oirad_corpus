Келн-улсин музей
29-08-2019, 11:56 | Таңһчин зәңгс » Сойл
Күндтә бичкдүд, эндр бидн «Кермяшт» «Таңһчин һәәхмҗтә һазр» («Достопримечательности республики») гидг шин рубрик секҗәнәвидн. 2020 җилд Хальмг Автономин 100 җилин өөн темдглхвидн. Тегәд эн учрар таднд мана һәәхмҗтә һазрин тускар келҗ өгхәр бәәнәвидн.
1920 җилд Чилгр селәнд болсн съезд деер таңһчд тууҗлгч-этнографическ музей секх шиидвр батлгдла. Дарук җилин март сарин 25-д тиим музей сексмн. «Хальмгин сойлын саң» (2009 җ.) гидг дегтрт музейиг һардҗ йовсн Евгений Матвеновин «Музей хальмг теегт» гидг статья орла. Эн тууҗчин бичсәр, профессор Н.Н. Пальмовин һардврт төрскнч седклтә улс - С.П.Сахаров, А.А.Лебединский, М.М. Хаглышев, Ф.И.Плюнов, П.К.Богдзевич музейд шунҗ көдлсмн. Таңһчин бәәрн улс кезәңк тууҗлгч предметмүдиг музейд цуглулхд ик дөңгән күрглә. Тиигхд музейд 100 шаху предмет хоршагдсмн. Тедн дунд өвәрц экспонатмуд билә.
Түрүләд музей нег хора эзлҗәсмн. Тиигхд музейин заведующ Церн-Дорҗ Номинханов билә. Энтн Хальмгин түрүн номин доктор. Тер цагт музейд (1930 җ.) экспонатмуд хулдҗ авлһнд 4 миңһн арслң йилһгдсмн. Хөөннь материалмудын то икдүлхин төләд музейд цергә-тууҗлгч архив, Хальмг полкин цергә дневник, терүнә туг болн нань чигн тоот өггдлә.
Төрскән харсгч Алдр дән, хальмгудыг цааҗла харһуллһн музейд ик харшлтан күргсмн. Музейд хоршагдсн түрүн өвәрц экспонатмуд уга кегдлә. Зуг 1957 җилд, хальмгуд төрскн һазртан ирсн цагт, музей дәкн бүрдәгдҗ үүлдв. Шинәс секгдсн музейин түрүн директорнь Б.Ш.Болдырев билә. Олн җилин туршарт музей Келн-улсин театрин медлд бәәсн хойр бичкн бәәр эзлҗәсмн.
2009 җилин сентябрь сард Н.Н Пальмовин нертә Келн-улсин музейин шин бәәрн байрин бәәдлд секгдлә. Энтн хальмг улс эврә дурар әрәсән ханьд орсна 400 җилин ончта өөнин өмн өргнд босхгдла. Энд сойлын, искусствин, этнографин, тууҗлгч материалмуд болн экспонатмуд олар хоршагдсмн. Орс, хальмг, япон, китд болн нань чигн улсин искусствин өвәрц үүдәврмүд энд үзҗ болхмн. Энд олн зүсн төрмүдәр һәәхүлмүд бүрдәгднә, харһлтс болна. Музейин директор Ирина Мучаева болн специалистнр олн зүсн керг-үүлдврмүдиг соньнар давулна. Бичкдүд, эркҗән уга музейд одтн!
БОСХМҗИН Валентина