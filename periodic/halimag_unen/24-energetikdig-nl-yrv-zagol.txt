Энергетикүдиг өөнлә йөрәв
07-08-2014, 15:09 | Таңһчин зәңгс
Элстд, август сарин 5-д правительствин герин сүүрин залд «Өмн үзгин МРСК» ОАО-н Хальмг әңгд («Россети» компаньсин багд орна) мана таңһчин энергосистем бүрдснә 50 җилин өөнд нерәдсн байрин хург болв. Эн күчнә компаньд кесг җилин туршарт йилһән сәәнәр көдлҗәх 17 көдләч халхин ачлврар болн Күндллһнә һашгудар ачлгдв. Тер тоод әрәсән энергетикин министерствин ханлтын бичгүд авв.
«Хальмг электрическ сетьмүд» гидг предприять 1964 җил тогтагдла. Тер цагас авн райодыг болн селәдиг, промышленн предприятьмүдиг, хошмудыг орн-нутгин күчнә системд оруллһна ик кемҗәтә көдлмш эклсмн.
Эндр өдр Хальмг электрическ сетьмүдин көдлмшиг «Өмн үзгин МРСК» гидг ОАО-н Хальмг филиал цааранднь күцәҗәнә. Эдн элетрокүчиг түгәҗ өгнә, терүг цуг таңһчар тархана, шин клиентнриг орулҗ авна. Түгәҗ өглһнә цуг сетьмүдин 90 процентиг «өмн үзгин МРСК» гидг ОАО эзлнә.
- 50 җил – энтн ик тууҗин эклцнь болҗана. Цуг орн-нутгин болн күн болһна бәәдл- җирһллә болн тууҗла тернь залһлдата. Саалтг-боомтг угаһар көдлҗ бат эрүл-менд эдлҗ өрк -бүлдән бат түшг болҗ бәәтн, - гиҗ цуглрсн ветеранмудыг болн күчнә предприятин көдләчнриг «өмн үзгин МРСК» ОАО - н генеральн директор Борис Эбзеев байрин хургин йовудт йөрәв.
Таңһчин йосна нерн деерәс энергетикүдиг правительствин Ахлач Игорь Зотов йөрәв. Тер мет җилищн -коммунальн эдл-ахун болн энергетикин министр Нелли Ткачева ирсн көдләчнриг өөнләнь халунар йөрәҗ ветеранмудт болн нүүрләчнрт ачлвран бәрүлҗ өгв.
х х х
Эн өдрин бийднь Элстд Хальмг Таңһчин Толһачин үүл цаг зуур дааҗах Алексей Орлов «Өмн үзгин МРСК» ОАО-н генеральн директор Борис Эбзеевла болн Хальмг әңгин директор Сергей Чекмаревла харһв. Хальмг филиалын үүлдврин һоллгч ашин тускар «өмн үзгин МРСК» ОАО-н һардачнр тодрхаһар келҗ өгв. 2014 - 2015 җилин намрин - үвлин кемд сән чинртәһәр белдлһн предприятин һоллгч күцлнь болҗана гиҗ эдн темдглв.
Тер мет мана таңһчиг электрокүчәр дигтә-даратаһар тетклһнә төрмүдәр күүндвр болв. Цааранднь мана республикд инвестиционн болн ясврин өргн программ күцәлһнә тускар «өмн үзгин МРСК» ОАО-н элчнр келҗ өгв.