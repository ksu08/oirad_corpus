Велосипедтә улсиг дөңнх кергтә
01-10-2018, 11:51 
Җил болһн орн-нутгт "Велосипедәр көдлмштән одый" гидг цугәрәсән акц бүрдәгднә. Өдр болһн эврә кергәрн велосипедәр йовҗ болхмн гисиг үзүлх күсл эн керг-үүлдвр зүүҗәнә. Тер мет көдлмштән чигн эн көлгәр йовхд эвтә болн таалмҗта гисиг медүлхәр бәәнә.
Сән авъяст тохрсн эн акц мана орн-нутгт кесг җилин эргцд давулгдна. Эн җилин май сард чигн велосипедәр гүүлгдг улсин ниицәнә орлцачнр нег өдр дегц цуһар велосипед унад йовсмн. Нидн "Велосипедәр көдлмштән одый" гидг акцд сай һар күн орлцсмн. Эн керг-үүлдвр велосипедәр йовдг авъясиг олн дунд тархах, эрүл-чик авг-бәрц батрулх, әрәсән балһсдын экологическ бәәдл ясрулх күслтәһәр давулгдна. Велосипедистнрин тоод орхин төлә эврә велосипедтә болад, эс гиҗ нәмәәдлһнд авч болхмн, көдлмштән эс гиҗ сурһульдан йовх кергтә.
Одахн мана орн-нутгт "Велосипедәр көдлмштән одый" гидг дарани акц болв. Таңһчин тосхлтын, көлгн-күчнә болн хаалһин эдл-ахун министерствин көдләчнр дәкнәс шунмһаһар эн керг-үүлдврт орлцв.
Иим акцс давулҗахинь әмтн үзәд, оңданар ухалҗ, гиигн машиһән гертән үлдәҗ, эрүл-мендән ясрулхин төләд бас велосипедәр йовхар сана зүүнә. Тиигәд иим туста керг-үүлдврмүд олн дунд эрүл-чик авг-бәрцин заңшал батрулна. Тер мет олн зүсн янзин организацсин оньгиг балһсна экологийин төрмүдт тусхана.
Өдр болһн 30 минутд чигн велосипедәр йовхла эннь күүнә эрүл-мендинь ясруллһнд нилчән күргҗ, олн зүсн гемәс гетлгнә. Даңгин велосипедәр йовдг улс хая-хая гемтнә, тегәд чигн дарунь-дарунь гемтдг улсас дорхнь 15 процентд баһар көдлмшәсн дутна. Велоинфраструктуриг делгрүллһнд мөңг һарһлһн олзта-туста болхмн. Бәәрн лавкст олн улс велосипед хулдҗ авад бәәх, эрүл-менд харлһна халхд мөңгн әрвлгдх, уульнцст көлгн-күчнә то баһрад, аһар цевр болх.
Тавн дуунад йовх һазрт велосипедәр түргн кевәр амрар йовҗ болхмн. Велосипед хамгин экологическ көлгн болҗахнь мөн. Машид, автобусмуд аһариг бузрдана. Тегәд чигн балһсна экологическ бәәдлиг ясрулхин төләд цуһар велосипедәр йовхар зүтхмн.

Маргарита АРЗАЕВА