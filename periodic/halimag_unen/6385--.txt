Хальмг заңшалмудыг сәәнәр меднә
28-09-2017, 15:51 
Мана таңһчд шүлгч Николай Хатуевиг олн әмтн меднә. Николай Сеняевич хальмг келндән хару. Эн төрскнч седклтә күн хальмг литератур делгрүллһнд болн авъясмуд, заңшалмуд олн дунд тархалһнд ик оньган өгчәнә. Шүлгч эврә үүдәврмүдтән эңкр һазр-усан, хальмг теегән буульҗ бичнә. Кесг җил хооран Октябрьск района Цаһан Нур селәнд "Эцкин герәсн" гидг дегтрин презентац болсн билә. Талтахна һазрин улсин, энүнә өвкнрин туск шүлгүд, олн әмтнә домгуд, йөрәлмүд, һурвнтс, үлгүрмүд болн дуд эн дегтрт орсмн. Билгт дегтрән эцкиннь санлд нерәдсн билә. Эцкнь Сеня Шугдыкович хальмг улсин амн үгин билгин үүдәлтиг сәәнәр меддг бәәсмн. Тегәд эн эцкәсн дала юм бичҗ авла. Николай Хатуевин үүдәврмүдиг ик-бичкн уга таасна. Бичкдүд, баһчуд шүлгүдинь умшад, ах улсиг тевчдг, күндлдг дасна, төрскн һазртан, эргндк йиртмҗд дурта болна. "Би дорас өсчәх үйнрин төлә үүдәврмүдән бичнәв",- гиҗ дегтрин түүрвәч келнә.
Николай Хатуев хальмг улсин заңшалмудыг талдан келн-әмтнд чигн медүлхәр зүткнә. Эн җил хаврар Хальмгт "Поедем, поедим!" гидг нертә телепрограммин залач Джон Уоррен ирәд, мана таңһчин туск соңсхвр кесн билә. Тиигхд Николай Сеняевич күндтә гиичлә харһад, энүнд мана өвкнрин цецн уха медүлдг "Нәрн шинҗ" дасхла. Джон Уоррен эврә келән, сойлан сәәнәр меддг Николай Хатуевд ик ханлтан өргсмн.
әрәсән болн Хальмг Таңһчин бичәчнрин Ниицәнә гешүн, шүлгч Николай Хатуев мана улсин бәәдл-җирһлин, өрк-бүлин тускар бас бичнә. Эн туст "Хальмгин мирд" гидг шүлгүдин хураңһу йир соньн. Николай Сеняевич эңкр экдән түрүн шүлгүдин мөрмүдән нерәдсмн. Терүнә дүриг сәәхн бамб цецглә болн әрүн булгла дүңцүлҗәнә. Дәкәд эн хураңһуд дәәнә туск шүлгүд бәәнә. Түүрвәч дәәнә цагт хальмгуд, тер тоод 110-ч тойгта ОККД-н цергчнр зөрмгәр дәәлдәд, фашистнриг күүчҗ йовсинь сәәнәр үзүлсмн. Таңһчин әмтн эн хураңһуд орсн шүлгүдиг бас таасҗ умшна.

БОСХМҖИН Валентина