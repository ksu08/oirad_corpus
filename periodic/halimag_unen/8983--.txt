Коллекционермүд Городовиковскд цуглрв
17-10-2018, 11:17 
Давсн долан хонгт Городовиковск балһснд КалмГУ-н филиалд - Ф.Поповин нертә Башантинск колледжин улд соньн керг-үүлдвр болв. Энд кесг тоот цуглулдг улсин нарт-делкән слет болв.
Городовиковск балһснд бәәдг коллекционер Александр Манджиковин седвәрәр болсн керг-үүлдврт әрәсән, Азербайджана, Беларусин, Украинә, Израилин, Казахстана элчнр орлцҗ, олн җилдән цуглулҗах кесг соньн болн өвәрц тоот олна оньгт тусхав. Тер мет Ставропольск крайин болн Ростовск областин хазгудын Ниицәсин элчнр эн керг-үүлдврт бас орлцхар ирв.
Байрин бәәдлд секгдсн слетд орлцачнриг колледжин директор Владимир Эдгеев йөрәһәд, коллекционермүд йир соньн улс болдгиг темдглв. Ямр нег тоотыг цуглулсн цагтан эдн тууҗин халхар кесг дегтр умшна, кесг орн-нутгудын тускар соньмсна. Дәкәд кесг тоот цуглулхин төлә мөңгн кергтә, терүг олҗ авхин төлә цаг кергтә болна. Коллекционермүд хоорндан бат залһлда бәрҗ, регионмудын бәәтхә, орн-нутгудын хоорнд иньгллтин тагт батрулна, гиҗ Владимир Убушаевич келв.
Регионмудын хоорндк коллекционермүдын Ниицәнә президент Алексей Черепов эн керг-үүлдвр давуллһна седвәр татсн болн терүг бүрдәлһнд ик дөң күргсн В.Эдгеевд болн А.Манджиковд ханлтан өргҗ, Күндллһнә һашгар ачлв. Тер мет эн слетд орлцсн хамгин баахн коллекционер 9-тә София Тарасова онц һашгар темдглгдв. Байрин хургт орлцачнрт колледжин оютнр билг-эрдмән үзүлҗ, хальмг улсин сойлла таньлдулв.
Коллекционермүдин һәәхүл бәәрн әмтн дунд ик соньмслт олв. Городовиковск балһсна байрт орлцхар ирсн Хальмг Таңһчин правительствин Ахлач Игорь Зотов һәәхүл хәләһәд, коллекционермүдлә күүндв. Слетд орлцачнр балһсна байрт орлцад, Башанта селәнә босхмҗд ик тәвцән орулсн нойн М.Гахаев тосхсн ус гүүлгдг бәәшң хәләв. А.Манджиковин келсәр, слетд орлцачнрт мана таңһчд гиичллһн йир таасгдв, эдн дәкәд чигн нааран ирх саната.
ДООҖАН Наталья