Келн - улсин авъяс - седклән геех зөв угавидн
31-10-2014, 17:00 | Таңһчин зәңгс
Хальмг болн талдан келн-улсин төрскн кел, мойл хадһллһна түрмөдт академик Геннадий Волковин нертә XI номин умшлһн нерәдгдлв. Элстд, правительствин герин конференц -залд октябрин 31-д эн болв. «Уга болҗах олн кел хадһллһна кергт дөң болх педагогическ эВ-арһин тускар» гидг төрәр номтнр болн багшнр, олна организацсин элчнр энд тоолврарн хувалцв.
Конференцд Москваһас, Волгоградас, Якутяс, Чувашияс, Дагестанас болн нань чигн регионмудас ирсн номтнр орлцв. Эднә селвлцәг нүр үгәр сурһуль - эрдмин министр Николай Манцаев секв. Этнопедагогикин халхар академик Волковин бичсн кесг шинҗллтс делкәд өргәр темдгтә. Эндр Геннадий Никандрович 87 нас зүүх бәәсмн. Эндрк селвлцәнд номтнр әрәсән Федерацин кесг улсин келн ямаран таалд хадһлгдҗахин тускар тодрха күүндвр кеҗ, тедниг цааранднь делгрүллһнә тускар сүв-селвгәрн хувалцҗ академик Волковин кергинь күцәлһнд тәвцән орулхнь лавта. Делкән цуг келн хадһлгдх зөвтә, яһад гихлә келн болһн делкән сойлыг байҗулҗана, гиҗ министр темдглв.
Дарунь Хальмг Таңһчин Толһач Алексей Орловин йөрәлин бичгиг министр Н.Манцаев умшҗ өгв. Эврәннь үүлдвртән академик Волков ик оньган этнопедагогическ экспедицс келһнд, әрәсән келн - улсин сойлын зөөриг шинҗллһнд һол оньган өгчәсмн. әрәсән келн-улсин кел хадһллһна төриг конференцд хәләҗәнә, тернь эндр өдр ик чинр зүүҗәнә. Кемр келн уга болхла келн -улс чигн бәәдгән уурх. Тегәд төрскн келн мана эндрк бәәдл-җирһлд зөвтә күндтә орман эзлх зөвтә, гиҗ йөрәлин бичгт келгдв.
Таңһчин Улсин Хуралын (Парламентин) Ахлач Анатолий Козачкон бичгиг терүнә дарук Хонгр Эльбиков олнд соңсхҗ умшв. Эн номин форумд ирснднь күндтә гиичнрт ик ханлтан эн өргв. Олн келиг хадһллһн – мана һол төр. Тадн, номтнр болн багшнр, эн кергт ик тәвцән орулҗанат, гиҗ йөрәлд келгдв.
Хальмг кел делгрүллһнә халхар ямаран үүлдвр күцәгдҗәхин тускар сурһуль - эрдмин министрин дарук Раиса Дякиева тодрхаһар келҗ өгв. Орс келнә үлмән өсәд бәәнә, тиим таалд төрскн кел дасхлһна кергт баһ биш күчр-күнд йовдл харш болна. Ода һаза, гертән чигн хальмгуд хальмгаһар келхш, ачнрнь ээҗ-аавин келсинь медхш.
Тиим таалд чигн багшнр күүкдт бат сән медрл өгхәр шунна, энүнә төлә шин учебникүд барлгдна, методикин шин эв-арһ олзлгдна. Ода таңһчд бәәдг цуг келн-улсин сурһульчнр хальмг кел дасдг болв. Титульн биш келн - улсин сурһульчнр хальмг келнә олимпиадт орлцҗ нүүрлгч орм эзлнә. Эднә үлгүр хальмг күүкдиг бас урмдулна.
Таңһчин һардврин, государствин халхас эн туст бас кесг керг-үүлдвр күцәгдҗәнә. Тернь аштнь төрскн кел хадһллһнд сән нилчән күргх гиҗ нәәлҗ болҗана гиҗ министрин дарук темдглв.
Мана таңһчд болн Хальмг госуниверситетд академик Волковин күцәсн үүлдврин тускар «Калмыцкая осень академика Волкова» гидг дегтр барас һарв. Тер дегтрин һол учр- утхин тускар КГУ- н багш Эдуард Сокальский тордахаһар келҗ өгв. Гүн медрл энүг йилһҗәсмн, хальмг улсин тууҗиг болн сойлыг эн сәәнәр медҗәсмн. Хальмг болн чуваш улсиг кезәнә хамцу кесг керг болн нөкцлт негдүлҗәсмн, хөөннь тер таалнь сольгдад, эдн тал -талдан тууҗин хаалһар йовсмн гиҗ Волков келҗәсмн гиҗ докладчик темдглв.
Келн -улс болһн эврәннь йиртмҗлә, сойлла ямаран бат кевәр залһлдата бәәхинь Якутяс ирсн номт, социологическ номин доктор, Ар-Дорд федеральн университетин профессор Ульяна Винокурова соньнар келҗ өгв. Тиим бат залһлдан бәәснә ашт мана өвкнр Сиврин тууврас хәрү төрскн һазртан ирсмн. Келн - улс тегәд эврәннь һазртан, эврәннь йиртмҗлә залһлдата болҗ бәәх йоста.
Тер тоотар ул- сүүр кеҗ келн- улс болһн тууҗан, сойлан болн келән хадһлх зөвтә. Талдан ик келн-улсин үлмәд орад керг уга,эврәннь кел делгрүллһнә таалан өргҗүләд бәәхмн, тиигхлә күцәмҗд күрч болҗана гиҗ профессор темдглв.
Конференцин йовудт номтнр цааранднь һурвн секцәр күүндврән кеһәд тоолврарн хувалцв. Тер тоод төрскн келнә методикиг делгрүллһнә, глобализацин таалд психолого- педагогическ төрмүд хаһллһна болн региональн учебникүдин учр- утхиг ясруллһна тускар онц күүндвр болв. Конференцин хөөн номтнр пресс-конференц өгв. Конференцд КГУ - н номтнр, школмудын хальмг келнә багшнр, садмудын сурһмҗлачнр, олна организацсин элчнр орлцв.
Түрвән һуна