Олна байр болх
19-03-2018, 10:22 
Крым әрәсәлә хәрү негдснә өдр Элстд өргәр темдглх, терүнә тускар "Калмыкия" РИА-д болсн брифингд таңһчин сойлын болн туризмин министрин дарук Галина Бадаева, Элст балһсна администрацин толһачин дарук Галина Васькина, хотл балһсна мэрийин сойлын әңгин һардач Данзан Эрдниев болн десантник-офицер Чимид Джангаев тодрхаһар келҗ өгв.
Элстин долан талвңд - 1-ч болн 4-ч микрорайодт, "Октябрь" кинотеатрин өөр, 7-ч болн 8-ч микрорайодт, Аршан поселкд нәр-наадн, концертмүд болхмн гиҗ күндтә гиичнр темдглв. Энүнд эврә дурар үүлддг артистнр, государственн ансамбльмудын болн баһчудын коллективс орлцх. Асхлад 20.00 Диилврин талвңд бас ашлгч митинг-концерт болхмн.
Басңга Баатрин нертә Келн-улсин драматическ театрт бичкдүдин төлә наадн тәвгдх, аштнь энд 18.00 "Өөрднр" театрин артистнр концертән үзүлх. Келн-улсин музейд зурач мастер-класс бичкдүдт өгхмн, тиим кевәр цугтан сәәнәр зурдг дасад зурган гертән үзүлҗ чадх.
Эндр өдр Хальмг госуниверситетд Крымас ирсн кесг оютнр сурна, зәрмснь өрк-бүлән өндәлһәд Элстд үлдсмн. Эдн концертмүдт болн митингүдт орлцҗ, тодлврарн хувалцҗ, Крымин өдгә цага җирһлин тускар келҗ өгх.

ТүРВәН һуна