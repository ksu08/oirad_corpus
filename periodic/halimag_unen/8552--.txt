Арһлачнрин конференц болв
28-08-2018, 10:02 
Таңһчин экономикин болн хулд-гүүлгәнә министр Зоя Санджиева конференциг нүр үгәр секв. Дааврта һардачин келсәр, селәнә эдл-аху таңһчин экономикиг делгрүллһнд һол орм эзлнә, тегәд ода селәнә эдл-ууш эд-бод кедг производств делгрүллһнә туст көдлмшән шунмһадулх неквр тәвгдҗәнә. Бәәрн арһлачнрла хамдан эн туст кех-күцәх керг-үүлдврмүдин зура батлҗ, мана таңһчд эд-бод кедг предприятьмүд делгрүллһнә туск "дорожн карт" тогтах күслтәһәр эн конференц давулгдҗана гиҗ министр келв.
Шин төсвс делгрүллһнә стратегическ Агентствин координатор Сергей Чудаков болн РФ-н ачта эмчнрин Келн-улсин ассоциацин федеральн болн региональн төсвсин цутхлңгин директор Эмма Хачатурова конференцин модератормуд болв. С.Чудаковин темдглсәр, арһлачнр региона делгрлтд ик тәвцән орулна, тегәд өөрхн иргчд таңһчин агробизнес ямр делгрлт авхнь эднә шунлтла ирлцәтә. "Бидн хойр багд хувагдад, хамгин түрүнд агробизнесин делгрлтин тускар тана ухан-тоолвр медҗ авх санатавидн. Дарунь бидн таңһчд эдл-ууш эд-бод кедг ямаран предприятьмүд кергтәһинь йилһҗ авад, ямаран зөрүллтәр эдн үүлдх зөвтәһинь медҗ авхвидн. Хөөннь һоллгч төрмүдиг йилһҗ авад, кех-күцәх керг-үүлдврмүдин зура батлҗ авхвидн. Мана һол күсл - таңһчин правительствла эн туст нөкцҗ үүлдхин туск зура батлҗ, регионд 2035 җил күртл агробизнесин делгрлтин инновационн зөрүллтсин "дорожн карт" тогталһн болҗана", - гиҗ күндтә гиич хувалцв.
Конференцин көдлмшт таңһчин эрүл-менд харлһна, селәнә эдл-ахун министерствин элчнр, фермермүд, мах эд-бод кедг, ноос болн арс белддг арһлачнр орлцв.

ДООҖАН Наталья