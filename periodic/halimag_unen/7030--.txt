Эдн поездд харһв
30-12-2017, 09:40 
Поездд унтдг деерк таг энүнд күртв. Гиләнлә хамдан нег купед баһ наста залу гергн хойр дәкәд өндр нурһта, хо-шар баахн залу Савр йовсмн. Эдн инәдтә, сергмҗтә заңта улс бәәҗ. Хаалһин зуурдан Савр эгчнь болһсн әмтәхн хотар тооҗ, гитар цокҗ, дуд дуулҗ, ахр шог келҗ, цугтаһинь инәлһәд бәәв. Тиигәд эдн цаган өңгрүлв. Унтх кем ирхлә, Савр Гиләнд эврә орман өгч, бийнь деегшән давшҗ, деерк таг эзлв.
Сөөднь Гиләнд зүүднднь теңгсин һахас заһсд (дельфин) орна. Эднлә хамдан өөмҗ йовсн болна. Генткн теңгст бәәдг ик махсг аврһ заһсн көлинь атхад зууна. Көлнь икәр өвдәд, эн нөөртән хәәкрәд сернә. Тиигн гихнь деерк тагас Савр көл деернь унад, һаран бәрәд түңшҗәсинь үзнә.
Тиигәд Савр унхларн һаран авч, Гилән болхла - көлән. Эдниг поездәс һарһҗ больницур күргв. Сар шаху эмнлһ авч больницд бәәх зөвтәт гиҗ эдниг хәләсн эмч келв. Тиигәд хаалһд харһҗ таньлдсн Гилән Савр хойр Шин җилин байрин өдрмүдиг хамдан больницд давулв. Эдгәд больницәс һархларн, герүрн хамдан хәрв. Зуг Гиләнә көлнь гипстә болад, Савр энүг һар деерән бәрҗ йовв. Терүнәс нааран зурһан җил давҗ йовна, болв Савр тер кевтән Гиләниг һар деерән бәрҗ өкәрлнә. Эдн өркән өндәлһәд, кишгән эдлҗ, сән-сәәхн бәәнә.