Шин оборудовань хулдҗ авх
18-09-2018, 11:33 
Элст балһсна Өдрт нерәдгдсн байрин керг-үүлдврмүдин йовудт "Лукойл" ПАО зарлсн марһана дииләчнрт мөңгнә мөрә бәрүлҗ өггдв. Эн компаня марһанд диилвр бәрсн учрежденьсин тоод таңһчин психоневрологическ диспансер орв гиҗ эрүл-менд харлһна министерствин барин цергллт зәңглҗәнә. Эн эмнлһнә учрежденя күч-көлс харлһна болн түүмрәс саглуллһна специалист Владимир Очировд 300 миңһн арслңга сертификат бәрүлҗ өггдв.
Диспансерин ах эмч Ольга Харченкон һардврт белдсн төсвд гемтә улсин әәмшг уга бәәдл тетклһнә болн эрүл-менд харлһна төр босхгдв. Эдн "Бурхн-шаҗн болн сойл" гидг номинацд диилвр бәрв. Марһанд шүүҗ авсн мөңгәр эдн әмтн ордг пунктын төлә өдгә цага оборудовань болн видеохарулын систем углҗ тәвхәр зуралҗана. Диспансерт эмнлһнд бәәдг улсин әәмшг уга бәәдл тетклһн болн антитеррористическ әәмшг уга бәәлһнә неквр күцәлһн эн төсвин һол күсл бәәсмн.