Татарстана биологин багш диилв
07-10-2014, 19:37 | Таңһчин зәңгс
Шидр «әрәсән җилин багш-2014» гидг ик чинртә марһан төгсв. Октябрь сарин 5-д Москвад Государственн Кремлёвск бәәшңд болсн багшнрин байрт марһана ик жюрин ахлач МГУ-н ректор, академик Виктор Садовничий Татарстан Республикин Нурлат балһсна биологин багш Алла Николаевна Головенькина «әрәсән җилин багш-2014» гидг өөдән нер зүүсинь олнд келв. РФ-н правительствин Ахлачин дарук Ольга Голодец марһана һол мөрә- ик мөөлүр пеликан дииләчд байрин бәәдлд бәрүлҗ өгәд, энүг цаһан седкләсн йөрәв. әрәсән сурһуль-эрдмин болн номин министр Дмитрий Ливанов бас билгтә багшт бүлән үгән келҗ, көдлмштнь күцәмҗ дурдв. әрәсән багшнрин марһанд диилсн Алла Головенькинад нег җилин туршарт РФ-н сурһуль-эрдмин болн номин министрин олна селвгч болх зөв өггдҗәхинь олнд келв.
Алла Головенькина 1973 җил Пермь балһснд төрсмн. 2000 җил Пермск государственн педагогическ университет төгсәсмн. Коррекционн школд эрмдгтә бичкдүдлә көдлҗ йовсмн. өдгә цагт Татарстан Республикин Нурлат балһсна 1-ч тойгта дундын школд биологин багшар көдлҗәнә. Дәкәд 2011 җиләс авн методическ көдлмшин керг-төрин школын директорин дарукин үүл дааҗ йовна.
«әрәсән җилин багш» гидг марһан 25 җилин туршарт бүрдәгдҗәнә, энүнд ут тоодан 80 миңһ шаху күн орлцв. Эн җил әрәсән Президент Владимир Путин марһана финалистнрла харһад, багшин ик чинринь темдгләд, цугтаднь ик урмд өгсмн. «өдгә цагт багшнр даңгин мергҗлтән өөдлүләд бәәх зөвтә. Юңгад гихлә ода зәңгллһ өгдг эв-арһс дала. Бичкдүдиг соньмсулхин төлә оньдин медрлән гүүдүлҗ, гүҗрҗ көдлх кергтә. Дәкәд тадн, багшнр, эркҗән уга үүдәгч эв-арһан болн билгән олзлҗ, эднд ик тусан күргх зөвтәт», - гиҗ В. Путин келсмн.
БОСХМҗИН Валентина