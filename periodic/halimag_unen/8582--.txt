Хальмг келнә лагерьт бичкдүд амрчана
30-08-2018, 11:17 
Сарң өдрлә байрин бәәдлд лагерин дөрвдгч селгәг секлһнә керг-үүлдвр давв. Энүнд Хальмг Таңһчин сурһуль-эрдмин болн номин министр Николай Манцаев, энүнә дарук Герман Санджарыков, Көтчнрә района муниципальн бүрдәцин толһач Санал Годжуров, района администрацин көдләчнр болн нань чигн гиичнр орлцв. Келхд, эн селгәнд амрчах бичкдүд "Алтн баһчуд" болн "Хамдан" гидг хойр багд хувагдв. Керг-үүлдврин эклцәр бичкдүд хойр зергләнд зогсад, эврә дуудвран (девиз) келҗ өгәд, гиичнрт хальмг келән меддгән үзүлв. Дарунь бичкдүдин болн сурһмҗлачнрин белдсн концерт давв. Энүнә йовудт тедн һанцхн келән биш, хальмг улсин сойлан, билг-эрдмән сәәнәр үзүлв.
Хальмг Таңһчин сурһуль-эрдмин болн номин министр Николай Манцаевин келсәр, бичкдүдин амрлһна лагерьт мел хальмг келәр үүлддг селгәг секлһн - Хальмгт ончта, байрта өдр болҗана. "Дөрвн районас цуглрҗ ирсн эн дөчн күүкн-көвүн хальмг кел медх саната. Өсч йовх бичкдүд, баһчуд төрскн келән дасч, өвкнриннь авъяс-заңшал, һазр-уснаннь тууҗ болн сойл медх күцл тәвннь байрта. Бидн эдниг эрк биш дөңнх зөвтәвидн. Тегәд мадн эн җил Көтчнрә района администрацин һардврла хамдан күчән негдүләд, төрскнч седклтә көвүд-күүкдиг цуглулад, иим селгә секх шиидвр авлавидн. Хальмг келән мууһар меддг, эс меддг болв чигн бичкдүд долан хонгин эргцд амрад, өдрин дуусн хальмг кел соңсад дасч авхм. Нааран ирснәс урд келән, сойлан меддг бичкдүд болхла энд медрлән гүүдүлҗ батрулх, келән өргҗүлх", - гиҗ министр темдглв.
"Зүнһар" гидг селгәнд амрдг дөчн күүкн-көвүн дунд орс бичкдүд чигн бәәнә. Зәрмснь хальмгудла әдләр, зәрмснь хальмгудас улм сәәнәр хальмг кел меднә. Энд көдлдг сурһмҗлачнрин темдглсәр, "Булгин" дөрвдгч селгәнә бичкдүд хальмг, орс гиҗ йилһл уга, ни-негн бәәҗ, әдләр хальмг кел дасч авхар шунна.
Көтчнрә района Тугтн селәнә күүкн Света Лиджиева "Булг" лагерьт 2014 җилд бас ирлә. Эн лагерь күүкнд таасгдҗ, ода шинәс амрчана. "Энд нанд йир таасгдна. Нааран хойрдад ирүв. Эн лагерьт йир соньн олн керг-үүлдвр болна. Өдр болһн пионербол, футбол, нань чигн олн наадд нааднавидн. Сурһмҗлачнр мадна төлә кесг марһас давулна. Энд амрчах көвүд-күүкдлә цуһар ни-негн бәәҗ, сән нәәҗнр болувидн. Эн селгәнд мадн хоорндан зуг хальмгаһар күүнднәвидн. Эннь йир сән", - гиҗ Света ухан-тоолврарн хувалцв.
"Эн селгәнд мадн бичкдүдт авъяс, тууҗ заанавидн, кезәңк наадд үзүлнәвидн. Өдр болһн эрк биш хальмгаһар күүнднәвидн. Хальмгаһар эс келдг бичкдүдт чадсарн-медсәрн заанавидн. Бас манаһур артистнр ирәд, көвүд-күүкдлә күүндәд, билг-эрдмән үзүлнә. Бичкдүдин медрлиг гүүдүлхәр шин үгмүд заанавидн. Асхн болһн хамдан цуглрад, өдртән соңссн шин үгмүдиг яһҗ дасч авсинь шүүҗ хәләнәвидн. Келхд, эдн мана давулҗах марһаст, керг-үүлдврмүдт шунмһаһар орлцна. Района школмудт көдлдг хальмг келнә багшнр ирәд күүкд-көвүдиг дасхна. Тедн дунд төрскн келән, өвкнрин авъяс-бәрциг йилһән сәәнәр меддг Тугтн селәнә школын хальмг келнә багш Гол Бембеевич Серятыров", - гиҗ лагерин сурһмҗлачин дарук Оксана Обшиева келв. Министр Николай Манцаевин келсәр, Савр Галаевин нертә "Булг" бичкдүдин амрлһна лагерин "Зүнһар" гидг селгәнә дамшлтыг шинҗләд, таңһчин цуг лагерьмүдт олзлх зура бәәнә.
МАНҖИН Санл