"Ээҗин келн - эңкр зөөр"
28-03-2017, 17:07 
Моһа сарин 21-д Элстд бичкдүдин үүдәлтин Бәәшңд "Ээҗин келн - эңкр зөөр" гидг марһан болв. Терүнд Элст балһсна бичкдүдин садмудын күүкд-көвүд орлцад, билг-эрдмән үзүлв. Бичкдүд туульсар наадд тәвв, шүлгүд чееҗәр айслулҗ умшв, магтал, шаваш меддгән үзүлв, йөрәл тәвв. Дорас өсч йовх бичкдүд хальмг келән сәәнәр дасчахиг эн марһан иткүлв.
Балһсна 13-ч тойгта "Кермн" нертә бичкдүдин садын нериг харсад, эн марһанд ах багд ордг Алдар Гутчинов болн Энкира Андрюшкеева билг-эрдмән үзүлв. Алдар Көглтин Даван "Чидлтә болхла би\u2026" гидг шүлг айслулҗ умшад, нертә шүлгчин өөнд терүгән нерәдв. Энкира болхла Санҗин Николайин "Дегтр" гидг шүлг олна оньгт тусхав. Эн бичкдүдиг хальмг келнә багш Валентина Алексеевна Шаликова марһанд белдв. Бичкдүдин эк-эцкнр күүкн-көвүнә белдврт бас ик тәвцән орулв гиҗ келх кергтә. Екатерина Алексеевна Гутчинова болн Гилян Юрьевна Андрюшкеева гертән бичкдүдлә шүлгүдиг давтад, арднь орад хамдан дасв.
Марһанд кесг күүкн-көвүн орлцад, цуһар сән белдвр үзүлҗ, диилвр бәрхәр зүткв. Марһана ашар Алдар Гутчинов шүлг умшсн бичкдүд дунд 2-ч орм эзләд, Күндллһнә һашгар ачлгдв. Келхд, Энкира эн марһанд җил болһн эврә дурар орлцна, энүг шишлң мөрәһәр ачлснь
күүкнд ик урмд өгв. Бидн мана бичкдүдин күцәмҗд ик гидгәр байрлҗ, эдниг цаһан седкләсн
йөрәҗәнәвидн. Цааранднь чигн төрскн келән сәәнәр дасч, билг-эрдмән делгрүлҗ, өлзәтә сән үрд болҗ өстн гиҗ дурдҗанавидн.

БАМБША Данара,
Элст балһсна 13-ч дундын садын ах сурһмҗлач
ЗУРГТ: марһанд орлцсн Алдар Гутчинов болн Энкира Андрюшкеева