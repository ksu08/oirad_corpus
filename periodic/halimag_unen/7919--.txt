Шүлгчиг бүләнәр тодлв
25-04-2018, 08:35 
Тер өдр "Хальмг цә" гидг видеоклип олнд үзүлв. Василий Чонгоновин келсәр, Сергей Мучкаевич седклән тәвәд, килмҗән өгәд, үүдәврмүдән бичсмн. Җирһлин медрлиг бийдән шиңгәҗ, цецн ухан-седкләрн олнла хувалцсмн. "Бадмин Серәтрин шүлгүд умшхла, зүркм урсад бәәнә, - гиҗ Василий Сухотаев үгән эклв. - Бичәчин хаалһд Бадмин Серәтр зөвәр медәрҗ йовад орсн болвчн, энүнә үүдәлтин тәвцнь темдгтә. Эн билгтә бичәчиг баһчуд медх зөвтә. Энүнә үүдәврмүдинь медхлә, мана төрскн келн геедршго, мөңкрәд йовх," - гиҗ эн темдглв.
Эмч Любовь Тарновкина Бадмин Серәтрин шүлгүдт йир дурта. "Сергей Мучкаевичин шүлгүд нанд тааста, энтн кезәдчн мартгдхш. Баһчуд тедниг умштха, меддтхә ," - гиҗ Любовь Андреевна келв. Төрскн кел даслһнд Бадмин Серәтрин үүдәврмүд ик чинр зүүдгин тускар бас келв. П.О. Чонкушовин нертә искусствин колледжин оютн Эльгена Оргаева "Зальврлһн" гидг ду дуулв. Эн дууна үгнь Бадмин Серәтр бичсмн. "Эн дун мини ухан-седклиг авлна. Эврә сәәхн айста, сәәхн үгмүдтә," - гиҗ баахн күүкн ухан-тоолврарн хувалцв. Керг-үүлдврин йовудт бичкдүд болн баһчуд Бадмин Серәтрин шүлгүд айслулҗ умшв. Тегәд энтн төрскн келндән эңкр, нег ухан-седклтә, хәләцәрн өөрхн улсин соньн харһлт болв. Бадмин Серәтрин өөрхн элгн-саднь эн керг-үүлдврт орлцсн улст ханлтан өргв.
САНҖИН Кермн