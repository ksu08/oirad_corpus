өвдг селәнд Бодь суврһиг босхв
11-06-2019, 11:34 | Таңһчин зәңгс » Бурхн-шаҗна төрәр
Шорв һолын көвәд бүүрлдг шуңһрцгахна нутга өвдг селәнд үрс Сарин әрүн кемд Бодь суврһн босхгдв. Төрскн һазр-уснаннь цецгәрлтин төлә босхсн Бодь суврһнь селәнә захд дүңгәҗәнә. Эн селәнә әмтн ни-негн, байр-зовлңган әдл хувалцҗ, ниитә бәәдг төләд энүнә тосхлтд ик-бичкн уга орлцв. Төрскн селәндән суврһ тосхх седвәриг эн һазра улс Раиса Дякиева, Тогтан Амунова болн Долан Умкеев татсмн. Эн әрүн чинртә төсвиг бәәдл-җирһлд тохралһиг Михаил Кокаев һардсмн.
Бодь суврһиг байрин бәәдлд секлһнә керг-үүлдврт әрәсәд, Моңһлд болн СНГ-д XIV Дала ламин гегәнә күндтә элч, Хальмгин шаҗн лам Тэло Тулку ринпоче, Цутхлң хурлын ламнр, Хальмг Таңһчин сойлын болн туризмин министрин үүл дааҗадг Хонгр Эльбиков, эн һазра улс болн олн гиичнр орлцв. Эн өдр кесгнь төрскн селәндән күүкдтәһән болн ачнр-зеенртәһән ирцхәв.
- Түрүн болҗ өвдг селәнүр ирсн намаг байртаһар тосснд би халун зүркнәсн ханлтан өргҗәнәв. Эндр бидн цуһар бурхн-шаҗна керг-үүл күцәхәр цуглрвидн. Эн өдрмүдт цуг хальмг улс үрс Сар темдглҗәнә, тегәд эн кемд мана таңһчд Бодь суврһн, бурхн-шаҗна комплекс секгдҗәхнь байрта йовдл болҗана. үрс Сарин кемд бидн мана Бурхн Багш төрҗ һарад, гегәрлтин хаалһд орсн болн амулңгта таралңгин орнд залрҗ һарсн һурвн ик әрүн керг-үүлдвр темдглнәвидн. Апрель сарас авн август сар күртл Бодь суврһс секгднә. Эндр бидн эн суврһиг цеврлһнә болн әрвслһнә йосрхл күцәснә хөөн эн һазр әрүн чинртә һазр гиҗ тоолгдхмн. Тадн цуһар арһ-чидлән негдүләд, иим әрүн керг күцәввт. Энтн цуг таанрт ик буйн болх, - гиҗ шаҗн лам келв.
Бийән чикәр бәрлһнә, цевр ухан-тоолвр зүүҗ, Бурхн Багшдан чикәр зальврҗ дееҗ бәрҗ, мөргүл күцәлһнә туст Хальмгин шаҗн лам сурһаль өгв. Дарунь шаҗн лам болн Цутхлң хурлын хувргуд йосрхл күцәв, ном умшад ик мөргүл болв. Ном умшгдсна хөөн Хальмгин шаҗн лам Тэло Тулку ринпоче, Көтчнрә района күндтә иргн Лиҗ Барлыкович Дорджиев, баһчуд Михаил Бамбышев болн Ангира Эрдниева улан тасм керчәд, бодь суврһиг секв. Бодь суврһна тосхлтд тәвцән орулсн Тогтан Амунова, Раиса Дякиева, Хонгор Лиджиев, Михаил Бамбышев ахтаг Хальмгин шаҗн лам Күндллһнә һашгар ачлв.
Көтчнрә района муниципальн бүрдәцин толһач Санал Годжуров өвдг селәнә әмтн ниитә, ямр нег кергиг күцәхләрн хамдан негдҗ күслдән күрдг улс гиҗ темдглв. Селәнә әмтн төрскн һазр-усндан йир дурта, тегәд чигн өвдгин уульнцс цевр-цер, гермүднь бүрн-бүтн бәәнә, олн үртә өрк-бүлмүдин то өсәд йовна, баһчуд өвкнриннь һазрт малан асрҗ күүкдән босхҗ бәәнә. Чкаловск СМО толһалҗ йовсн Тогтан Амунован нилчәр өвдгт хату девскртә хаалһ бәәнә, әмтнә гермүдт газ орулгдв. Удл уга энд ФАП секгдхмн, өөрхн иргчдән бичкдүдин садын тосхлт эклх, шин школ тосхлһна болн усар тетклһнә эркн чинртә төрмүд хаһлгдҗана гиҗ района толһач келв.
Чкаловск СМО-н толһач Валентина Манджиева Бодь суврһ босхлһнд тәвцән орулсн нег һазра улст ханлтан өргв. өвдгин улс, ик–баһ уга, тәвцән орулҗ, тосхлтын көдлмшт болн эргндк һазриг кеерүллһнә кергт шунмһаһар орлцв гиҗ селәнә толһач келв. Эн әрүн чинртә кергт орлцсн улст РМО-н болн СМО-н толһачнр Күндллһнә һашг болн белг бәрүлҗ өгв. Селәнд өсәд-боссн КалмГУ-н профессор Раиса Дякиева йөрәлин үг келҗ, эн суврһ босхх седвәр татсн улст бүлән үгән нерәдҗ, Тогтан Амуновад цецгә белглв.
өвдгин һазр билгтә улсарн байн болдг. Тегәд эн өдр дорас өсч йовх бичкүд билг-эрдмән үзүлҗ, хальмг ду дуулҗ, домбр цокҗ шаваш келҗ, цуглрсн әмтнә седкл байсав.
ДООҗАН Наталья
И.Музраеван цоксн зургуд
әМТНә ТООЛВР
Лиҗ Барлыкович ДОРДЖИЕВ, медәт:
- Эндр өвдг селәнд ик чинртә болн ончта керг-үүлдвр болҗана. Нанд, 92 нас зүүсн көгшн күүнд, мана өвкнрин һазрт Бодь суврһн босхгдсн, дорас өсч йовх баһчуд бичкн төрскндән эңкр болҗах йовдл ик байр үүдәҗәнә. Мана һазр цецгәрәд, әмтн сән-сәәхн җирһҗ, өвкнриннь заясн заяһар күүкдән энд өскҗ, малан асрҗ йовхтд босхгдсн Бодь суврһн туслтха.
Раиса ДЯКИЕВА, КалмГУ-н профессор:
- өвдг селәнә улс әрүн сана зүүһәд, арһ-чидлән негдүләд, Бодь суврһ босхв. Ик-баһ уга цуһар эн кергт орлцҗ, ямр чигн кергиг хамдан хаһлҗ чадхиг медүлв. Эндр Хальмгин шаҗн лам Тэло Тулку ринпоче цаг олад, нааран ирәд, суврһиг әрвсләд, бурхн-шаҗна йосрхл күцәв. Мана селәнд түрүн болҗ ирсн ик багш әмтнд бурхн-шаҗна халхар сурһаль өгв. үрс Сарин әрүн чинртә кемд иим байрта йовдл учрснь эн һазра улст хөвтә болн буйнта болтха. өвдгихн төрскн келндән, сойлдан, авъястан хару улс болна, эн селәнд нег чигн цуцгдсн гер уга, баһчуд эндәс нүүҗәхш, олн үртә өрк-бүлмүд олн бәәнә. Дорас өсч йовх баһчуд медәтнрән дахад Бурхн Багшдан зальврад, нааран ирҗ мөргәд бәәхлә, эн һазр цецгәрәд, әмтнә иргч сән-сәәхн болх гиҗ сангдна.
Мария ЭЛЬЗЕНОВА, әрәсән олна сурһуль-эрдмин йилһән сән көдләч:
- үрс Сарла харһулад эндр мана төрскн селәнд бодь суврһ секҗәнә. Эн ончта болн байрта керг-үүлдврт шуңһрцгахн, өвдгин улс, «җаңһр» дуулврт келгддгәр «цаад далан улс болн наад далан улс» цугтан хурад бурхн-шаҗна йосрхлд орлцв. Бодь суврһиг эргәд өлгсн ки мөрнд бичгдсн маань салькнд ик холд күрәд, мана таңһчин, теегин цуг улст буй заяҗана. Хальмгин шаҗн лам Тэло Тулку ринпоче түрүн болҗ мана селәнд ирв, келсн үгнь болн өгсн сурһальнь мана зүркнд күрв. Цутхлң хурлын ламнр ном умшҗ, мана суврһиг әрвслв, ода эн әрүн чинртә һазр болҗана. өвдг селәнд босхгдсн Бодь суврһн сәәхн бәәшң болҗ дүңгәтхә. Эн әрүн кергт цуһар орлцҗ, кен негнь чидләрн, кен негнь демәрн тусан күргв. Төрскн селәндән ирҗ эн кергт орлцсндан ик байрта бәәнәв.