Найн нәәмтә медәт - баһчудт үлгүр
16-08-2018, 09:38 
Гертән хара суухдан дургов. Идсн хотан шиңгәһәд, көл-һаран тинилһәд йовснь деер гиҗ санҗанав. Тегәд үдин хөөн би велосипедан унад, балһсна цутхлңгар йовнав. Лавк орад, хот-хоолан хулдҗ авнав, олн таньл-үзл улсла харһад, ю-бис күүндәд сергнәв. Көндрәд, цогц-махмудан батрулад бәәхлә көл-һар зовадган уурна. Дәкәд би үүл бәрәд, олн зүсн кегдлмүд кенәв. Хот-хоолан зөөхин төлә хойр корзин кеҗ авув, - гиҗ медәт келв. Темдглхд, усна турваһар терүг кесмн. һартан эвтә күн тер болҗана. Иван Баторовичд хойр велосипед бәәнә. Биидән зокастаһар тедниг кеһәд, соляд олзлна.
Велосипедар йовлһн күүнә цогц-махмудт туста гиҗ эмчнр келнә. Энтн зүркнә-судцна системиг, иммунитетиг батрулна, кииһин системиг ясрулна. Тер мет велосипед унсн күн дарунь эцнә, көл-һарнь чаңһрна. Найн нәәмтә көгшә велосипедар йовдг йовдл олнд үлгүр болх зөвтә гиҗ сангдна. Нег үлү өдртән суудг көдлмштә улст махмудан тинилһәд, велосипедар йовад амрснь туста болх.