һартан өөтә баахн эк
16-03-2017, 17:13 
Хойр үртә баахн эк Ольга Тюрбеева һартан өөтә күүкд күн гиҗ келхлә үнн болх. Эн ке-сәәхн хувц-хунр өлгнә, уйна, утцар болн
үүрмг сувсар хатхмр хатхна, дегәһәр нилх бичкдүдт наадһас болн слингобусы кенә. Баахн берин келсәр, ээҗнь энүнд юм өлгдг дасхв. Ээҗән дахад күүкн үүл бәрәд, өөмс-беелә өлгдг бәәсмн. Школд сурчасн цагтан Ольга дегәһәр өлгдг дасв. һарин эрдмин кружокд күүкд олн зүсн кегдлмүд өлгдг билә.
Бичкндк цагтан дассн эрдм хәрд һарад эврә
күүкдтә болхлань керглгдв. Көвүнь төрҗ һархла эн цаг зуур көдлдго бәәсмн, тегәд цаган тустаһар давулхар эн ачнр-зеенртән болн үрндән ке-сәәхн хувц өлгдг болв. Күүкнь төрҗ һархла, Ольга дегәһәр өвәрц наадһас өлгдг дасв. Талдан әмтн энүнә кегдлмүдәр соньмсдг болхла эн цөөкн мөңг хоршаһад, кергтә материалмуд, эд-тавр хулдҗ авдг болв.
- Бичкдүдин, тер тоод нилхдин, эрүл-мендд харшлт күргдго сән чинртә материалмуд олзлхар шуннав. Ээрсн шеемг утцн, саңгин идән, холлофайбер, көвң олзлхла кегдлмүд үзмҗтә болсн деерән бичкдүдт олзлхд тааста болна. Кегдлмүд бичкдүдт таасгдхла, талдан әмтн ханлтан өргхлә, энүнәс даву ке-сәәхн юм кех санан үүднә, - гиҗ Ольга келнә.
һартан эвтә, бас нилхдин төлә кесг эд-тавр кедг баахн эк Наталья Мукаевала хамдан бер "Мамочки08" гидг баг бүрдәһәд, социальн сетьмүдт кегдлмүдән үзүлнә, дамшлтарн хувалцна, нег-негндән селвг өгнә. Нилхдән асрҗах баахн экнр һарин эрдмән гүүдүлҗ, цаган тустаһар давулҗахнь эднд бас урмдг өгнә гиҗ келҗ болҗана. Келхд, давсн җилин чилгчәр эдн һартан өөтә күүкд улсла хамдан кегдлмүдин һәәхүл бүрдәв. Кен-негнь эврә кегдлмүдән хулдв, зәрмснь бийдән туста медрл хоршав, үүл бәрдг баһчудла таньлдв. Бийснь бичкнәсн авн үүл бәрдг дассн берәчүд күүкдтән чик сурһмҗ өгч бас һартан өөтә болхд туслхнь лавта.

\u041d\u0430\u0442\u0430\u043b\u044c\u044f \u0414\u0410\u0412\u0410\u0415\u0412\u0410