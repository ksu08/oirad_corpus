"Хальмгин бичкдүд - йиртмҗ харлһна төлә!"
09-06-2018, 11:16 
Фестивальд Зая-Пандитын нертә этносойлын гимназин өдрәр үүлддг лагерьт амрчах бичкдүд орлцв. Росприроднадзорин Хальмг Таңһчар үүлддг заллтын һардачин дарук Лариса Джабруева күүкд-көвүдиг йиртмҗ харлһна өдрин байрла йөрәһәд, күн болһн төрскн һазр-усндан эңкр болҗ, эргндк йиртмҗиг әрүнәр хадһлх зөвтә гиҗ келв. Дәкәд эн өдр уйн наста экологудын Өдр гиҗ нерәдгднә, тегәд Лариса Владимировна Заллтын нерн деерәс гимназьд глобус болн йиртмҗ харлһна туск дегтрмүд белглв.
Музейин ах номин көдләч Алина Сангаджиева мана таңһчд бәәдг ховр аң-аһрусна болн урһмлмудын тускар келҗ өгв. Бичкдүд номин көдләчин сурврмудт хәрү өгәд, Хальмгин теегт бәәдг ховр аңгудын болн урһмлмудын тускар сәәнәр меддгән үзүлв. Дарунь бичкдүд хойр команд тогтаһад, "Экологический поход" гидг наадн-марһанд орлцв. Эдн йиртмҗ харлһна, аң-аһрусна туск сурврмудт хәрү өгәд, олн зүсн даалһвр күцәһәд, цаган сергмҗтәһәр давулв.

Мана зәңгч