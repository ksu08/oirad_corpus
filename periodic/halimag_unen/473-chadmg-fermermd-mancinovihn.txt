Чадмг фермермүд Манциновихн
30-09-2014, 09:58 | Таңһчин зәңгс
өдгә цагт зәрм әмтн көдлмш уга гиһәд юм келго гертән сууцхана. Кемрҗән невчк ухаһан туңһахла, керг олдхнь маһд уга. Күч-көлснд дурта, седвәртә улс ямаран чигн керг олад, күмс шиңгәҗ чадна. Иим улс дунд Городовиковск балһснд бәәдг ах-дү Александр болн Валентин Манциновихниг зааҗ болхмн.
Эдн кесг җил хооран «Урожай Калмыкии» гидг эврә эдл-аху секәд, тәрә тәрдг болн саалин үкрмүд асрдг болв. җил ирвәс эдл-ахунь батрад, өдгә цагт һанцхн районд биш, таңһчд делгрлт авсн эдл-аху гиҗ тоолгдна. Эдл-ахуд 530 гектар тәрәнә болн мал хәрүлдг 118 гектар һазр бәәнә. Эн җил эдн 825 тонн буудя болн 100 тонн ичмә хураҗ авв. Зуна цагт эдл-ахуд 11 күн көдлнә. Урһциг тәрхин болн хураҗ авхин төлә хойр комбайн, трактормуд, сеялк, культиватор бәәнә.
Манциновихнә аавнь немш күн бәәсмн, зәрм элгн-саднь Германюр нүүһәд, тенд гем уга тенд бәәцхәнә. Одахн Александр элгн-садндан гиичләд ирв. « Тенд удан бәәҗ чадхшв, хара сууҗ болхш. Дәкәд болхла эң-зах уга өргн теегм саңгдна. Теегин аһар эс киилхлә седклм зовна. Тенд цугнь белн, кедг керг уга. Манад болхла көдлмш дала.
үснә фермднь 80 саалин үкр бәәнә. Саальчар энд Ирина Шульга көдлнә. үкрмүдән эдн аппаратмудар саана. Одахн Валентин үс хадһлдг киитрүлгч оборудовань хулдҗ авв. үсн өдртән бәәсн бийнь ээдрхш. өдр болһн хам-хоша бәәдг үснә заводас үс авхар арһлачнр ирҗ, үс хулдҗ авна. Нег литрнь 16 арслң күрнә.
өдгә цагт фермермүд малдан үвлин хот белдҗәнә. Иргчдән үснә фермән икдүлх саната. Саалин үкрмүдиг кеер хәрүллго, хашаднь хотынь өгәд, үснә кемҗәг икдүлх саната. Энүнә төлә дулан хаша, нань чигн таал бәәнә. Тегәд эднә керг удлго улм делгрлт авх гиҗ саңгдна.
Көдлмштән дурта Манциновихнә өрк-бүлд района, таңһчин һардвр чигн дөң-тусан күргҗ, сүв-селвгән өгнә. Давсн җил саалин үкрмүд асрдг төләднь таңһч субсидь һарһҗ өгв. Эннь эднд икәр туслв.
Селәнд көдлмш уга хара бәәдг нег һазра улстан чигн Александр санаһарн зовна. Хоштан көдлүләд, теҗәл олхднь тусан күргхдән белн. Зуг шинҗләд бәәхнь, мана улс йосндан залхурҗ одв,- гиҗ эн һашудҗ келнә.