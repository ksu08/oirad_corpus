Дәәнә тускар бичкдүд ю меднә?
08-10-2014, 17:45 | Таңһчин зәңгс
Эн сурврт хәрү өгхин төлә Яшкулин района сойлын Герин көдләчнр соньн викторин бүрдәв. Төрскән харсгч Алдр дәәнә тускар чик медрл өглһн өдгә цагт ик чинр зүүҗәхнь лавта. Ташр эн керг-үүлдвриг бичкдүдәс авн эклх кергтә, гиҗ сойлын Герин көдләчнр тоолҗана. «Дәәнә тускар бидн ю меднәвидн?» гисн нерәдлһтә викторинд Яшкуль поселкин олн халх медрлин гимназин болн дундын школын 3-ч, 4-ч классмудын сурһульчнр орлцв.
Марһана йовудт эклц классмудын сурһульчнр дәәнә цага дуд меддгән үзүлв. Балһсн-героймудын нерд зааһад, эдн картд темдглв. Противогаз өмслһнә марһан эднд йир соньн болҗ медгдв.Тиигәд эдн хоорндан дөрлдәд, Төрскән харсгч Алдр дәәнә тускар медсн-соңссан чадмгар үзүлв.
Викторинә ашар нүүрт Яшкулин олн халх медрлин гимназин 3-ч «Б» классин «Красна Армия» командын сурһульчнр һарв, тер мет сурһулин эн заведеня 4-ч «б» классин «Держава» нертә команд сурврмудт чик хәрү өгәд хойрдгч орм эзлв. һурвдгч орм Яшкулин дундын школын «Связистки» командын гешүдт күртв.
Марһана һол күцлнь Төрскән харсгч Алдр дәәнә туст бичкдүдин болн баһчудын соньмслтыг өөдлүллһн, төрскнч хәләц сурһмҗллһн болсмн. Сурһульчнриг викторинд белдлһнд эднә багшнр К.Адьянова, Н.Горяева,Г.Капашева болн О.Гаряева ач-тусан күргсмн.
Милана Кекенова,
Яшкулин района сойлын Герин методист.