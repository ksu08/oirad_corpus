Өвкнрин һазрт болсн ик байр
23-08-2018, 10:19 
Тогтсн авъясар өөрднриг хамцулгч фестивальд Хальмг Таңһчин делегац орлцв, ут тоодан арвн тавн күн: делегацин һардач, зуульчлач Юрий Сангаджиев, дуучнр Феликс Шорваев болн Айса Брюгидикова, хальмг келнә багшнр, олна үүлдәчнр болн нань чигн әмтн. Иҗлин хальмгудын делегацин хойр орлцач, олна үүлдәчнр Санал Бадмаев болн Арван Карманов мана редакцд ирәд, эврә сәәхн зуульчлһна тускар тодрхаһар келҗ өгцхәв.
- Моңһл гисн йир хол һазр болҗана. Долан миңһ шаху дууна һазр, тиигәрән күрнә гисн амр биш керг.
Санал Бадмаев: - Келснтн зөвтә. Хаалһ йир ут. Зуг "Актюбин һолын усн" гидг хуучн дуунд дуулгдсар, "Ирх седкл бәәхлә, Иҗлин усн чальчаг". Мөңк көк теңгрин орнд кезәнәс авн күрхәр седләв. Тегәд эн җилд күцлән бәәдл-җирһлд тохрасндан ик байрта бәәнәв. Келхд, Хальмгин делегацин элчнр хамдан йовсн уга. Күн болһн эврә суңһсн хаалһар йовв. Зәрмнь хойр-һурвадар, зәрмнь һанцарн. Би болхла эктәһән түрүләд Улан-Баатрт күрүв. Тенд мадн хойр-һурв хонад, Барун Моңһлур темцҗ һарлавидн. Арван болхла, һанцарн йовв.
Арван Карманов: - Тиим. Горно-Алтайск күртл һанцарн йовлав. Май сард Хальмгт болсн "Өөрд түмн" фестивалин бүрдәлһнә комитетин гешүн болҗ көдлләв. Тегәд июль сард фестивалин һардач Жалав Батсүх нанд үрвр илгәв. Фестиваль эклснәс невчкн эртәр һарад, Алтай Республикин хотл балһсн ГорноАлтайскд одлав. Тенд намаг таньл әмтн тосч авцхав. Эднлә хамдан һазр-усинь хәләһәд гиичлснә дару Моңһлур йовлавидн.
- Тана келсн таньл әмтн бас фестивальд орлцв?
А.К.: - Ээ, тиим. Эдн болхла эврә делегацан тогтаһад, бас фестивальд орлцв. Теднә негнь - Арам лам май сард Хальмгт ирсн билә. Мадн энүг тосч авад, күндтә гиичд хотл балһсиг үзүлсн биләвидн. Тегәд Арам лам нәәҗнртәһән намаг тосч авад, Алтайин ке сәәхн һазриг үзүлв. Теднлә хамдан уулмуд давшлавидн, музеймүдт чигн одлавидн.
- Алтайин һазр маһд уга йир сәәхн.
А.К.: - Алтай өндр уулта, модта, уста һазр. Бумбин орн кевтә сәәхн. Немәд келхд, эн һазрар мана өвкнр бас нүүдг билә. Алтайин өөрднр маднла нег уңгта, әдл сойлта. Музейднь одад хәләхлә, хуучн хувцнь мана бүшмүдлә әдл. Нег күүкнә бүшмүдин зург тенд цокҗ авлав. Тегәд, нааран хәрҗ ирәд, хальмгудт үзүлхлә, манахс эн хальмг биш, алтай хувцн гиҗ итксн уга.
С.Б.: - Хәрүдтән би бас Алтайд одлав. Хувцнас болн сойлас нань олн өврмҗтә юмн бәәнә. үлгүрнь, һазрин нерд мана келнәс авсн кевтә: Моһата, Цаһан болн нань чигн.
- Моңһлд тадниг яһҗ тосч авв?
С.Б.: - Увс әәмгт күрәд ирхлә, Жалав Батсүх мадниг эврә машиһәр тосч авла. Фестивалин йовудт күн болһн әрәсән өөрднр ирв гиһәд, маднла болн алтайин делегацла таньлдхар, күүндхәр седв. Мадн сойлан, келән яһҗ хадһлҗанавидн гиҗ тедн ик гидгәр соньсмна. Мана бәәдл-җирһлин тускар ахнр-дүүнр сурад, цугнь эднд соньн болҗахиг медүлв.
- Таднас нань кен фестивальд орлцв?
С.Б.: - Хальмгудас нань, Алтайин делегац, Моңһлын Увс әәмгин, Ховд әәмгин өөрднр, Улан-Баатрт көдлдг "Өөрд" театрин болн талдан чигн өөрд коллективс орлцв. Зуг, харм төрхд, Шинҗәнә өөрднрин делегац эн җил ирсн уга.
- Фестиваль балһснд биш, кеер болв. Тегәд орлцачнр альд хондг бәәсмн?
А.К.: - Цуһар, мана өвкнрлә әдл, йосн ишкә гермүдт хонлавидн. Мана делегацд хойр ишкә гер һарһҗ өглә. Моңһлын зуни теңгрин бәәдл Хальмгин зунла әдл биш. Сөөһәр серүн болҗ одна. Тегәд, ишкә гер дотр һал шатаҗ, модар түлкдг биләвидн. Ишкә гер дотр хонлавидн, хотан идләвидн, әмтнлә харһлтс давуллавидн.
- Керг-үүлдврин йовудт тадн ю кедг биләт?
А.К.: - "Өөрд түмн" гидг фестиваль фольклорн-этнографическ болҗана. Тегәд өдр болһн ик концерт давулгдла. Цуглрсн артистнр дуулад, бииләд, эврә эрдм-билгән үзүлдг бәәсмн. Асхар мадн нег-негнәннь ишкә герт гиичлдг биләвидн. Билг-эрдмән үзүлҗ, ахнр-дүүнрин сойлла таньлдлавидн. Күүндврин төрмүд олн зүсн болҗ һарла: сойл, тууҗ, утх-зокъял болн нань чигн.
- Мадн дөрвн зун җилдән цуг моңһлмудас салу бәәһәд, мана сойл теднәс йилһрдг болв. үлгүрнь, хувцн талдан, дуд, би чигн невчк йилһвртә. Тегәд тенд бәәдг өөрднрт мана амн урн-үгин зөөр таасгдҗану?
С.Б.: - Тиим. Теднд ик гидгәр таасгдна. Мана сойлар соньмсдг болад, эдн ик оньган өгәд шавашмуд, домгуд, дуд соңсла.
- Фестивалин йовудт тадн Алтай уулмудт һазр тәксн биләт. Энүнә тускар келҗ өгтн.
С.Б.: - Моңһлын Алтайд Шаазһа гидг уул бәәнә. Эн уул үүрг нуурас хол биш болад тиигәрән одлавидн. Яһад гихлә бәәрн улсин келсәр, эн йир ончта, әрүн уул болҗана. Бидн Арванта, бәәрн улсла болн Алтай Республикин делегацин орлцачнрла Шаазһа уулын ора деер һарад, мөргләвидн. Арам лам тенд судр-ном умшад, тәкл өргв.
А.К.: - Немәд келхд, Шаазһа уулын ора деер һарад йовхларн, мадн авч ирсн хальмг туган өргәд, делскәд йовлавидн.
- Арван, Та "Өөрд түмн" төгсснә хөөн Моңһлд үлдсн биләт.
А.К.: - Моңһлд үлдәд, һазр-ус хәләһәд йовлав. Би КалмГУ-н Хальмг филологин болн дорд үзг шинҗллһнә институтд сурһуль сурнав. Тегәд давсн җилин намрар Хальмг университетәс намаг Моңһлур йовулсн билә. Тер цагт би дөрв шаху сардан Улан-Баатрт Моңһлын государственн университетд сурһуль сурлав. Зуг Улан-Баатрас болн Төв әәмгәс нань һазр хәләсн уга биләв. Тер учрар "Өөрд түмнә" хөөн Барун Моңһлын Увс, Ховд болн Байн-Өлгә әәмгүдәр йовҗ, һазр-ус хәләҗ, әмтнлә хәрлцҗ зуульчллав.
- Тадн мана умшачнрт дәкәд ю келҗ өгхәр бәәнәт?
С.Б.: - Моңһл орн-нутг, Алтай Республик чигн - мана өвкнрин һазр. Арһ бәәхлә, эрк биш тиигәрән одад, һазр-ус хәләһәд, әмтнлә таньлдҗ хәрлцх кергтә. Тер кецү сәәхн һазрт күүнә седкл амрна.
АЛЕКСәН Санҗ