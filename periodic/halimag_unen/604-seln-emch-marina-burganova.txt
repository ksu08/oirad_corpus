Селәнә эмч Марина Бурганова
14-10-2014, 17:38 | Таңһчин зәңгс
Сүл җилмүдт селәнд көдлдг эмчнр ховр болв. Эн бәәдлиг ясрулхин төлә һурвн җил хооран «Земский доктор» гидг федеральн шишлң төсв бүрдәгдсн билә. Эн төсвд 35 нас күрсн эмчнр орлцҗ чадна. Федеральн шишлң төсвәр селәнд көдлхәр бәәх баһ наста эмчнриг шаң дөңндг деерән гер-бүүрин төр хаһлхин төлә 1 сай арслң йилһҗ өгнә. өдгә цагт баһ наста олн эмчнр селәнд көдлҗәнә.
әрәсән Федерацин эрүл-менд харлһна министр Вероника Скворцова эн төриг даңгин оньгтан бәрнә. Энүнә темдглсәр, федеральн төсв бәәдл-җирһлд му бишәр тохрагдҗана, 2012 җилд әрәсән селәдт 8 миңһн баһ наста эмч көдлдг бәәсн болхла, 2013 җил - 12 миңһн. Тегәд эн төсвиг цааранднь күцәх кергтә гиҗ министр тоолҗана. Дәкәд болхла эн төсвд 35 нас күрсн эмчнр орлцдг бәәсн болхла, ода эмчнрин наснь 40-45 күртл икдүлхәр седҗәнә.
Эн төсв му бишәр Целинн районд чигн күцәгдҗәнә. Тиигәд Троицк, Хар Булг, Баһ Чонс селәдт баһ наста эмчнр ирҗ көдлдг болв. Эднә негнь Марина Бурганова. һурвн җил хооран Вознесеновк селәнд педиатрар Марина Геннадьевна ирҗ көдллә. Марина 2010 җил Ставрополь балһсна медицинск институт төгсәһәд, педиатрин эрдмтә болсмн. Терүнә хөөн хойр җилдән әәдрхн балһснд интернатурт сурад, дамшлтан өөдлүлв. Сурһулян төгсәснә хөөн Элст балһсна 8-ч микрорайонд үүлддг бичкдүдин поликлиникд экләд көдлв. 2011 җилин чилгчәр баһ наста эмчнрин төлә үүдәгдсн төсвд орлцҗ, Целинн района Вознесеновк селәнд көдлх үрвр энүнд кегдв. Тиигәд эн Вознесеновк болн Хар Булг селәдт педиатрар көдлдг болв. үлгүрнь, Вознесеновк селәнд ут тоодан 600 күн эмчин хәләврт бәәнә. җил күрәд уга 20 нилх, бичкдүдин садт ордг 80 күүкн-көвүн, 206 сурһульч бәәнә, наадкснь бөдүн улс. Кемрҗән давсн җил бичкдүд икәр царцдг бәәсн болхла, эн җил иим бәәдл давтгдшго гиҗ эн келнә. Юңгад гихлә бичкдүдин садыг болн дундын школыг эртәснь дулаһар теткдг болв. Эднә амбулаторьт терапевт, фельдшер, акушерк, шүднә эмч көдлнә. Шүднә эмч бас «Земский доктор» гидг төсвәр нааран ирҗ көдлдг болв.
Хуучн болв чигн түргн дөң күргдг көлгн-көчн бәәнә. Зуг күндәр гемнсн күүг әмтн эврә мөңгәрн больницд күргнә. Эн төр бас эмчнриг үүмүлҗәнә. Марина Бурганова эн төсвәр дамҗад гер-бүүрин төрән хаһлад, авальтаһан, күүктәһән эврә гертә болв. Иим төсв бүрдәгдснь йир сән гиҗ эн тоолҗана.
Целинн района болн селәнә һардвр баһ наста эмчиг даңгин дөңннә. Троицк селәнә цутхлң больницин эмчнр чигн нүдн-амн болад, сүв-селвгән өгнә. Вознесеновк селән Троицкәс ууҗмд бәәнә, тегәд гемтә күүг цутхлң больницүр күргхд җаңһрта. Тегәд эмнлүнә амбулаторьт көдлҗәх эмчнр цуг таал тогтахар гүҗрнә. Ни-негн, хамцу коллективд көдлҗәхдән Марина байрта бәәнә. Эврә кергән сәәнәр меддг, кен негнләнь ээлтә, тевчңгү седклтә педиатр Марина Бургановаг Вознесеновк селәнә бәәрн әмтн бас күндлҗ, кеҗ-күцәҗәхинь өөдәнәр үнлнә.
Жанна Кекеева