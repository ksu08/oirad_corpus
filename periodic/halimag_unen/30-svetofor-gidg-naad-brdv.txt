«Светофор» гидг наад бүрдәв
07-08-2014, 16:48 | Таңһчин зәңгс
Август сарин 5-д «Молодая Гвардия Единой России» гидг Цугәрәсән олна организацин Хальмг региональн әңг «Союз добровольцев России» гидг ВОО-н КРО-ла хамдан Элст балһсна «Булг» бичкдүдин садын күүкд-көвүдин төлә «Светофор» наад бүрдәв. Эн керг-үүлдвр светофорин нарт-делкән өдрт нерәдгдв.
Молодогвардейцнр светофорин тууҗин болн хаалһин җисәнә зокалмудын тускар бичкдүдт келҗ өгцхәв. Тер өдр бичкдүдин садт «Эвтә һар» гидг мастерской көдлв. Бичкдүд олн зүсн материалмуд олзлад, светофор кецхәв. Дәкәд эдн шунмһа баһчудын нилчәр светофорин туск ахр шүлгүд дасҗ авв. Тер шүлгүдән эдн олнд келҗ өгв.
Бичкдүд седвәртә баһчудла харһсндан ик байрта бәәнә. Эдн болн сурһмҗлачнрнь молодогвардейцнрт ик ханлтан өргәд, эднд дәкн иртн гиҗ үрвр кецхәв.
«Молодая Гвардия Единой России» гидг Цугәрәсән олна организацин Хальмг региональн әңгин штабин гешүн, «Союз добровольцев России» гидг ВОО-н КРО-н һардач Амулң Лиджиеван келсәр, бичкдүд эднә келсиг оньган өгч соңсв. Харһлтын йовудт эдн светофорин тускар соньн юм медҗ авв. Иим харһлтс дару-дарунь бүрдәһәд бәәхлә, бичкдүдин медрлнь өсәд йовхнь лавта.