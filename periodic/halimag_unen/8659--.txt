Бичкдүдин университет секгдв
10-09-2018, 11:17 
Мана таңһчд билгтә бичкдүдт техникин болн естественн-номин гүн медрл өглһнә җисән делгрлт авад йовна. Инновационн школмуд, лицеймүд өргәр үүлдҗәнә. Хальмг университетин номтнр болхла бичкдүдин садас авн көвүд-күүкдиг техникин делкәд орулҗ, теднд эсвәр, физикәр, химийәр болн робототехникәр, нань чигн предметмүдәр гүн медрл өгхәр седҗәнә.
Тер кергт сентябрин 7-д Хальмг госуниверситетин медлд Элстин Лермонтовин нертә уульнцд бичкдүдин университет шинрүлгдсн хойр давхр герт секгдв. Энд шин лабораторьмуд болн бичкдүдин билгинь хурцдуллһна цуг сән таал бәәнә. Шин университет секлһнә ончта байрла Хальмг ГУ-н номтнриг болн эк-эцкнриг таңһчин Толһач Алексей Орлов йөрәҗ, билгтә бичкдүд таңһчин герлтә иргч тетктхә гив.

Опер-мюзиклин премьер
Бас эн өдр хальмг улсиг күчәр нүүлһснә 75 җилин өөнд нерәдҗ Элстд "Буйслһн болн босхмҗ" гидг бумбин өөр "Хальмг күүкн" ("Калмычка") гидг опер-мюзиклин премьер болв. Энүг таңһчин нертә композитор Аркадий Манджиев үүдәсмн. Дуучнриг болн оркестриг, цуг орлцачнриг сойлын ончта эн йовдлла таңһчин Толһач Алексей Орлов йөрәҗ, тер һундлта өөн бичә мартгдтха, орн-нутгин цуг келн-улсин иньгллт батрад йовтха гиҗ келв.

Мана зәңгч