Бичкдүдин билг делгрүлнә
28-11-2018, 09:45 
Өцклдүр, ноябрь сарин 27-д, бичкдүдин үүдәлтин таңһчин Цутхлңд әрәсән бичкдүдин немр сурһуль-эрдмин халхин 100 җилин өөнд нерәдгдсн байрин сүүр болв. Керг-үүлдврт таңһчин сурһуль-эрдмин болн номин министр Н.Манцаев, бичкдүдин немр сурһуль-эрдмин организацсин һардачнр, сурһуль-эрдмин заллтын ахлачнр болн специалистнр, немр сурһуль-эрдмин багшнр болн эн халхин ветеранмуд орлцв. Тер мет эдниг байрлань йөрәхәр олн халхин министерствсин элчнр ирв.
Керг-үүлдвр эклхин өмн әрәсән болн Хальмг Таңһчин бичкдүдин сурһуль-эрдмин халх бүрдәлһнә болн өргҗүллһнә тууҗин туск фильм олна оньгт тусхагдв. Экн авгтан кичәлин хөөн күүкдлә бүрдәдг көдлмш эннь өдгә цагин немр сурһуль-эрдмин халхин ул-сүүрнь болҗана. Урдк цагт түрүләд кружокуд, клубмуд бүрдәһәд, күүкдиг ямр нег керг төрәр соньмсулдг бәәсмн. Хамгин түрүнд йиртмҗ харлһна төрәр бичкдүдин кружокуд үүлддг бәәсмн. Хөөннь уйн натуралистнрин болн техническ керг-төрин станцс эклҗ үүлдәд, делгрлт авсмн. Советин цагт авиамоделированя, радиотехникин болн зург цоклһна кружокудт бичкдүд олар ордг бәәсмн. Тер мет эколого-биологическ, краеведческ, туристическ зөрүллтс өргҗсмн.
Мана таңһчд чигн Советин йосн тогтсна хөөн бичкдүдин сурһуль-эрдмин халхиг бүрдәлһнә болн делгрүллһнә төрмүдт оньган тусхадг болв. Тер цагас кесг хүврлтс болн шинрлтс учрсмн. Тер бийнь бичкдүдин немр сурһуль-эрдмин халх цааранднь делгрҗ, өсч-өргҗҗ йовна. Өдгә цагт таңһчд 40 һар немр сурһуль-эрдмин учреждень үүлдҗәнә. Тиигәрән 14 миңһ шаху 5-18-тә күүкд-көвүд орҗ, бийдән тааста керг-үүләр соньмсҗ, билгән өргҗүлҗәнә. Немр сурһуль-эрдмин халхд гүн медрлтә, өөдән мергҗлттә, бичкдүдлә ээлтә специалистнр көдлҗәнә. Эдн күүкд-көвүдин билгинь илдкәд, цааранднь делгрүлнә. Эднә нилчәр бичкдүд көгҗмин, художественн үүдәлтин, урн һарин эрдмин,туристическ, эколого-биологическ, спортын, болн нань чигн олн зүсн чигн халхар медрл авч, эв-арһ дасч, дамшлт авч, сән медрлтә, чик сурһмҗта, билгтә улс болҗ өсчәнә.
Бичкдүдин немр-сурһуль эрдмин халхин ончта өөнд нерәдгдсн сүүриг министр Николай Манцаев секҗ, үг келҗ, эн халхин ветеранмудыг болн багшнриг йөрәҗ, эднд ханлтан өргв. Эн халхд көдлҗәх улс ик чинртә, темдгтә көдлмш күцәҗәнә гиҗ темдглв. Эднә нилчәр мана күүкд-көвүд олн зүсн зөрүллтин керг-үүләр соньмсҗ, таңһчин, цугәрәсән болн нарт-делкән чигн марһаст ончрна. Эннь күүкдт урмд өгчәнә, иргчдән эдн седвәртә, шунмһа, таңһчдан болн орн-нутгтан тусан күргҗ, ачта, тоомсрта улс болхнь лавта.
Мана таңһчин һардвр бичкдүдин немр сурһуль-эрдмин халхин төрмүд хаһлҗ, кезәд чигн дөңннә. Немр сурһуль-эрдмин учрежденьсин ясвр кех болн материальн-техническ көрңнь батрулх арһ олна. Келхд, Элстд удлго ясврин көдлмш кеснә хөөн бичкдүдин үүдәлтин Бәәшң секгдх. Эн кергт 65 сай арслң һарһгдв. Тер мет 7 сай арслңга шин оборудованяр теткгдҗәнә. Миңһн күүкд бичкдүдин үүдәлтин Бәәшңд ирҗ, сул цаган тустаһар давулҗ чадхмн. Шидр Ик Буурл поселкд бичкдүдин үүдәлтин шин цутхлң тосхгдад, эдлврт орулгдв. Ирх җилд Элстд бичкдүдин төлә кванториум секгдх: федеральн бюджетәс йилһгдх мөңгәр оборудовань хулдҗ авгдад, номин-техническ цутхлңгуд бүрдәгдхмн. Таңһч зуг бәәр йилһҗ өгхмн. Сити чесст бәәр йилһҗ өгхмн гиҗ зуралҗана.
Дарук җилд Троицкое селәнд шин школ экләд тосхгдхмн. Дәкәд болхла федеральн бюджетәс бичкдүдин садмуд болн селәнә нег школ тосххин төлә мөңгн йилһгдхмн.
әрәсән сурһуль-эрдмин болн номин министрин ухан-санаһар, иргчдән муниципальн органмудын медлд бәәх сурһуль-эрдмин учрежденьсиг региональн медлд орулхар седҗәнә. Тиигхлә таңһчин сурһуль-эрдмин министерств эн учрежденьсиг мөңгәр тетклһнә халхар дөңнҗ чадхмн. Эннь сән нилчән күргхмн гив.
Керг-үүлдврин йовудт Николай Манцаев немр сурһуль-эрдмин халхин көдләчнриг болн ветеранмудыг байрин бәәдлд өөдән ачлврмудар ачлҗ, белгүд бәрүлҗ өгв. Немр сурһуль-эрдмин учрежденьст ордг күүкд бас керг-үүлдврт орлцҗ, билг-эрдмән үзүлҗ, әмтнд байр үүдәв.

Маргарита АРЗАЕВА