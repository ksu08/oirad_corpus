әмтн хурдг һазриг ясрулхин төлә
06-03-2018, 09:49 
2018 җилд "Балһснд сән кец-таалта бәәдл тогталһн" гидг эркн төсвд 6 муниципальн бүрдәц: Элст, Городовиковск, Лагань балһсд, Ик Буурл поселк, Приютное болн Яшалта селәд орлцҗана. Эн җил төсв күцәлһнә кергт 62 сай һар арслң йилһгдхмн.
Эн муниципальн бүрдәцсин һардачнр эн туст ямаран керг-үүл кегдҗәхин тускар Комиссин гешүдт зәңглв. Ясруллһна көдлмш кегдх олна һазриг шүүҗ авхин төлә әмтнә тоолвр медҗ авсмн. Урдаснь олн улс орад һардг ормст, тер тоод муниципальн бүрдәцсин администрацст, школмудт, больницст, лавкст шишлң яршгуд тәвсмн. әмтн эврәннь тоолвран медүлҗ, цааснд бичв. Тиигәд әмтн хамгин олар дууһан өгсн нег эс гиҗ хойр бәәр шүүҗ авсмн. Дәкәд март сарин 18-д рейтингов ду өглһнә керг-үүлдвр бүрдәгдх. Энүнә ашар ясрулгдх олна һазр шүүҗ авгдхмн.
Городовиковск балһсна муниципальн бүрдәцин толһач Сергей Середан келсәр, кец-таалынь ясрулх олна һазр шүүҗ авлһна керг-үүлдврт 1605 күн орлцв. Балһсна паркиг ясрулхин төлә миңһ һар күн дууһан өгсмн, хойрдгч ормд Ленинә нертә талвң һарсн болдг, энүнә төлә 247 күн дууһан өгв. Тиигәд март сарин 18-д хойрдгч девсңд әмтн дууһан өгәд, ясрулгдх нег бәәр шүүҗ авхмн. Сергей Середа комиссин гешүдт Городовиковск балһсна парк болн талвң ясруллһна дизайн-төсвс үзүлв. Балһсна парк 1952 җилд сексмн, энд С.Кировд тәвгдсн бумб хамхрад нурҗана, тер мет хаалһс эвдрв. Паркин һазрин аһу ик, тегәд паркин зуг нег әңгинь ясгдхмн. Эннь паркд бәәх талвңгин кец-таалнь ясрулгдх. Тер мет Ик Буурла РМО-н толһач Виктор Санджиев цутхлң селәнә паркин бәәдл ясруллһна туск дизайн-төсвиг олна оньгт тусхав. Приютное селәнд болхла әмтн цутхлңгин талвңгин кец-таалынь ясрулхин тускар тоолвран медүлсмн. Тегәд Приютное СМО-н толһач Александр Полонский талвңгиг яһҗ шинрүлхәр седҗәхин тускар келҗ өгв. Энд сәәхн чигн час углҗ тәвхәр бәәнә, бичкдүдин амрлһна болн спортивн бәәр кехәр зуралҗана. Лаганьд олн улс хурад амрдг ут тоодан 16 бәәрн бәәнә. Болв әмтн хамгин олар балһсна цутхлңд бәәх талвңгин кец-таалынь ясрулхин төлә дууһан өгсмн. Тегәд эн талвң шинрүллһнә дизайн-төсвиг ухалҗ белдсмн.
Комиссин гешүд эднә оньгт тусхагдсн төсвсиг хәләҗ шинҗләд, эн туст сурврмуд өгч, ухан-тоолврарн хувалцҗ, сүв-селвгүдән өгв. Даруһас эдн дәкнәс цуглрад, Элст балһснд болн Яшалта селәнд олна һазриг ясруллһна төсвслә таньлдхар зуралҗана.
Маргарита АРЗАЕВА