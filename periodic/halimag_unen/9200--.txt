Бичкдүдин әәмшг уга бәәлһн - һол төр
13-11-2018, 09:30 
Одахн Элстд, правительствин Герт Хальмг Таңһчин Толһачин медлд бичкдүдин зөв харслһна төрәр үүлддг советин дарани сүүр болв. Энүнә көдлмшиг таңһчин государственн советник Василий Бюрчиев һардв. Таңһчд бичкдүдин әәмшг уга бәәлһнә төрәр сүүрт орлцачнр тоолврарн хувалцв.
Эндр өдр эн төр ик чинр зүүнә, тегәд зөв-йос харлһна органмуд, олна организацс эврәннь үүлдврт эн төрмүдт һол оньган өгх зөвтә гиҗ эврәннь ахр нүр үгдән правительствин Ахлачин дарук Боова Бадмаев темдглв. Дарунь таңһчин сурһуль-эрдмин болн номин министрин дарук Герман Санджарыков таңһчин школмудт болн ДОУ-д бичкдүдин әәмшг уга бәәлһнә төлә ямаран керг-үүлдвр күцәгдҗәхин тускар келв. Учреждень болһн гилтә кергтә керг-үүлдвр дигтә-даратаһар күцәҗәнә гиҗ эн эврәннь илдклдән заав.
Цааранднь таңһчд бичкдүдин зөв харсдг күцц зөвтә элч Ольга Умгаева үг авч, эн халхар ода чигн күцәх кесг төр бәәнә гиҗ келв. Олна организацс, зөв-йосна органмуд эн төрмүдт ик оньган өгх зөвтә, терүг Керчь балһсна политехническ колледжд учрсн үүмәтә йовдл иткүлҗәнә. Бичкдүдин эрүл-мендд болн теднә сурһмҗд му үлмәһән күргдг зәңгллһнәс харслһна халхар улм чаңһ керг-үүлдвр күцәх кергтә.
Бидн цагин некврлә ирлцәтәһәр үүлдҗ, әәмшг учраҗах тоотыг уга кеҗ, тиим йовдлас урдаснь гетлх зөвтәвидн гиҗ күцц зөвтә элч темдглв. Бичкдүдиг дөңнҗ, теднә сурһмҗд, сул цагинь бүрдәлһнд дөң болх кергтә гиҗ советин гешүд тоолвран медүлв. Таңһчин Синк\xb8кусинкай каратэ организацин төсвин туск тооцаг сүүрт орлцачнр соңсҗ, күнд бәәдлд туссн бичкдүдт олн халхин сурһмҗ өгхмн гисн тоолвриг дөңнв.
Советин гешүдин цуг сүв-селвг хәләгдснә хөөн нег шиидвр батлгдх, тер олна ашлвр таңһчин Толһачд йовулгдх.
Мана зәңгч