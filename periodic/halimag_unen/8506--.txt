Билгтә номт Андрей Бадмаев
21-08-2018, 09:24 
Институтан чиләснә хөөн бидн Андрей Васильевичлә бас "Хальмг үнн" газетд көдлх даалһвр авлавидн, яһад гихлә хальмг келнә багшнр болад, дипломан авад, тер гүн медрлән олзлх зөвтә биләвидн. Болв СССР-ин Номин Академин Азин келн-улсин Институтын аспирантк, Ставропольск педагогическ институын багш Кермен Намысовна Букаеван селвгәр бидн бас Азин келн-улсин институтын аспирантурт сурһулян цааранднь сурхар орлавидн, тегәд цааранднь Москван общежитьд нег хорад бәәдг болувидн. Тиигҗ бидн нәәмн җилдән хамдан мергҗлтән өөдлүләд, медрл авад йовлавидн.
Тер цагин эргцд күнд-күчр йовдл чигн харһла, болв бидн кен-негндән түшг болад, итклтәһәр үүрлҗәләвидн, ода чигн хая-хая харһнавидн. Тиигхд би Андрей Васильевичиг Анда гиҗ нерәдҗәләв. Ода чигн үүрм нанд баһ наста, чаңһ-чиирг цогцта болҗ медгднә, яһад гихлә тер холҗад одсн цагт ээмтә-далта залу болад, күнд төмр штангиг амр кевәр өргдмн.
Күн болх баһасн, күлг болх унһнасн гисн хальмг үлгүр бәәдмн. Баһ цагтан Андрей Васильевич ик дигтә-тагта күн билә. үлгүрнь, бидн цугтан конспект бичҗәләвидн. Болв Андрей занятясн ирчкәд, тер конспектән шинәс адһн-шидһн биш, болв ик тодрхаһар дутҗасн үгән орулад, цуг ухан-тоолвриг күцц кевәр зааҗ бичдмн, тегәд тер конспектиг умшхд, шин материал медҗ авхд, шүүврт белдлһнд амр болдмн, цуг тер сурһулин нәәмн җилин туршарт тиим зокаласн хаҗидго бәәсмн.
Тиим дигтә-тагтаһар бичлһнә зокал хуучн хальмг тод бичг даслһнд сән дөң Андрейд болсмн. Занятиг олнд темдгтә профессор Бата Бадмаевич Бадмаев һарддмн, йир сәәнәр тер тод бичгәр бичдмн. Андрей бас тиигҗ урн кевәр бичдгиг дассмн. Тиигҗ хөөннь тер эв-арһан олзлад тод бичгин учебник оютнрин төлә үүдәсмн. Тернь йир сән дегтр болсмн, хөөннь чигн, урднь чигн тиим юм тогтаһад уга. Тер учебникинь ода сурһульчнрин болн оютнрин төлә шинәс барлҗ һарһхмн гиҗ селвглх биләв.
Зая-Пандитын үүдәсн бичмриг сәәнәр медҗ авсн деерән Адндрей тиим кевәр номтын эврә хаалһан йилһҗ авсмн. Өөдән мергҗлттә һанцхн тиим специалист эн болсмн. Тер тоод хуучн бичгәр бичсн кезәңк литературиг Андрей Бадмаев гүүнәр шинҗләд, учр-утхинь цәәлһәд оютнрт, хальмг литературар соньмсҗах цуг улст туста олн дегтр бичсмн. Тер гүн медрл номт Андрей Бадмаевиг кезә чигн йилһҗ йовсмн.
Хамдан кесг җилдән сурһуль сурад бидн йоста үүрмүд боллавидн. Болв түүнәс деер мадниг Анатолий Шалхакович Кичиков үүрлүлсмн. Райодар йовҗ диалектмүдин материал цуглулх экспедицин төлә номт ма хойриг шүүҗ авсмн. Күнд гидг магнитофониг бидн Андрейлә зөөдг биләвидн (түүнә төлә чигн мадниг Анатолий Шалхакович шүүҗ авсн болх гиҗ ода шоглҗ болҗана). Болв тиим йовлһн маднд сән сурһмҗ өглә, яһад гихлә бидн әмтнлә яһҗ күүнддгинь, теднәс кергтә тоотыг яһҗ медҗ авдгинь дасч авлавидн. Тиигчкәд Андрей дигтә-тагтаһар әмтнә келсн юмиг магнитофона тасмас цааснд буулһад бичдг бәәсмн. Ямаран чигн кергиг седклән өгч күцәдмн, йоста номтын, шинҗләчин заң-бәрцтә күн.
Андрей Бадмаев - Зая-Пандитын үүдәсн тод бичгин ик гүн номта шинҗләч, олн төрәр соньмсдг ик номт, цуг җирһлән хальмг улсин сойлыг, литературиг, мана өвкнрин кезәңк бичгиг шинҗллһнд нерәдсмн. Зая-Пандитын намтрт, хальмг тууҗин-литературин алдр үүдәврмүд-бумбст, революцин өмнк хальмг улсин литературт нерәдҗ гүн хәәврин кесг көдлмшән эн күцәсмн.
Номт Андрей Бадмаевин нилчәр бидн XIII - XIX зун җилин хальмг улсин тууҗин, сойлын, җирһлин, заңшал-авъясин туск бичмриг меднәвидн, тер тоод "Дөрвн өөрдин туск келлһиг", хальмг хаадудын туск тууҗиг, "үлгүрин дала", "Субхашида" үүдәврмүдиг. "Тод бичг" даслһна методикт кесг шин тоотыг эн орулсмн, терүг ода амрар дасч болхмн, тегәд чигн кезәңк мана бичгиг ода школмудт чигн цәәлһҗ өгнә.
Андрей Васильевич ода далн йистә, дарук җилд найн насан йөрәх, номт күүнд тернь цецн ухана, кесг хәәврин ашлвр келһнә туста цаг, ода чигн күчн-чидлән геелго, заглюн кевәр бәәдг билгтә ик номт маднд сарин болн нарна герл белглҗ, мана ухаг гегәрүлҗ сарулдад бәәхнь лавта.

Николай УБУШАЕВ,
филолог номин доктор