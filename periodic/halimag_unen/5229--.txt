Хальмгин сойлд ик тәвцән орулсн билгт
03-03-2017, 15:06 
Сиврин хөөн таңһчдан ирәд, ах сурһуль сурад, сойлан босхҗ авлһнд орлцсн баһчудын негнь билгтә дууч Анатолий Цебеков бәәсмн. Дууна эрдмәрн нер һарсн, таңһчдан олар дууллһна эрдмиг делгрүлҗ, билгтә дуучнриг хамцулҗ, олн һазрт өөдән эрдмәрн нер һарсн коллектив бүрдәсн күн, чадмг һардач болн ухата билгт сәәһән хәәсн цагас авн һурвн җил болв. Хальмгин сойлын делгрлтд ик тәвцән орулсн үүлдәчин бәәдл-җирһлин болн үүлдврин туск дегтр барас һарв. "Анатолий Цебеков. Души божественный порыв" гиҗ нерәдгднә. Эн дегтриг көгҗмин халхар шинҗллт кедг, әрәсән композитормудын Ниицәнә гешүн Лариса Сафарова бичв. "Мана зөөр" гидг буйнч седклин олна организацин дөңгәр дегтр барас һарв.
Билгтә дуучин болн һардачин туск дегтрин презентац шидр Н.Пальмовин нертә Келн-улсин музейд болв. Тележурналист Бадма Харлуева белдсн видеосоңсхвриг ирсн улс оньган өгч хәләв. Анатолий Цебековин дүриг үзҗ, келсн үгинь, тодлвринь соңссн улс энүнә күцәсн ачинь нег үлү сәәнәр медҗ авв. Сойлын ветеранмуд, хамдан көдлҗ йовсн үүрмүднь, ода кергинь цааранднь йовулҗ йовх үүлдәчнр презентацд ирҗ орлцв.
Таңһчин сойлын болн туризмин министр Хоңһр Эльбиков презентациг секәд, сойлд күргсн ач-тусинь темдглв. Иван Нимгирович Басангов келсн үгдән "Бамб цецг" ансамбль толһалҗахдан Анатолий Цебеков коллективиг һазадын орна гастрольмудт белдлһәр ик дааврта көдлмш кесинь тодлв. Эн җил 25 җилә өөнән темдглҗәх дууна коллектив бүрдәһәд, таңһчд классическ дууна авъясмудыг батрулад, хальмг дуунла зергднь орс, һазадын орна ик чинртә көгҗмин үүдәврмүдиг өөдән кемҗәнд күцәдг хор бүрдәснь ик ачта үүлдвр болҗахинь темдглв. Сойлын ик билгтә үүлдәчин тускар Лариса Сафарова соньн дегтр бичәд, тер цагин бәәдлиг, А.Цебековин үүлдврин чинринь үзүлҗ чадсиг Иван Нимгирович өөдән үнлв. Лариса Григорьевна хальмг көгҗмин тускар, тер мет түрүн композитор Петр Чонкушовин, әрәсән ачта артистк Лидия Кулешован тускар дегтрмүд бичсинь тодлулҗ келв.
Дегтр яһҗ бичгдснә тускар Лариса Григорьевна келҗ өгснь йир соньн болв. "Хамдан нег училищд көдлҗ йовсн, билгинь өөдән үнлдг бәәсн, дуулсн дуунднь дурта бәәсн төләдән би бичҗ чадув, - гиҗ Л.Сафарова тодлврарн хувалцв. - Иван Нимгирович иим дегтр бичх кергтә гиҗ келхләнь би зөвшәрсн угав. Яһад тиигв гихлә, би Лидия Кулешован тускар бичхләрн терүнә тускар бас келсн биләв. Юңгад гихлә, эн хойр билгтин хаалһ хоорндан залһлдата, дурта эрдмдән насн-җирһлән нерәдсн, сойлын җирһлд ик тәвцән орулсн ик ачта улс болҗана. Тегәд дәкәд юн гиҗ бичхүв, гиҗ санув. Болв И.Басангов Н.Санджиев хойр җиңнүләд, зөвән, тоолвран келәд бәәҗ, дегтриг бичх болув. Бәәдл-җирһлләнь өөрхн таньлдад, меддг улслань күүндәд, Анатолий Очир-Горяевичин тускар шин олн тоотыг медҗ авув. Келхәс, Ростовд хамдан сурһуль сурч йовсн әмтнлә таньлдув. Ода тедн цугтан өөдән эрдмтә болн дамшлтта багшнр, сойлд зөвтә тәвцән орулсн улс. Теднә тодлвр соньн болв. Баһ цагиннь туск, дурта иньгләрн үүрлҗ йовсн цагиг үзүлхд чигн соньн болв. Хамдан кесг концерт белдҗ тәвсән тодлад, терүнд бидн яһҗ белддг бәәсән тодлад, багшин болн үүлдәчин туск халхинь медүлхәр эврәннь тодлвран олзлув. Тиигәд дегтр үүдв".
Анатолий Цебековин нериг ода зүүҗәх дууна коллектив - Хальмгин государственн хор "Аве Мария" гидг делкәд ик темдгтә үүдәвриг күцәв. һол дуучнь болҗ Анатолий Очир- Гаряевичин сурһульч, ода Хальмг Таңһчин ачта артистк Анна Очкаева дууна эрдмәрн әмтиг байрлулв. Ода Ольга Сердюкован һардврт үүлдҗәх коллектив "Бичкн арлын хулсн" гидг дууг дуулв. Хальмг Таңһчин сойлын ачта көдләч, Любовь Горяева, олна үүлдәч Павел Годаев, сойлын ветеран Светлана Ользятиева Анатолий Цебековин үүдәгч үүлдврин туск тоолврарн хувалцв.
Анатолий Цебековин сурһульчнр - Хальмг Таңһчин ачта артист Эдуард Бурлаков, Хальмгин болн Моңһлын ачта артистк Данара Шалханова дуулсн дуд, эн асхна кеермҗ болҗ, цуглрсн улст йир таасгдв. Анатолий Цебековин күүкнь Нигмяра Анатольевна дегтрин түүрвәч Л.Сафаровад, "Мана зөөр" саңгин ахлач И.Басанговд, таңһчин сойлын болн туризмин министерствд, ирсн цуг улст өрк-бүлиннь нерн деерәс гүн седклин ханлтан медүлв. Хальмг Таңһчин ачта артистк Вера Тепкеева презентациг сергмҗтә соньнар һардҗ давулв.

Галина ХЕЙЧИЕВА