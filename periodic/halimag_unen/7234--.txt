Эрднь болсн ээҗм, эрүл-менд бәәһит!
03-02-2018, 10:08 
Эн нег дәкҗ учрсн йовдл гиҗ бичә сантн. Көтчнрә нутгт Шорв һолын көвәд бәәдг Өвдг гидг бичкн селәнә медәтнриг - Болдана Ларлу, Застона Хулхач, Хуцин Манҗ һурвиг - Кермн әвр тевчҗ йовла. Киитн цаглань затьта улан зандрсн цәәһәрн, халун цаглань ундинь хәрүләд киитн чигәһәр тооҗ йовла. Зулан, Цаһаһан кесн цагт һурвн көгшәг мартдго билә. Көгшн улсиг тевчх кергтә, көгшн күн нилх күүкдлә әдл гиһәд ода бийнь йирн тав күрсн Кермн даңгин келдмн.
Авальтаһан, Дорҗ Санчировичтә, Кермн Чонаевна тәвн зурһан җил седкл-ухаһан медлцҗ ни-негн бәәлә. Тавн көвүн, тавн күүкн Патаевихнә өрк-бүлд төрҗ һарла. Нәәминь өскәд-босхад, кезәңк авг-бәрцәр сурһмҗ өгәд, җирһлин хаалһд орулла. Альд йовв чигн чик хаалһар йовтн, чик седкл зүүтн, чик уха бәртн гиһәд күүкдтән заадмн. Эрднь болсн эк-эцкин заасн сурһмҗ чилшго зөөр болҗ күүкдиннь седкл-уханд, чееҗд төөнрәд үлдв.
- Маам, эндр мини һарсн өдр болвза? - гиһәд Булһн күүкнь шоглад экәсн сурв.
- Уга, мини һарсн өдр эсий? Йирн тавта болув, - гив экнь.
- Нә, тиигхлә, кееһә бүшмүдән өмсҗ авхмн, ода гиичнр орҗ ирх. Домбран цокад, гиичнрән тосхмн, - гиһәд Булһн күүкн экиннь үсинь самлад, хойр гүрә кеһәд, альчуринь таг кеһәд боов.
- Намийи, гиичнрән тосад, домбрт бииләд чигн бәәхгов, - таш-таш гиһәд йирн тавта экнь инәв. - Алта, Бүүрчә, Гиляш (дү күүкн болн дү көвүнә күүкднь - авт.) эдн ирхий? Мини үр күүк Бембшә Шуураг дуудвт? Күүкшм одахн сәәһән хәәв эсий, хәәрхн, - гиҗ саначлдхв.
- Чини зеенр ирх. Бембшә Шуура Өвдгт бәәнәлм, бас йирн зурһата болв, ирҗ чадшго, - гиҗ күүкнь келчкәд, һурвдгч сурвран экнь бийдән келсинь нүднә хәләцәрнь медв. Наһц бергнәннь тускар келҗәнә.
үзсн-соңссн хойран мартад, үзәд угаһан үзҗ йовнав гиҗ Паатан Кермн бийиннь тускар келнә. Эндр өдр күртл бәәх бәәдләрн, авг-бәрцәрн ач иктә Экин дүриг әрүн кевәр хадһлҗ йовна. Насн гиигн цагтан өрүн эрт босхларн зулан өргчкәд, эркән эргүлдмн. һанцхн эврәннь өрк-бүлән биш әмтә-киитә тоотыг номдан орулла. Эрднь болсн экин зальврлһн туслсн деерән үрн-садна, ачнр-зеенрин, җичнрин җирһлд бат түшг болна.
Күүкднь экин заасн сурһмҗин тускар шүлглүләд цөөкн үгәр медүлв:

Җирһлин җим хаалһд
Элкм урссн цагт
Җигтә медсн әдл
Экм зүүднд орна.
- Бичә зов, кукм,
Зовх учр уга.
Зорх модн кевтә
Зовлң әрлҗ одх.
Зуг седклән бичә алд,
Седкл алтнас үнтә!

Җирһлин бүтү хаалһд
Җолаһан геесн цагт
Җигтә медсн әдл
Җивр нанд урһана.
- Зовх саам күүнд учрна.
Зөрсн таласн бичә цухр,
Зуг седклән бичә алд.
Седкл алтнас үнтә.

Җирһлин бахмҗта саамд
Җигтә медсн әдл
Экм докъя өгнә:
Күүнә җирһл җирлһн мет
Җилмүд даралдад давх,
Зуг седклән бичә алд,
Седкл алтнас үнтә.
Җирдгч җилмүдин чилгчәр ууһн көвүн Алексей школан төгсәһәд, Орджоникидзе балһснд селәнә эдл-ахун институтд сурһульд орв. Дөрвн җилин сурһулян чиләһәд, төрскн райондан баахн зоотехникч Алексей Дорджиевич Патаев ирәд көдллә. Көтчнрә, Ик Буурла, Октябрьск райодт селәнә эдл-ахун халхд олн җилд көдлв. Хойрдгч көвүнь Владимир Аһш балһснд бас селәнә эдл-ахун институтд экономистин эрдм дасад, бас эврә райондан экләд көдлснәннь хөөн КНИИМС-т, балһсна казначействин заллтд кесг җилдән көдллә. Кесн көдлмшән арднь орҗ кех кергтә гиһәд экиннь заасн тоотыг хойр ууһн көвүнь мартдго билә. Москва балһснд болсн ик хургт Хальмг Таңһчин КНИИМС-ин ах тооч Владимир Дорджиевич Патаевин кесн көдлмшәс үлгүр автн гиһәд, олна нүүрт келсн үгмүдиг экднь ирҗ соңсулсн цагт Кермн Чонаевна икәр байрлла.
Дорҗ Санчирович болн Кермн Чонаевна дала сурһуль уга бәәсн бийнь нәәмн үрндән цуһараднь сурһуль сурһла. Мана хадм эк-эцк хәәртә улс гиҗ берәднь келнә, мана авалин эк-эцкнь алтн седклтә улс гиҗ күргднь келнә. Мана аав-ээҗ цецн улс гиҗ ачнр-зеенрнь магтна. Мана эк-эцк мандлсн нарнла әдл гиҗ үрн-саднь бахмҗ кенә\u2026
Экм - герлтә одн,
Экм - седклин бахмҗ,
Экм - сарин герл,
Экм - әмд бурхн.
ДОРҖИН Отхн