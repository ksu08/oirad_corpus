Комиссин шиидвр күцәгдх зөвтә
05-06-2018, 10:04 
Таңһчин наркологическ диспансерт эмнлһнә-диагностическ болн реабилитацин керг-үүлдврмүдин төлә таал тогталһна тускар таңһчин эрүл-менд харлһна министрин үүлиг цаг зуур дааҗах Юрий Кикенов зәңгллһ кев. Дааврта һардачин келсәр, таңһчин бюджетәс йилһгдсн мөңгәр диспансерт капитальн ясврин көдлмш күцәгдв, оборудовань углҗ тәвгдв. Тиигснә хөөн гүн медицинск шинҗллт кех таал тогтагдв. Эн җилин түрүн кварталд 2887 шинҗллт кегдв, эннь давсн җилин эн кемлә дүңцүлхлә 46 процентд өсв. Тер мет әрк болн наркотик эзлсн улсин 4211 шинҗллт кегдснә ашт 19 күн әәмшгтә дааврта болҗахнь илдкгдв. Антинаркотическ комиссин шиидврәс иштә эн җил май сарин 1-әс авн диспансерт эмчин немр орм тогтагдх зөвтә бәәсмн. Ода диспансерт дөрвн эмчин ормд зуг хойр специалист көдлҗәнә. Нег эмч нилх асрлһна амрлһнд, зарһин-психическ экспертин специалист уга болад, эн орм сул бәәнә. Нег эмч мергҗлтән өөдлүләд эн ормд көдлх саната, эс гиҗ сурһулян төгсәһәд ирх баһчуд дундас специалистиг авх зура бәәнә гиҗ Ю.Кикенов цәәлһв.
Антинаркотическ комиссь эн төриг хаһлхин туск шиидвр кезәнә батлҗ авла, тегәд дарани сүүр күртл эн төр эрк биш хаһлгдх зөвтә гиҗ Хальмг Таңһчин Толһач шүрүтәһәр келв.
Дарунь комиссин гешүд наадк төрмүдәр ухан-тоолврарн хувалцв. Сүүрин чилгчәр комиссь хәләгдсн төрмүдәр шиидвр батлҗ авв.
Мана зәңгч