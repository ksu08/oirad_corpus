Нүүрлгч багшнр дамшлтарн хувалцх
13-10-2014, 19:32 | Таңһчин зәңгс
Мана таңһчд багшнрин мергҗлтиг өөдлүлхин, эдн дунд олн зүсн марһа бүрдәлһнә җисәг өргҗүлхин, багшнрин үүдәгч күчиг батрулхин төлә октябрин 15 - д Сарпинск района Б. С. Санджарыковин нертә Шарнутовск дундын школын ул деер «Хальмг Таңһчин җилин багш» гидг марһана дииләчнрин болн нүүрләчнрин V слет болхмн.
Энүнд Элстәс болн 13 районас 100 шаху багш цуглрх. Эн хургиг таңһчин сурһуль -эрдмин министерств, сурһуль-эрдмин болн номин көдләчнрин таңһчин профсоюз болн КРИПКРО бүрдәҗәнә. Багшнрин мергҗлтиг өөдлүлһнә, эднд методическ дөң күрглһнә, эднә клубин җисәг өргҗүллһнә төрәр слетд орлцачнр дамшлтарн хувалцх. Эн хургин йовудт баһ наста багшнр хоорндан улм өөрхнәр таньлдҗ олн зүсн нәрн төрәр тоолврарн хувалцҗ чадх.
Таңһчин «Пеликан» клубин гешүд үүрмүдтән ил кичәлмүд өгч дамшлтарн хувалцх. Слетин йовудт клубин педагогическ мастерской көдлх. Багшнрин марһана тууҗин болн терүнә иргчин тускар советд орлцачнр тоолврарн хувалцх. «Хальмг Таңһчин җилин багш» гидг марһаг иргч 2015 җилд яһҗ бүрдәхин тускар бас тодрха күүндвр болхмн.
Арслан Эрдниев