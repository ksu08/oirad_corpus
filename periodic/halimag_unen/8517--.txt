Олна байрт нерәдв
22-08-2018, 10:11 
Эндр, август сарин 22-т, мана орн-нутгин олн әмтн әрәсән государствин тугин сән өдр темдглҗәнә. Эн олна ик байрт нерәдсн керг-үүлдвр Элстд яһҗ бүрдәгдхин тускар хотл балһсна администрацин толһачин дарук Галина Васькина, сойлын болн туризмин әңгин һардач Данзан Эрдниев болн таңһчин баһчудын цутхлңгин элч Константин Очиров "Калмыкия" РИА-н герт журналистнрт келҗ өгв.
һоллгч керг-үүлдвр август сарин 22-т Элстд Долан хонгин сүмин талвңд болвхмн. Энд асхн 17 часла әрәсән государственн тугд нерәдсн байрин концерт болн нань чигн үүлдвр эклх. Түрүләд олнд темдгтә артистнр болн ирсн улс әрәсән орн-нутгин частр дуулх, дарунь концерт болн олн зүсн марһан талвңд эклх.
үлгүрнь, бичкдүд эн ик байрт әрәсән тугд нерәдҗ зургудан асфальт деер зурх. Дәкәд боксермудын марһан болхмн, энүнд ямаран чигн күн орлцҗ чадх. Нааран ирсн әмтиг боорцгар болн хальмг цәәһәр тоох. Эн нәр-нааднд тер мет мана таңһчин болн Волгодонск балһсна байкермүд орлцҗ эврәннь мергҗлтән үзүлх.
"Молодая гвардия" организацин элчнр әрәсән триколормуд әмтнд түгәҗ өгх, олн зүсн викторин кех. Райодар чигн әрәсән тугт нерәдсн байрин керг-үүлдвр болхмн. Хотл балһсна болн райодын библиотекүдт бас һәәхүлмүд бүрдәгдх.
Долан хонгин чилгчәр "Элстин асхн" гидг дәкәд нег керг-үүлдвр Аршан селәнд, балһсна ар-деед үзгин районд, 23-ч тойгта школд август сарин 24-с авн өдр болһн болхмн.
Мана зәңгч