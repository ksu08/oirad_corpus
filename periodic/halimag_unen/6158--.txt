Җирһлин хаалһнь өлзәтә болтха!
07-07-2017, 18:45 
Сурһулин җил төгсәд, шүүврмүд ард үлдәд, дипломн көдлмш бичгдәд, иткл цаасан авх байрта кем ирв. Хальмг госуниверситетин хальмг келнә бичгин болн дорд үзг шинҗллтин институтыг эн җил йирн дөрвн күн төгсәв. Теднәс хөрн долан күн сурһулян йилһән сәәнәр сурад улан диплом авв.
Келнә бичгин, алтаистикин болн цуг делгү кел шинҗллһнә халхар магистерск диссертацан оютнр харссн шүүврин комиссиг филолог номин доктор, профессор, РАН-а языкознаня институтын һоллгч номин көдләч Григорий Пюрбеев толһалв. Магистерск диссертацс олн зүсн төрәр кегдснь темдглгдв. Өдгә цага моңһл келнд зөв-йосна үгин көрң, экономическ терминмүд ямаран болҗахинь, алтайск болн индоевропейск келнд келц үгмүд олзллһна
төрмүд шинҗлгдв. Тер тоод хасг болн хальмг келнд тедниг олзллһн дүңцүлҗ шинҗлгдснь соньн. Ямаранчн келнә зөөр болн цецн келц үгмүдиг магистрант Җирһл Хейчиева хальмг, орс, англь келнә тогтацд шинҗлҗ хәләсн йовдл бас оньг авлв, өөдән үнллһ олв. Номин һардачнь профессор В.Мушаев.
Филологин олн зүсн халхар медрл авсн баһчуд, эднә эк-эцкнр, элгн-садн институтын актов залыг дүүргв. әрәсән, Хальмг Таңһчин, университетин частрмуд күңкнснә дару дипломсиг бәрүлҗ өглһнә байрта кем эклв. Университетин проректор Эльза Мантаева цуглрсн улсиг ректорин, багшнрин коллективин нерн деерәс үнн седкләсн йөрәв. Сурһулин, номин хәәврин, олна җирһлд шунмһа кевәр, күцәмҗтәһәр үүлдсн оютнрт улан дипломсиг Эльза Ивановна бәрүлҗ өгв.
Ах сурһуль дасч авад, җирһлин хаалһд орҗах баһчудыг Хальмг госуниверситетин проректор Владимир Имеев, таңһчин сойлын болн туризмин министрин дарук, культурологическ номин кандидат Николай Санджиев, профессор, педагогическ номин доктор Раиса Дякиева, профессор, филологическ номин доктор Евдокия Хабунова йөрәҗ, дипломсиг күүкд-көвүдт бәрүлҗ өгв. Баһчудын политикин заллтын, профсоюзин комитетин элчнр чигн университетиг төгсәҗәх баһчудыг йөрәһәд, олна үүлдврт орлцҗ, хамдан сурчасн оютнрт ик дөң болҗ йовсн шунмһа баһчудт ханлтан медүлв. Җирһлин хаалһд орҗах баһчудын иргчнь өлзәтә болтха!

ҖИРһЛИН Кермн

ЗУРГТ: Хальмг госуниверситетин проректор Эльза Мантаева йилһән сәәнәр сурсн
Җирһл Хейчиевад улан диплом бәрүлҗ өгчәнә.
Н. Горяевин цоксн зург