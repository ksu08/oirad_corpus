Эрүл-мендин бәәдлән шинҗлтн
15-05-2019, 12:39 | Таңһчин зәңгс » Эрүл-менд харлһн
Май сарин 14-д цуг нарт-делкәд гипертония гемәс хөрлһнә өдр темдглнә. Эн өдр медицинск профилактикин әңгин болн «Эрүл-менд» Цутхлңгин специалистнр Т.Хахлынован нертә медколледжин волонтермудла хамдан эн гемәс хөрлһнә керг-үүлдвр давулв.
Балһсна әмтн терүнд орлцҗ, цусна дарлтын шинҗллт кев. Цусна дарлтнь өөдлсн улст эмчнр чик авг-бәрцин туст сүв-селвг өгәд, эн гемәс хөрлһнә туст кех-күцәх керг-үүлдврмүдин тускар цәәлһв. Ут тоодан 70 шаху күн эрүл-мендин бәәдлән шинҗлв. Тер мет әмтнд дор ормднь цусна шинҗллт кеһәд, холестерина кемҗәг илдкҗ авв. Медпрофилактикин әңгин эмч Евгения Пономареван келсәр, иим керг-үүлдврмүд давуллһн сән авъяст тохрв, балһсна әмтн терүнд шунмһаһар орлцна. әмтнд өңгәр шинҗллт кеҗ, «Эрүл-менд» гидг Цутхлңгин эмчнр сүв-селвг өгнә. Цусна дарлт өөдлшгон төлә чик авг-бәрцәр бәәҗ, эмчнрин селвгиг күцәх кергтә.
Мана зәңгч
ЗУРГТ: цусна дарлт шинҗлҗәх кем
И.Музраеван цоксн зург