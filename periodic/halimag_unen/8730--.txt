Хальмгудан туурулсн зурач
18-09-2018, 11:29 
Н.Пальмовин нертә Келн-улсин музейд Гарри Олегович Рокчинскийин зургудын һәәхүл секгдв. Хальмгин дүрслүлгч искусствин улынь тәвсн зурачнрин негнь, әрәсән улсин зурач, О.Городовиковин нертә Хальмгин Государственн мөрән лауреат, Хальмгин искусствин ачта үүлдәч Гарри Рокчинскийин 95 җилин өөнд һәәхүл нерәдгдв.
Келн-улсин музейин болн зурачин өрк-бүлин хоорнд үүдәгч сән залһлдан тогтсн бәәнә. Нертә хальмг зурачин һәәхүлмүд музейд тавн җил болад, даңгин кегднә. Энүнә өмн болсн һәәхүл 2013 җилин октябрин 24-д әрәсән улсин зурачин 90 җилин өөнлә ирлцүлҗ кегдсн билә. һәәхүләс нань номин-дамшлтын конференц болн "төгрг ширән" сүүр болснь тодлгдна. Эн саамд чигн октябрь сард номин-дамшлтын конференц болхмн.
Тавн җил болад, Хальмгин нертә үрнә һәәхүлд 95 җилин өөнинь темдглҗ цуглрҗ ирвидн. Зурачин санлыг күндләд ирсн музейд олн улс, тер тоод зурачнр, искусствин болн сойлын үүлдәчнр, оютнр болн сурһульчнр музейин залд Гарри Олеговичин үүдәврмүдиг дәкнәс хәләҗ, дурта зургудын өөр кесгтән уха туңһаҗ зогсҗахинь үзҗ болхмн. Җирһлиннь туршарт Гарри Олегович Рокчинский кесг зун зург зурсмн. Тедниг цугтаһинь нег залд багтаҗ болсн уга. Болв чигн энд тәвгдсн зург болһн Хальмгин тууҗла, улсин авъясмудла залһлдата болҗана. Ямаран төрскнч седклтә күн бәәсинь зург болһнь үлү үг угаһар медүлнә.
Хальмгин билгтә үрнә үүдәврмүдиг дәкн нег сергәҗ, олн әмтнднь үзүлҗәх һәәхүлиг таңһчин сойлын болн туризмин министрин дарук Николай Санджиев йөрәлин үг келҗ секв. Хальмг Таңһчин Толһач Алексей Орлов зурачин өрк-бүлд, музейин көдләчнрт, искусствд дурта олн улст эн һәәхүл секлһнлә йөрәҗ, бичсн бичгиг Николай Джамбулович умшҗ өгәд, музейин директор Ирина Мучаевад бәрүлҗ өгв.
Хальмг Таңһчин Улсин Хуралын (Парламентин) Ахлач Анатолий Козачко нер һарсн зурачин һәәхүл секлһиг Йөрәсн бичгиг депутат Халгаев олнд умшҗ өгв.
Хальмг улсин заң-авцас, хальмг тууҗас, сойлас, авъясмудас зурачин үүдәврмүд эклцән авдг бәәсинь зокъялчин күүкнь, искусствоведеня доктор Светлана Гарриевна Батырева келҗ өгв. Төрскн келн-әмтнәннь тууҗиг, сойлыг, күмни сойлд орулсн тәвцинь үзүлхәр даңгин шунҗ йовсинь эврәннь үгдән сән медүлв.
Гарри Рокчинский 1923 җилд Хальмг АССР-ин Приозерн района Алцынһуд селәнд төрсмн. Бичкндән көвүн теңгсч болхар ухалҗасмн. Хөөннь теңгрт нисх седкл амр өглго, нислһнә кергиг экләд дасчахлань хальмгудыг Сиврүр туулһад, күслнь күцлго үлдсмн. Ямаран чигн эрдмәр үүлдвчн күцәмҗтә күн болх бәәснь ил. Болв кесгнь күүнә сансар болхш. Цуг әмтнлә учрсн зовлң энүнә җирһлд чигн сольвр орулснь ил болҗана. 1953 җилд Гарри Рокчинский Алма-Атинск художественн училищиг йилһән сәәнәр төгсәсмн. Хурц хәләцнь болн ю чигн кеҗ чаддг өөтә һарнь мел зурачин эрдмд ирлцәтә бәәснь тер училищин хөөн медгдәд бәәв.
Училищиг төгсәсн цагас авн билгнь сәәнәр илдҗ медгдсн баһ наста зурач үүдәврмүдән Казахстанд бәәхдән кесг һәәхүлд орлцулҗ үзүлҗ йовсмн.
1961 җилд Гарри Рокчинский төрскн һазрурн хәрҗ ирв. Тер цагас авн зурач Хальмгин дүрслүлгч искусствиг делгрүллһнд цуг медрлән, цаган, чадмган болн билгән нерәдв. Зурлһна эврә онц янзарн, үүдәгч кецү билгәрн энүнә зургуд тер дарунь күүнә оньгиг авлна. Энүнә зурсн зургудыг талдан билгтнрин үүдәврмүдәс даңгин йилһрнә. Рокчинскийин һарин янз тер дарунь медгднә. Тегәд чигн мана зурачнр, әрәсән болн һазадын орна зурачнр чигн ик билгтин зурлһна янзиг зөвтә өөдмд өргҗ үнлнә.
Кесг арвад җилмүдин туршарт зурач зурҗ йовсн зургуд, ут тоодан 60 һар үүдәвр, олн хәләһәчнрин оньгт тусхагдҗана. Эн үүдәврмүдин ик зунь Келн-улсин музейин көрңд хадһлгдҗана. Зәрм үүдәврмүднь онц улсин архивәс авгдсмн. Зурачин үүдәврмүдин тускар музейин директорин дарук Ирина Новомлинова тодрхаһар келҗ өгв.
Таңһчин искусствин ачта үүлдәч зург болһндан төрскн теегин бәәдлиг, теегин улсан, тууҗин баатрмудыг, билгтә улсан тодлулҗ үзүлснь төрскн һазрин частр болҗ хәләгднә. һәәхүлд ирҗ, Хальмгин билгтә үрнә үүдәврмүдиг дәкн нег оньган өгч хәләһәд, агчмд болвчн күңкл чееҗтә, хурц ухата, билгтә һарта хальмг эрдмчин дөңгәр төрскн тууҗиг сергәтн, мана әмтн, мана сойл ямаран күчтә болн үүдәгч чидлтә болҗахинь медҗ, урмд автн.
Галина ХЕЙЧИЕВА