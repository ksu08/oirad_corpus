Эрүл-менд бәәтн!
31-10-2018, 15:07 
Урҗ өдр цуг нарт-делкәд инсульт гемәс хөрлһнә өдр темдглв. Энүнд нерәдәд "Сулда" гидг шишлң медицинск дөң күрглһнә таңһчин цутхлңгин медицинск профилактикин цутхлңгин специалистнр волонтермудла хамдан эрүл-мендин акц давулв.
Т.Хахлынован нертә медколледжин оютнр әмтнд цусна дарлт шинҗлв, чик авг-бәрцин тускар цәәлһврин көдлмш давулв. Элстин цутхлңд болсн акцд 200 һар күн орлцв.
Хальмг Таңһчин эрүл-менд харлһна министерствин ах терапевт Октябрина Тягинован келсәр, мана таңһчд җил болһн 700 күн эн гемәр гемтнә. Эн гемәс саглулҗ күн болһн цусна дарлтан шинҗлҗ хәләх зөвтә. Эмчин тоолврар 30 һарсн улс сард нег дәкҗ эрк биш цусна дарлтан шинҗләд, тернь өөдлсн болхла эмчд бийән үзүлх зөвтә болҗана. Цусна дарлтан шинҗләд, эрүл-мендин бәәдлән диглҗ эмчин хәләврт бәәдг күн эн әәмшгтә гемәр гемтшго.

Барт белдснь ДООҖАН Наталья
ЗУРГТ: балһсна әмтн эрүл-мендән шинҗлҗәх кем