\u201cТөмр мөрнд\u201d ик дурта
21-04-2018, 09:55 
Цергәс бууҗ ирәд, Николай Лиджиев Хальмг государственн университетд орв. Сурһулян төгсәснә хөөн төрскн селәндән ирҗ көдлв. Түрүләд дассн эрдмәрн көдләд, дамшлт харшав. Дарунь төлҗәд, батрад, дамшлтнь өсәд, ах экономистин, дарунь совхозин директорин дарук болҗ, дааврта үүл дааҗ йовла. Көдлмштән күцәмҗтә шулун-шудрмг, олн дундас иилһрҗ бәәдмн. Хөөннь совхозиг чигн толһалҗ йовсмн. Людмилн авальнь селәнә сойлын Герин һардач, библиотекин заведующ болҗ көдлҗ йовсмн. Эдн ик тоомсрта, һольшг, цаһан саната, улс.
Николай Бадмаевич 50 һар җил мотоцикл залҗана. Эн ут цагин эргцд 30 һар мотоцикл сольсн болдг. Ода Николай Бадмаевичд 6 зүсн тамһта мотоцикл бәәнә. Эдн юуһарн йилһрнә гихлә, ямр нег мотоцикләр зуг хату девскртә хаалһар йовҗ болхмн, талдан мотоцикләр болхла грунтов хаалһар йовдг арһта, дәкәд болхла туристическ йовлһнд олзлгддг мотоцикл бәәнә. Тегәд чигн Николай Бадмаевич ямр нег керг-төрәр ут хаалһд һарч йовхларн, ирлцңгү, зокаста мотоцикл шүүҗ авна. Энүнә эс одсн һазр уга. Җилд 5-6 дәкҗ хол һазрур "төмр мөрән" унад йовна. Цуг хам-хоша регионмудын балһсдт одсмн, тер мет Абхазьд, Севастопольд күрсмн. Николай Бадмаевич мототехникд дурта улсиг цуглулдг фестивальмудт оньдин орлцна. Тиим фестивальмудын программнь йир өргн болн соньн. Керг-үүлдврин йовудт мотоцикл заллһна туст марһас бүрдәнә. Тер мет чидлән сөрдг, чадмг-чидмгән үзүлдг дөрлдән болна. Рок-дуучнр билг-эрдмән үзүлнә. Болв хамгин һоллгчнь энтн мотоциклд седклән тусхасн, нег санан-ухата улс харһҗ, күүндҗ, үүрлҗ, уудьвран һарһҗ, цаган соньн кевәр давулна. Орн-нутгин булң болһнд гилтә энүнә үүрмүднь бәәнә.
Давсн җил таңһчд "Степное братство" гидг түрүн мотоклуб бүрдәгдв. Ниднәһә мотоклуб бүрдснд нерәдгдсн керг-үүлдвр болв. Хам-хоша бәәдг цуг регионмудас, Москва болн Санкт-Петербург балһсдас 100 һар гиич ирсн билә. Керг-үүлдвр бүрдәмҗтәһәр болн ончта кевәр давҗ, цугтаднь уданд тодлгдснь лавта. Николай Лиджиев һардҗах клубин ханьд ода деерән 13 күн орҗана, тедн дунд баһ гиснь 25-та баһчуд, хамгин наста гиснь энтн 64-тә Николай Бадмаевич. Эн негдлтд ордг улс таңһчин олн зүсн керг-үүлдврмүдт шунҗ орлцна. Диилврин Өдрлә мотоцикләрн йовад, Мөңк һалд, "Танк" бумбд, О.И.Городовиковин бумбд гүрмр цецгүд тәвҗ, Төрскән харсачнрин санлынь тевчнә. Тер мет буйнч седклин үүлдвр күцәнә. Өнчн-өвү көгшдт болн күнд бәәдлд туссн өрк-бүлмүдин күүкдт дөң-тусан күргнә.
Николай болн Людмила Лиджиевихн ханьцад, дөч һар җил давҗ йовна. Эдн нег-негнәннь седклиг медҗ, хоорндан ниитәһәр, сән-сәәхн бәәцхәнә. Дөрвн үрән өскҗ-босхҗ, сән сурһмҗ өгч, кү кецхәв. Ода эдн арвн ач-зеетә, хойр җичтә. Өдгә цагт Николай Бадмаевич болн Людмила Сергеевна Элстд бәәнә, ачта амрлһндан һарсмн. Тер кевәрн эдн халуч, төрскнч седклтә. Өрк-бүлдән зуг хальмгаһар күүнднә. Эдн кезәд чигн нег-негнәсн салхш, оньдин хамдан йовна. Олна бәәдл-җирһлд, олн зүсн керг-үүлдврмүдт шунҗ орлцна. Николай Бадмаевич авальтаһан "Хальмг келнә асхн" гидг клубд орна. Хальмг келәр күүндсн улсиг үзхлә, седкл байрар дүүрәд одна гиҗ эдн келнә.
Маргарита АРЗАЕВА