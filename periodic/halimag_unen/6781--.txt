Приютнахн Нуура Владимирин шүлгүд умшчана
28-11-2017, 10:39 
Нуура Владимир 1938 җилин январь сарин 1-д Приютна улусин Буһу хотнд төрсмн. Энүнә насна улсин җирһлнь әдл. Бичкндк цагнь болн уйн наснь дәәнә болн цааҗллһна җилмүдт давсмн. Нуура Владимир Тюменск областин Ялуторовск районд бәәҗ, ямаран чигн
көдлмш кеҗ йовсн болдг, мод чавчач, тракторист болҗ көдлҗ йовсмн, шилин заводт чигн көдлсмн.
Сиврәс төрскн һазртан ирҗ, сурһуль-эрдм дасч, Черкесск балһснд педучилищд сурч, дарунь Хальмг пединститут төгсәв. Сурһуль сурчасн цагтан амрлһна кемд "Хальмг үнн" газетд корректор болҗ көдлсн билә. Тиигхд энүнә түрүн шүлгүднь төрскн келәр һардг газетин халхд барлгдсмн. Тиигәд кесг хальмг улсин шүлгчнрлә әдл энүнә үүдәлтин хаалһнь "Хальмг үнн" газетәс эклсн болдг.
Хөөннь Нуура Владимир "Хальмг үнн" газетин ах редакторин дарук, Хальмг дегтр һарһачин директор, "Теегин герл" журналын ах редактор, Хальмг радион директор болҗ көдлҗ йовсмн, Хальмгин бичәчнрин ниицәг һардҗ йовсмн.
Нуура Владимирин "Цаһан седкл" гидг шүлгүдин түрүн хураңһу 1971 җилд барас һарсн билә. Терүнәс нааран хальмг болн орс келәр шүлгчин һуч һар дегтр барлгдсмн. Тер тоод "Нарта худг", "Җирһлин үндсн", "Герлтә нүр", "Җилмүд уудан кемлнә", "Җирһлин тагтс" болн нань чигн. Нуура Владимирин үүдәврмүд нарт-делкән олн келнд орчулгдад, олн зүсн орн-нутгудт барас һарсмн. Кесг шүлгүдинь нертә шүлгчнр Семен Липкин, Юлия Нейман Римма Казакова болн Владимир Костров ахта орчулсн болдг.
Хальмг улсин шүлгч, Хальмг Таңһчин болн әрәсән Федерацин сойлын ачта көдләч, Очра Номтын нертә мөрән лауреат, А.С.Грибоедовин нертә мөрән лауреат, Хальмг Таңһчин күндтә иргн Владимир Нуров эврәннь умшачнрла кезәд чигн бат залһлда бәрнә. Удлго, нег сар давад, таңһчин олн әмтн шүлгчин 80 насна өөн темдглх. Тегәд чигн Нуура Владимирин ончта өөниг угтҗ, харһлтс Приютна районас эклҗәхнь орта. Юңгад гихлә Приютна района, нег үлү үлдчнә әәмгә улс, нег һазра билгтә гисн шүлгчәр бахмҗ кеҗ, омг, сүрә авна.
Одахн Приютна района Нарта селәнә дундын школын багшнр болн сурһульчнр улсин шүлгч Нуура Владимирлә харһлт бүрдәв. Керг-үүлдврт Приютна РМО-н толһачин дарук Матвей Нуров, сурһуль-эрдмин әңгин һардач Светлана Санджиева, района "Селәнә күч-көлсч" ("Сельский труженик) газетин редактор Светлана Кикильдеева, бәәрн әмтн, үлдчн селәнә үндсни гимназин сурһульчнр ахта орлцв. Шүлгчин үүдәлтин туск төрәр һәәхүл цуглрсн улсин оньгт тусхагдв. Владимир Нуровин архивәс авсн зургуд болн сүл җилмүдт барас һарсн дегтрмүд керг-үүлдврт орлцачнриг икәр соньмсулв.
Владимир Дорджиевич эврә җирһлин болн үүдәгч хаалһин тускар келҗ өгв. Хальмг педагогическ училищд сурчасн цагтан хамдан сурчасн үүрмүдләһән хамдан төрскн келәр "Баахн багш" гидг нерәдлһтә эрсин газет һарһҗасна тускар тодлв. Гүн медрлтә, өөдән мергҗлттә багш Кичгә Төлән һардврт хальмг келән шилтҗ, седклән өгч дасч йовсмн. Төрскн келән болн келн-улсиннь амн урн үгин
зөөриг, авъяс-заңшалмудыг йилһән сәәнәр меддг билгтнр Калян Санҗ, Көглтин Дава, Сән-Белгин Хаср болн нань чигн шүлгчнр үлгүр-үзмҗ болҗ, дөң-тусан күргҗ йовсмн гив.
Керг-үүлдврт ирсн гиичнр болн нартахн Нуура Владимирин үүдәлтин тускар ухан-тоолврарн хувалцҗ, энүнә шүлгүдин учр-утхнь соньн болв гүн гиҗ темдглв. Харһлтын йовудт сурһульчнр болн гиичнр нег һазра билгтин шүлгүдинь чееҗәр умшв. Шүлгч эврәннь
үүдәврмүд тускар келхләрн, зокъял болһн эврә тууҗта болдмн гиҗ темдглв. Владимир Дорджиевич шүлгүдән хальмг болн орс келәр өргмҗтә кевәр умшҗ, цуглрсн улсин седкл авлв.
"Урн үг, шүлглән энтн әмтнә бәәснь санан-седклиг, күслиг медүлҗәхнь мөн. Эн сән-сәәхн тоот угаһар бәәхд берк. Бичкнәсн авн эврә келән меднәв, эврә келәрн күүнднәв. Төрскн келиг экиннь уургла хамднь шиңгәҗ авлав. Кемр би хальмг келән эс меддг бәәсн болхла, шүлгч нанас һаршго билә", - гиҗ Владимир Дорджиевич тоолвран медүлв. Хальмг улсин шүлгч үүдәврмүдиннь шин хураңһу сурһульчнрт белглв. Нарта селәнә дундын школын һардач Гилән Намысова "Приютна района әмтн Нуура Владимирин шүлгүд умшчана" гидг төсв эклҗәхин тускар зарлв. Энүнд школмудын сурһульчнрас нань цуг әмтн чигн орлцҗ чадҗана.
Маргарита АРЗАЕВА