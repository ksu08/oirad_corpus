Селән һазрт эмчнр кергтә
28-05-2019, 10:00 | Таңһчин зәңгс » Эрүл-менд харлһн
Эн җиләс авн мана орн-нутгт «Эрүл-менд» гидг келн-улсин төсв күцәгдҗәнә. Эн программар таңһчин эрүл-менд харлһна учрежденьсин материальн-техническ ул батруллһна, селәнд ФАП тосхлһна, больницсиг специалистнрар тетклһнә болн нань чигн төрмүд хаһллһнд федеральн бюджетәс кесг сай арслң йилһгдхмн. Эрүл-менд харлһна көдләчнр болн эгл улс цуг эн төрмүд күцәмҗтәһәр хаһлгдҗ медицинск туслмҗин чинр ясрх гиҗ нәәлҗәнә.
Урднь селән болһнд больниц бәәдг, бәәрн әмтн эрк биш эмчин хәләврт эмнлһ авдг бәәсмн. Селән болһнд бәәтхә хотл балһснд эмчнр күртлго әмтн хам-хоша бәәдг региона эмнлһнә учрежденьд оддгнь нуувч биш. «Земский доктор» гидг программ тогтсн бәәдлиг ясруллһнд туслх гиһәд, баһ наста эмчнрт селән һазрт көдлсн төләднь мөңг өгдг болв. Зуг тер программар селән һазрт һурвн җилдән көдлх зөвтә бәәсн эмч үр һарһсн учрар амрлһнд һарна. әрәсән Президент Владимир Путин РФ-н Федеральн Хургт кесн Дуудвртан эн программд сольвр орулад, 50 нас күртл эмчнр селән һазрт йовҗ көдлх зөв өгхиг некв. Тер мет фельдшермудт бас ирлцңгү программар 500 миңһн арслң өгх шиидвр авгдсмн.
Шидр Хальмг Таңһчин Толһачин үүлиг цаг зуур дааҗадг Бату Хасиков Городовиковск районд одад, бәәрн әмтнлә харһҗ күүндв. Көдлмшч харһлтсин негнь района больницд болв. Района һардвр медицинск колледжд сурчах бәәрн баһчудыг урмдулад немр стипендь өгчәхиг медәд, эднә седвәриг талдан райодт бас өргәр олзлх кергтә гиҗ Бату Сергеевич темдглв. «Эрүл-менд» гидг төсвәр нидн Пушкинский селәнд модульн ФАП углҗ тәвгдв. Таңһчин эрүл-менд харлһна министрин үүлиг дааҗадг Юрий Кикеновин келсәр, «Земский доктор» гидг программар Городовиковск районур окулист болн лор эмчнр нүүҗ ирхмн. Ода сурһулян сурчах баһчуд хөөннь төрскн һазртан ирҗ района больницд көдлх гиҗ эдниг күләҗәнә. Ода РМО-н администрац 4 оютла бооца батлад, эднд сар болһн 3 миңһәд арслң өгнә.
Таңһчин болн райодын муниципальн бүрдәцсин һардврин хамцу үүлдврин ашт эрүл-менд харлһна халхд бәәдг төрмүд хаһлгдх гиҗ әмтн нәәлҗәнә. Келн-улсин төсвәр эмнлһнә учрежденьсиг оборудованяр тетклһнә, специалистнриг белдлһнә болн нань чигн төрмүд хаһлгдх, тегәд бидн терүнд шунмһаһар орлцҗ, тогтсн бәәдлиг ясрулх арһиг олзлх зөвтәвидн, гиҗ Бату Хасиков темдглв. Тер мет КТК болн «Лукойл» компаньсин буйнч седклин кергүдин программар эн төр бас хаһлгдх гиҗ таңһчин һардач тоолҗана.
Наталья ДАВАЕВА