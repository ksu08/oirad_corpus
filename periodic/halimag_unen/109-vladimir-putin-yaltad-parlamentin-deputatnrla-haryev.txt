Владимир Путин Ялтад парламентин депутатнрла харһв
16-08-2014, 14:48 | Таңһчин зәңгс
Августын 14-д Ялта балһснд әрәсән президент Владимир Путин Орн-нутгин Хүүвин депутатнрла харһлт кев. Терүнд Хальмг Таңһчас суңһгдсн депутат Марина Мукабенова бас орлцв. Крымин төрәр кесг нормативн актс батлсин төлә государствин толһач парламентариймүдт ханлтан өргв.
Депутатнр болхла Крым тоха арлын бәәрн әмтнлә кесн харһлтын болн теднә босхҗах төрмүдин тускар келҗ өгв. Региона экономическ болн социальн делгрлтин төрмүд кесг җилин туршарт хаһлгдлго бәәсмн, тегәд эн кергүдт тасрхан угаһар оньган өгх кергтә гиҗ әрәсән президент темдглв.
Тиим кевәр ямаран чигн нуулһн уга ил күүндвр болв гиҗ Марина Алексеевна темдглв. Крымин болн Севастополин төрмүдәс нань депутатнр һазадын ордудла күцәҗәх экономикин болн политикин хәрлцәнә тускар РФ- н президентлә тодрха күүндвр кев.
Тер тоод Украинд тогтсн бәәдлин болн хот-хоолын эд-таврин туст әрәсән орулсн эмбаргон тускар сурвран өгв.
Ода йосна элчнр хамгин түрүнд келн-улсин төр күцәлһнд оньган өгх зөвтә. Мана орн-нутгин иргнмүдин җирһлин өөдән кемҗә теткх кергтә гиҗ В. Путин темдглв.
Тиим кевәр эн харһлт әрәсән зака тогтагч болн күцәгч йосна хамцу болн ни-негн бәәдлиг үзүлҗәнә гиҗ Марина Мукабенова тоолвран келв.