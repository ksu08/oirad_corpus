Седвәртә багш
01-11-2018, 15:46 
Зая-Пандитын нертә этносойлын гимназин хальмг келнә багш Ольга Геннадьевна Церен-Убушиева сурһуль-эрдмин халхд хөр шаху җилдән көдлҗәнә. Эн гимназьд көдләд җил болҗ йовна, хөрн негн җилдән эн Элстин классическ гимназьд багшлсмн. Көдлмштән дааврта, седвәртә, оньдин үүдәгч хәәврт бәәдг Ольга Геннадьевна һартан эвтә, оньдин ямр нег кергәр соньмссн бәәнә. Келхд, Мингиян авальтаһан һурвн үрән асрҗана, күүкн көвүн хойрнь оютнр, отхн күүкнь школд сурчана.
Ольга Геннадьевна бичкнәсн авн шунмһа, шулун-шудрмг, школын бәәдл-җирһлд орлцҗ, хамдан сурчах үүрмүдтән үлгүр болдмн. Күүкд күүнә тоолврар, цаган үрәҗ хара суухин ормд ямр нег үүл бәрх, бийдән тааста керг олҗ авх кергтә. Тегәд эн сул цаган тустаһар болн сергмҗтәһәр давулхдан дурта. Эн олн җилдән волейболар соньмсҗ көдлмшиннь хөөн спортивн секцд ордг бәәсмн. Цогц-махмудан батрулад, чик авг-бәрцәр бәәдг төләдән эн эрүл-менд, чаңһ-чиирг бәәнә. Цаг зуур эн дорд үзгин бииһәр соньмссн билә. Эн занятьс бас эрүл-мендд туста болна гиҗ тоолгдна.
һурвн үртә эк сул цагтан сенр хот-хол, һуйрин зүүтә кегдлмүд болһхдан дурта. Дәкәд эн бичкнәсн авн юм уйна, ода чигн сул цаг учрхла эн үүл бәрнә. Одахн Ольга Геннадьевна дәкәд нег кергәр соньмсв. Гимназин завуч Бальджир Каруевна Немгирова багшнрин төлә зург зурлһна мастер-класс бүрдәв. Зурач Басң Чурюмовин һардврт багшнр ке-сәәхн зургуд зурв. Кесгнь түрүн болҗ һартан биир авсн бийнь олн зүсн өңгтә ширә олзлҗ нүд авлгч сәәхн зургуд зурв.
- Түрүләд зурҗ чадшгов гиҗ әәҗәләв. Зуг зурачин сүв-селвгиг оньган өгәд соңсад, ухалсн зурган зурҗ чадв. Түрүн дамшлт йир соньн болв. Ода ширә, биир хулдҗ авад, цааранднь билг-эрдмән делгрүлх санан бәәнә. Көдлмшин хөөн зург зурҗ сергмҗтәһәр амрч болҗана,- гиҗ Ольга Геннадьевна келнә.