Бичкдүдин үүдәлтин Гер - Ик Буурлд
11-09-2018, 11:26 
Хөрн тавн җилин туршарт КТК-Р Хальмг Таңһчла нөкцҗ үүлдҗәнә гиҗ Н.Горбань келәд, компань таңһчин бюджетд алвна мөңг өгчәхиг, медицинск оборудовань, автобусмуд, түргн дөңгин көлгн-күч хулдҗ авлһнд, Артезиан поселкд эклц классмудын корпус тосхлһнд орлцҗахиг заав. Эн объектиг дарунь эдлврт орулсн "Росстройсервис" ООО-н һардвриг болн көдләчнриг компань Ханлтын Бичгүдәр ачлв.
Ик-Буурла РМО-н толһач В.Санджиев района әмтнә нерн деерәс ханлтын үг келҗ, Н.Горбаньд хальмг лавшг, Деннис Фэйид "Җаңһр" баатрльг дуулвр, М.Гришанковд бортх белглв. Эн җил мана орн-нутгт немр сурһулин 100 җилин өөн темдглгдҗәнә, тегәд селәнә бичкдүдин төлә иим ке-сәәхн гер тосхснь хойр дам байрта йовдл болҗахиг таңһчин сурһуль-эрдмин болн номин министр Н.Манцаев темдглв. Дааврта һардач М.Гришанковд болн М.Фэйид Хальмг Таңһчин правительствин Күндллһнә һашг бәрүлҗ өгв. Дарунь "КТК - билгтә бичкдүдт" гидг марһанд диилвр бәрсн Герензел Окняева болн Катя Бадмаева билг-эрдмән үзүлв. Тер мет "Өөрднр" бииһин театр селәнә әмтнд байрин агчм белглв.
Наталья ДАВАЕВА