Селәнә сойлын гермүдт - дөңлт
20-08-2014, 10:00 | Таңһчин зәңгс
Хальмг Таңһчин сойлын муниципальн учрежденьсиг шинрүллһнә керг-үүлдврмүд күцәлһнд 2014 җилд Таңһчин Толһачин Зәрлгәр мөңгн йилһгдв. Давсн җил арвн селәнә сойлын муниципальн учрежденьд мөңгн йилһгдҗ өггдлә. Эн җил чигн 10 сойлын учрежденьд мөңгн һарһҗ өггдҗәнә. Иигәд җил болһн селәнә сойлын учрежденьст дөң болх, олн зүсн керг-үүлдврмүд күцәхд туслх 250 миңһн арслң йилһгдв. Сойлын учрежденьсин техническ халхинь шинрүллһнд эн мөңгн олзгдхмн. Городовиковск района Виноградненск сойлын герт давсн цагин дотр 105 керг-үүлдвр күцәгдв. Энд 9 зүсн эрдмәр әмтн билг-эрдмән делгрүлнә. Эднә үүлдвр улм туста болтха гиһәд сойлын эн учрежденьд мөңгн йилһгдҗ өггдв. Ик Буурла района Баһ Буурла селәнә сойлын герт чигн дөң күрггдҗәнә. Эн селәнд сойлын көдләчнр 180 керг-үүлдвр күцәҗ. Баһ Дөрвдә района Тундутовск сойлын герин 8 ниицәнд әмтн орлцҗ, билг-эрдмән делгрүлнә. Октябрьск района Ик Царңгин сойлын герт, Хар һазра района Комсомольск сойлын герт, Яшкульск района сойлын герт баһ биш керг-үүлдврмүд кегдҗ, олн улс хурагдна. Эднә үүлдвр улм соньн болтха гиһәд, эднд немр мөңгн йилһгдв. Целинн района Найнтахинск, Юстинск района Татальск, Яшалтинск района Баһ Тугтунск сойлын гермүдт техническ эв-арһан ясруллһнд туслх мөңгн йилһгдв. Иигәд җил болһн район болһнд сойлын нег герт дөң күрггднә. Баһ-бичкнәр сойлын учрежденьсин материальн көрңгнь батрад йовна.
Тер мет Таңһчин Толһачин зәрлгәр библиотексин дегтрин көрңгиг икдүллһнд оньг тусхагдҗана. Целинн района – 8, Хар һазрин района- 10 , Яшалтинск, Яшкульск болн Городовиковск райодын - 3 , Ик Буурла, Лаганск, Сарпинск, Баһ Дөрвдә райодын болн Элст балһсна неҗәд библиотек 10-д миңһн арслң дегтрин көрңг немлһнд авчана. Нүднә харань му улст электронн дегтрмүд хулдҗ авлһнд тер мөңгн олзлгхмн. Сойлын учрежденьсин материальн-техническ көрңгиг батллһнд болн библиотексин көрңгиг икдүллһнд туслдг иим субсидь һарһҗ өглһнә һол таалнь таңһчин правительств йилһҗ өгчәх мөңгн деер муниципальн бүрдәц эврә хүв мөңгән немҗ өгх зөвтә. Библиотекст күрггдҗәх дөң улм туста болхин төләд иргчдән иим субсидиг библиотексин туст невчк талданар хувах селвгиг сойлын эн төрәр үүлддг комиссин гешүд селвг орулҗана. 50 библиотекд 10-д миңһн арслң йилһҗ өгхин ормд, тавн библиотекд 100-д миңһн арслң көдлмшин ашарнь йилһҗ өгх тоолвр келҗ медүлгдв.
Селәнә сойлын учрежденьст дөң боллһна көдлмш тиигәд җисүләд күцәгдҗәнә.