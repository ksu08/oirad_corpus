Цугәрәсән ниицәнә региональн әңг бүрдәгдх
11-09-2017, 15:18 
Одахн таңһчин правительствин Ахлач Игорь Зотов "Вольное экономическое общество" гидг цугәрәсән олна ниицәнә (ВЭО) вице-президент Маргарита Ратниковала, ВЭО-н вице-президент болн "Экономическая газета" барин Герин номин һардач Юрий Якутинла, ВЭО-н президиумин гешүн болн "Экономическая газета" барин герин генеральн директор Татьяна Козенковала харһв. Хальмгт эн олна ниицәнә региональн әңг бүрдәгдх төрәр эн харһлтд күүндвр болв.
Тер мет керг-үүлдврт Б.Б.Городовиковин нертә Хальмг государственн университетин ректор Бадма Салаев болн проректор Эльза Мантаева орлцв. Таңһчд "Вольное экономическое общество" гидг цугәрәсән олна ниицәнә региональн әңг бүрдәлһнә хүүвин сүүр болв.
"Тадна арһ-күчәр бидн орн-нутгин экономическ делгрлтин олзта-туста кев-янз ухалҗ һарһхин төләд кергтә болҗах керг-төрән чикәр хаһлҗ, күслдән күрхвидн гиҗ иткҗәнәвидн. Кемр регионмуд арһ-чидлән негдүлхлә, эннь учрҗах йовдлмудыг, керг-төрмүдиг чикәр үнлхд, экономическ политикин туст чик үүлдвр кехд нилчән күргх", - гиҗ Маргарита Ратникова келв. Зуг регионмудын арһнь, экләд үүлдх таалнь, экономическ тогтацнь экнәрә әдл биш. Келхд, олз-оруһин алв түгәлһнә седвәрин тускар келхлә, эн туст бәәдл сольгдҗана. Болв зәрм субъектс тал-талдан девсңгәс экләд делгрҗәнә. Энүг учртан авх кергтә. Тегәд эн туст төрмүд босхх кергә, тадна олна ниицәнә дөңнлт чинртә болхмн гиҗ Игорь Зотов темдглв.
Таңһчд экспертн шинҗллтин багмуд бүрдәх кергтә болҗана. Вольн экономическ обществ - энтн номтнрин, экспертмүдин, дамшлт кеҗәх улсин негдлт болҗана. Эн ниицәнә дискуссионн талвңд региона социальн-экономическ стратегийин төрәр күүндвр кеҗ болхмн гиҗ Бадма Салаев келв. Маргарита Ратникова ВЭО-н дискуссионн талвңд - "Российск газетд" болн әрәсән Олна телеүзлд (ОТР) нәрн, чинвртә экономическ төрмүдәр күүндвр келһнд Хальмгин экспертмүдт орлцх үрвр кев.

Маргарита АРЗАЕВА