Далта медәтин күцәмҗнь
22-11-2018, 09:33 
Эн намрар гемтә-шалтгта таңһчин улс дунд адаптивн спортын фестивальд бидн Вера Сергеевна Чернухинала таньлдсн биләвидн. Армспортар болсн марһанд баһчудла зерглҗ эн медәтә күүкд күн орлцснь мана оньг авлсн билә.
Дал күрч йовх Вера Сергеевнан келсәр, эн бичкнәсн авн спортар соньмсна. Школд сурчасн цагтан эн спортивн марһаст шунмһаһар орлцҗ, олна нүүрт оньдин йовдмн. Хөөннь Элст балһсна 14-ч тойгта бичкдүдин садт сурһмҗлачар көдлхләрн эн күүкд-көвүдлә хамдан зарядк кеҗ, эднд үлгүр болдг бәәсмн. Тегәд олн җилин туршарт цогц-махмудан батрулад, спортар соньмсдг бәәсн төләдән эн заглюн, чаңһ-чиирг болна.
Зуг нүднә харань муурад, эн хөрн шаху җилдән гемтә-шалтгта улсин балһсна олна организацин ханьд орна. Болв дассарн эн спортивн марһаст, билг-эрдмин фестивальд орлцхдан дурта. Келхд, Вера Сергеевна шүлг айслулҗ умшна, таңһчин болн Цугәрәсән марһаст орлцҗ, билг-эрдмәрн нер һарна. Җил болһн медәт дөөв наач, дартс шивҗ болн армспортд эв-дован үзүлҗ баһчудас ард үлдхш.
- Насн-җирһлиннь туршарт чик авг-бәрцәр бәәҗ, спортар соньмсҗ йовсн төләдән би эрүл-менд бәәнәв. Өрүн болһн би массажерар цогц-махмудан тинилһәд, арһул зарядк кенәв. Дәкәд олн зүсн урһмл олзлҗ цә нернәв, тернь бас эрүл-мендиг батруллһнд туслна. Нег үлү ода, намрин-үвлин кемд, әмтн царцад, ханядг цагт күн болһн эрүл-мендин тускар ухалх зөвтә. Өдр болһн цевр ус уунав. Тиигчкәд, усиг арһул, бичкн-бичкнәр балһад уунав. Нег күүкд күүнә селвгәр ус болну, цә болну уухларн эрүл-менд батруллһна ном умшнав. Келхд, энтн йир туслна, олн зүсн шарх-шав дарунь эдгнә, ухан-серл серглң болна - гиҗ Вера Сергеевна маднла хувалцв.
Медәтин тоолврар, күн болһн спортар соньмсҗ, чик авг-бәрцәр бәәсн деерән талдан әмтнлә ни-негн, тевчңгү болх зөвтә. Талдан әмтнд цаһан седклән медүлҗ, өөрхн улстан дөң-тусан күргҗ, му уха санлго, керүл-цүүгән уга бәәхлә, ямаран чигн гем хальдшго. Юңгад гихлә күүнә седкл санамр, ухан-тоолврнь цевр болхла, тер цагт күүнә эрүл-менд чигн бат болна. "Цуһар эрүл-менд бәәтн, цогц-махмудан батрултн. Күүкдтән үлгүр болҗ хамдан цаган тустаһар давултн!"- гиҗ Вера Сергеевна мана умшачнрт сүв-севлг өгв.
ЗУРГТ: В.Чернухина (барун бийәснь) адаптивн спортын
фестивальд.
И.Музраеван цоксн зург