"Булгин" нәр һәәхмҗтә болв
28-04-2017, 16:26 
Хальмгаһар келәд-кевшәд, тавшад биилҗәх өкәр бичкдүдиг үзхлә күүнә седкл байрар дүүрдгнь мел үнн. Нег-негнләрн урлдҗ, бичкн шүлгүд-дарҗңгуд чееҗәр келҗ, хальмг дуд дуулсинь соңсхла һәәхмҗтә болдг юмн. Шидр Ик Буурла района Орһахн селәнә \u201cБулг\u201d нертә бичкдүдин садт болсн иим нәәрт орлцх хөв учрв.
Эн өдр, апрель сарин 25-д, иигәрән эн района толһач Виктор Санджиев, бәәрн СМО-н ахлач Басң Алексеев болн бичкдүдин эк-эцкнр, ээҗ-аавнр гиичлҗ ирв. Эн садын заведующ Надежда Конеева эврә учрежденя тускар келн бәәҗ, шинрүлгдсн өлг-эдиг, ке-сәәхнәр кеерүлгдсн хорасиг гиичнрт үзүлв. Келхд, эн селәнә бәәрн школын директор Татьяна Олюшева эн нәәрт орлцснь басл орта болв. Сад-школ хоорнд бат залһлда тогтснь сурһульд орсн бичкдүдт сәәнәр иҗлдхднь туслна. Ээҗ-аавнрин нерн деерәс ирсн гиичнриг Нина Боваева бүлән үгән келҗ тосв.
Нидн района бюджетәс һарһҗ өгсн мөңгәр энд шин үүдд (70 миңһн арслң), бичкдүдин нурһнлань ирлцҗәх олн-зусн өңгтә мебель (170 миңһн арслң) хулдҗ авгдснд садын көдләчнр ик байрта бәәнә. Эндр эн учрежденьд дөч шаху бичкн орна, ик дамшлтта сурһмҗлачнр эднлә кесг занятьс давулҗ, школд белднә.
Бидн иигәрән ирсн өдр һаза зөвәр киитн чигн болв, зуг бичкдүдин хорасмудт дулан, зәрм һазрар нам халун болҗ медгдв. Дулаллһна кем төгссн бийнь В. Санджиевин зааврар района бичкдүдин цуг учрежденьс урдк кевәрн дулалгдад бәәв. Садын хашаднь, һаза-дотань цугнь дигтә-дарата, эзни хәләцтәһәр үүлдҗәдг улсин нилчәр урһа модд, олн зүсн цецгүд суулһгдҗ, ясврин көдлмш кегдҗ.
2002-ч җиләс авн эн сад келн-улсин учрежденя тоод орҗ, бичкдүдт хальмг кел, заңшал-авъяс даслһна халхар үүлдҗәнә. Көвүд-күүкдин зурсн зургуд, ишкә герин өлг-эд, эврән уйсн хальмг бүшмүд хәләхд йир ке. "Өдгә цагт баахн эк-эцкнр төрскн келән мууһар меднә, тегәд чигн эднә бичкдүдлә көдлхд невчк күнд болна. Тер бийнь мана сурһмҗлачнр арһ-чидлән нөөлго көдлҗ, олн зүсн эв-арһс олзлҗ, тәвсн күслдән күрхәр зүткнә", - гиҗ эврәксән Надежда Мантаевна буульв. Эн өдр ик дамшлтта сурһмҗлач, хальмг келнә багш Любовь Кеквееван багд орҗах бичкдүдин белдсн концерт чигн деер келгдсиг лавтаһар герчлв гиҗ келҗ болхмн.
- Эн җилд района бюджетәс дәкәд 100 миңһн арслң тана садт бичкдүдин наадна комплекс хулдҗ авлһнд һарһгдхмн, - гиҗ Виктор Николаевич келсиг энд цуглрсн улс альхан ташҗ ик гидгәр байрлҗахан медүлв. Дарунь района толһачла болсн харһлтд бәәрн улсин нань чигн төрмүд бас босхгдв. Икнкиннь келсәр, сүл саамд эднә бәәдл-җирһлд учрҗах сән хүврлтс района һардврин ач-тус болҗана. Тегәд чигн әмтн В. Санджиевд ханлтан өргҗ, сән седклднь байрлҗ, эгл улсин сә хәәлһнә халхар кегдҗәх көдлмштнь күцәмҗ дурдв.

Любовь ПЮРВЕЕВА