үвлин кемд белн
07-10-2014, 08:12 | Таңһчин зәңгс
өцклдүр таңһчин правительствин Ахлач Игорь Зотов хаалһин эдл-ахун халхин һардачнрла үвлин кемд белдвр келһнә төрәр селвлцә һардҗ давулв. Сүүрт таңһчин тосхлтын, көлгн-күчнә болн хаалһин эдл-ахун министр Кирилл Ботов, энүнә дарук Дмитрий Монастырский, Элст балһсна администрацин толһачин дарук Сергей Раров, «Азов» Упрдор ФКУ-н 2-ч тойгта филиалын һардач Николай Худолеев орлцв. Эн җил хаалһс яслһна көдлмш яһҗ күцәгдснә болн 2014-2015 намрин-үвлин кемд белдвр кегдҗәхин тускар зәңглв.
Министр Кирилл Ботовин келсәр, эн җил хаалһс яслһна көдлмшт 115 сай арслң һарһгдв. Хаалһст һардг нүкд яслһна көдлмш күцәгдв. Зуни кемд хаалһсин бәәдл тетклһнә көдлмш күцц кемҗәнд кегдв. Эндр өдр үвлин кемд хаалһст әәмшг уга бәәдл теткхин төләд цуг кергтә керг-үүлдврмүд күцәгдҗәнә. үвләр хаалһс мөстсн цагт олзлдг миңһ һар тонн шишлң материалмуд хулдҗ авгдв. үвлин кемд хаалһсиг цеврлдг, цасинь хурадг, нань чигн хаалһин көдлмш кедг шишлң техник белн бәәнә.
Элст балһснд 17 миңһ һар дөрвлҗн метр хаалһст ясвр кегдсмн. Дәкәд болхла 300 миңһ һар дөрвлҗн метр шавр (грунтов) хаалһс шинрүлгдв. Ода деерән хотл балһснд хаалһс яслһна көдлмш цааранднь кегдҗәнә. үвлдән хаалһст цацх элс ода зөөһәд белдҗәнә. Ниднәһә белдсн техническ давсн үлдсмн, терүн деер дәкәд немр давс хулдҗ авхмн. үвлин цагт хаалһс цеврлдг шишлң техник бас ясҗ бел кесмн гиҗ Сергей Раров зәңглв.
«Азов» Упрдор ФКУ-н 2-ч тойгта филиалын һардач Николай Худолеевин темдглсәр, энҗл зуни кемд көлгн-күчнә федеральн хаалһсин бәәдл тетклһнә болн ясвр келһнә көдлмш келһнә төлә 138, 8 сай арслң һарһгдв. Бас әәдрхн – Элст – Сарпуль федеральн хаалһиг 7,1 дуунад болн Троицк селәнәс Элст тал давдг хаалһд 3, 6 дуунад капитальн ясвр кегдв. Шидр «Росдортехнология» ФГУ-һас комиссь ирҗ, федеральн хаалһсин болн тагтмудын, хаалһсиг дораһур ус гүүлгдг турвасин бәәдлинь шинҗләд, бүртклһ кесмн. Бүртклһнә ашар хаалһсин чинрнь му биш.