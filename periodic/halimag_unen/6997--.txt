Күңкл номтын зөөр - хөөт үйнрт
26-12-2017, 11:42 
Багш Лидия Есеновна Бадмаева презентациг һардҗ давулв. Гимназин сурһульчнр йөрәлин шүлгүдәр гиичнриг тосад, ду-бииһән эднд нерәдв.
1972-ч и 1974-ч җилмүдт "Хальмг үнн" газетд номт Кичгә Төлән "үгин туск үг" гидг әңгд үгин цәәлһвр өгчәх материалмуд барлгдҗ, әмтнә оньг авлҗасмн. Нег үлү номтнр, багшнр, журналистнр, оютнр үгин туск цәәлһвр өггдҗәх материалмудыг таасҗ умшҗасмн. Тер үйин әмтнд тер үгмүд өөрхн, сән медгддг бәәснь ил. Келән сәәнәр меддгнь олн бәәсн цаг биший. әмтн тер материалмудыг керчҗ авад, архивдән хадһлад олзлҗ йовсмн. Кичгә Төлән сурһульчнрин негнь, ода нертә номт Бадмин Андрей архивдән хадһлҗасн тер материалмудыг дәкнәс шинҗлҗ хәләһәд, дигләд шинәс барлгдсн дегтрт орсн үгмүдлә дүңцүләд, дәкәд немр һучн хойр үгин цәәлһвр олҗ авсан, дегтриг барллһнд белдсн Байрта Анатольевна Кичиковад бәрүлҗ өгв. Шинҗллтин эн көдлмш кехләрн багшнь ямаран ик кинәнәр көдлдг бәәсинь тер үгмүдин цәәлһвриг шинҗләд, әдлцүләд, Андрей Васильевич үзүлҗ чадв. Кичгә Төлә кесн номин шинҗллт ямаран ик кергтә бәәсинь, хальмг кел шинҗллһнд тернь ямаран ик чинртә болҗахинь номт Бадмаев медүлв. Москвад чигн газетәс тер материалмудыг йилһҗ авч эврәннь номин үүлдврт кесг номтнр олзлҗ йовснь эн көдлмш ямаран туста бәәсинь медүлҗәнә. Профессор Г.Д. Санжеев Москваһас А.Ш.Кичиковд бичсн бичгтнь "Хальмг үннд" һарчасн "үгин туск үгиг" номт оньган өгч умшдг бәәсинь медүлв. Келхәс, бурят номт бичсәр, терүгинь онц дегтрәр барлснь сән болх бәәсинь зааҗана.
Эн дегтрт немр үгмүд орулгдҗ, үгмүдиг алфавитн диг-дараһар тәвҗ барлгдсна тускар Байрта Анатольевна дегтрин туск үгдән келв. Дегтрин түүрвәч терүгинь медҗәснә тускар, терүнә тоолврар тиигҗ дегтриг шинәс барлхларн Байрта Анатольевна үүлдсмн. Шинәс барлгдсн дегтрт һурвн әңг үгмүд: "Күүнә нерд", "Мал, адусна нерд", "Олн зүсн чинртә үгмүд" гидг әңгүд орв. "Немр" гисн әңг дегтриг товчлҗана. "Дорҗ" гидг үгин цәәлһвр өгчәх статьян һар бичмр, "Заяни чамдан" гидг цәәлһвртә статьян һар бичмр, газетд барлгдсн нег цәәлһвринь орулгдсн бәәнә. Кичгә Төлән архивәс авгдсн тер материалмуд номт ямаран ик оньгтаһар эн көдлмшән кеҗ йовсинь үзүлҗәнә. Дегтриг барлҗ һарһлһнд ик дөң болсн Виктор Помпаевд болн Джангар Татниновд авальнь Саглар Дорджиевна болн күүкднь Байрта болн Радна Кичиковихн үнн седклин ханлтан өргв. Нертә номтын йирн тавн җилин өөнд барас һарснь нег үлү чинртә болҗана.
Тодлулад келхлә, "үгин туск үг" түрүн болҗ 1979 җилд барлгдсн билә. Ода эн дегтр йир ховр болснь цугтан меднә. "Эн дегтриг номин халхар авад хәләхлә, хальмг келнд түрүн болҗ этимологин толь гиҗ нерәдҗ болхмн" - гиҗ дегтрин чинрнь нүр "Медхд соньн" гидг үгд товчлгдсн бәәнә. Дегтр үнндән цуг улст ода күртл ик дөңгән күргҗ йовна. Моңһл келтнрин номтнрт эн дегтр шинҗллтднь йир сән дөңцл болҗана.
Хальмг улсин шүлгч Владимир Нуров, арһлач Виктор Помпаев, таңһчин сойлын болн туризмин министрин дарук Николай Санджиев, бичәч Григорий Кукарека, Хальмг филологин болн востоковеденя институтын директор Мингиян Лиджиев, Келн-улсин гимназин директор Екатерина Ченкураева, номтнр Евгений Бембеев, Владимир Санчиров, Цаһан Селеева, Баһ Чонса школын багш Нина Баляшова келсн үгдән номтын үлдәсн ик зөөрин чинринь үнләд, шинәс барлгдҗ һарсн "үгин туск үг" кергтә цагла һарсинь темдглцхәв. Хальмг келәрн күүнддг улсин то баһрҗ йовх һундлта цагт иим дегтр шинәс барлгдҗ һарснь йир туста. Дәкәд болхла Кичгә Төлә "Җаңһр" шинҗллһнд наснаннь ик зууһан өгсн күн болҗана. Эн туст энүнә номин чинрнь йир ик, гиҗ Владимир Санчиров темдглв. Кичгә Төлән нилчәр "Җаңһрин" үлгүр болгч (каноническ) текст номин-шинҗллһнә литературт батрсмн. "Җаңһриг" эврә дуулвр кеҗ авхар талдан нутгин номтнр ик әәмшгтә үүлдвр кеҗәх цагт хальмг номт цагларн шинҗллт кеһәд, номин үүлдврт "Җаңһр" дуулвр мел хальмг дуулвр болҗахинь батлсн Кичгә Төлән тускар Хальмг госуниверситетин президент Герман Борликов келв.
Соньн олн тоолвр эн өдр соңсгдв. Нег һундлнь хальмг келән өргҗүлхәр йосна цуг кемҗәнд цугтан келәд бәәнә. Болв келиг цааранднь делгрүллһнд, өсҗ йовх үйнрт келнә көрңгин бат ул тогтахин төлә кергтә сурһулин дегтрмүд болн дөңцлмүд барллһнд урдк кевәрн мөңгн олдҗахш. Келәд бәәҗ келнә хальсн җульһрсн бәәнә. Бәәдл тер кевәрн, хальмг келнә багшнр урдк "үгин туск үг", "Оюни түлкүр" кичәлмүдтән олзлҗана. Кезәнә барлгдад уга бәәсн тер дегтрмүд йир ховр. Нег байрнь "үгин туск үг" шинәс барлгдҗ һарв. Болв йосна халхас, сурһуль-эрдмин халхас, хальмг келнә төлә үүлдҗәх болҗ чееҗән цокҗах кесг организацс чигн, үүлдәчнр чигн эн керг күцәлһнд орлцсн уга. Бәәсн үнтә зөөрән чикәр хадһлҗ, олзлҗ эс чадхла, бидн юн төрлтә улс болҗахмб?!
Галина ХЕЙЧИЕВА