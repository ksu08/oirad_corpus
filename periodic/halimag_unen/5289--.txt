Төрскн газетдән нерәдв
14-03-2017, 16:50 
"Хальмг келн - хааҗ болшго нарн", гиҗ нертә шүлгч Тачин Анҗа келсн үг бәәнә. Хальмг келән өргҗүлхин, делгрүлхин төлә Лаганя олн халхин гимназьд олн зүсн керг-үүлдвр давулгдна. Одахн мана таңһчин сурһуль-эрдмин учрежденьсар төрскн келнә Өдрт нерәдгдсн керг-үүлдврмүд болв. Мана гимназьд чигн төрскн келән даслһна, хадһллһна төрт нерәдгдсн марһас, харһлтс болв. Терүнд багшнр, сурһульчнр болн эднә эк-эцкнр шунмһаһар орлцв.
Эклц классин сурһульчнрин "Бамб цецг" болн "Бадм цецг" багмуд "үгин урлдан" гидг марһанд орлцад, билг-эрдмән үзүлв, хальмг улсин амн үгин зөөриг йилһән сәәнәр меддгән иткүлв. Марһа бүрдәлһнд сурһульчнрин эк-эцкнр шунмһаһар орлцҗ,
дөң-тусан күргв. Марһана чилгчәр цуһар зандрсн цәәһән ууһад, гиичнрән тооһад, цаган сергмҗтәһәр давулв. "Ухата күүкд, ухата көвүд" гидг марһан бас йир соньн болв. Терүнд 6-ч классин сурһульчнр гүн медрлән үзүлҗ, хальмг келән арднь орҗ сәәнәр дасчахан медүлв. Марһана цуг даалһврмудыг күцәсн Маңһда Валера, Жабина Карина, Кубана Савр, Дорҗин Савр болн Дорҗин Җирһл нүүрт һарснд үүрмүднь байрлад, диилвр бәрснләнь йөрәв. "Хәәртә хальмг келм" гидг марһанд күүкд-көвүд хальмг шүлгчнрин үүдәврмүд айслулҗ умшад, залд цуглрсн улсин чикнә хуҗр хаңһав.
Бичкдүдиг соньмсулад, хальмг кел даслһнд мана багшнр көдлмштән олн зүсн эв-арһ олзлна. Эн дааврта керг күцәлһнд гимназин медлд үүлддг музей онц орман эзлнә гиҗ келҗ болхмн. Мана музейд сурһульчнрин, багшнрин, эк-эцкнрин болн бәәрн улсин дөңгәр экспонатмуд шинрүлгднә. Эн өдрмүдт "Мана һазрин аңгуд" гидг һәәхүл давҗана. Сурһульчнр музейд бәәдг экспонатмуд һәәхҗ, төрскн һазр-уснаннь туск медрл хоршаҗ авна. Эдн мана теегин, теңгсин аң-аһрусла таньлдҗ, хальмг келәр эднә нерд тодлҗ авна.
Хальмг улсин дурта байрин негнь -Цаһан Сар. Эн байрт нерәдгдәд, школд эрсин газетмүдин марһан зарлгдв. Класс болһна газет өвәрц болн ке-сәәхн болв. Сурһульчнр эн сән өдрин тууҗин, авъясин тускар меддгән үзүлв.
Эн җил мана ууһн барин һарц - "Хальмг үнн" газет 100 җилин өөнән темдглҗәнә. Эн ончта йовдлд нерәдәд, гимназьд "төгрг ширән" сүүр болв. Энүнд бичкдүдин "Санан" клубин гешүд, ах классин сурһульчнр, "Теңгсин көвән зәңгс" района газетин зәңгч Светлана Манджиева орлцв. Олн җилин туршарт мана гимназь хальмг келәр һардг газетлә бат залһлда бәрҗ
үүрлҗ йовна. Сурһульчнр газетин тууҗин туск болн хамцу үүлдврин туск презентац белдв. "Хальмг үнн" -гимназистнрин тускар" гидг һәәхүлд олн җилмудин эргцд мана учрежденя, сурһульчнрин болн багшнрин күцәмҗин туск статьяс олна оньгт тусхагдв. Мана гимназь экләд үүдснәс авн эндр өдр күртл учрсн ончта йовдлмуд газетин халхст барлгдсмн. "Төгрг ширән" сүүрт орлцачнр газетин умшачнрт дуудвр нерәдәд, хальмг келәр һардг ор һанцхн газетән 100 җилин өөнин җиллә дөңнҗ, цуһар бичүлҗ авхмн гиҗ терүнд келгдҗәнә.
Төрскн келнә Өдрт нерәдгдсн керг-үүлдврмүдт шунмһаһар орлцсн сурһульчнр Күндллһнә һашгудар ачлгдв. Цуг зуралсн керг-үүлдврмүд өөдән кемҗәнд давулгдв, улан залата хальмгуд алдр тууҗта, сәәхн келтә, байн сойлта болҗахиг сурһульч болһн тодлҗ авснь лавта.

Виктория ХОДЖИГИРОВА,
Лаганя олн халхин гимназин хальмг келнә багш