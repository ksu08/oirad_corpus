Шүүвриг сәәнәр өгчәнә
08-06-2017, 18:25 
Июнь сарин 8-д Элстд "Калмыкия" РИА-н барин герт таңһчин сурһуль-эрдмин болн номин министр Николай Манцаев ЕГЭ- шүүвриг өглһнә түрүн ашин тускар журналистнрт келҗ өгв. Тиим кевәр һурвн долан хонгин эргцд ЕГЭ-н 7 шүүвр өгв. Эндр, июнь сарин 9-д, орс келәр һоллгч шүүвр болхмн, 11-ч классан төгсәҗәх цуг сурһульчнр терүг өгчәнә, яһад гихлә ямаран чигн эрдм шүүҗ авсн бийнь орс келнә балл эрк биш тоолгдна, гиҗ министр темдглв.
Ут-турштан болхла цуг долан шүүвр бүрдәмҗин сән кемҗәнд давулгдв. Болв телефо олзлдг йовдл бас илдкгдв. 7 шүүврин ашиг диглхлә иим тоотыг темдглҗ болхмн: шүүврәс 8 күн һарһгдв, эдн телефо, шпаргалкс олзлсн бәәҗ. Ода ЕГЭ өглһнә цуг пунктд видеобүртклһн бүрдәгдсн бәәнә. Терүг федеральн олна бүрткәчнр - Хальмг университетин оютнр болн әрәсән баһчудын ниицәнә гешүд күцәҗәнә. Кемр эднд докъя ирхлә эдн терүг класст орад бүрткнә, дәкәд ашинь государственн шүүврин комиссин элчнрт зәңглнә.
Кемр шпаргалк олҗ авсн болхла тер күүг штабд авч ирәд, күүндвр кенә. ЕГЭ-н шүүврин йовудт талдан әмтнлә күүндҗ болшго, кемр тиим юм илдкхлә, дарунь тоод авна, шоодвр өгнә. Хамгин икәр шпаргалкиг эсвин шүүврт олзлснь илдкв.
Удл уга талдан шүүврмүд болхмн. Шүүвр болһна хөөн тооцан өггднә. Шүүврин хойр бүрдәһәч аудиторийәс һарһгдла, яһад гихлә эдн сотов телефотаһан көдлмштән ирсн бәәҗ, тиим юмн зокалар бурушагдна. Кемр сурһульчд шүүврин йовудт му болхла эн ЕГЭ-г талдан өдрлә өгч чадҗана. Зуг тер гемтә сурһульчиг эрк биш медицинск пунктд авч ирәд, шинҗллт кенә.
Уллгч эсвин шүүвриг цугтан өгч чадв, тернь амр болсмн гиҗ сурһульчнр келнә. Цааранднь һазадын келнә, химийин, тууҗин шүүврмүд болхмн. Июнь сарин 14-д ЕГЭ-н түрүн ашиг медҗ болхмн. Цуг ЕГЭ-н аш компьютерт орулгдх, тегәд тер то-дигәс ЕГЭ-н ашиг сурһульчнр болн вузмуд медҗ авна. Ода сурһульчнрт сертификатмуд өггдхш. Аттестатын темдгиг йилһҗ авхин төлә зуг эсвин болн орс келнә шүүврин аш тоод авгдна.
Тиим кевәр мана таңһчин көвүд-күүкд ЕГЭ-н шүүврән му биш аштаһар өгнә. әрәсән сән гисн вузмудт ордг сурһульчнрин то өсәд йовна. Тегәд эднә медрлин чинрнь җил ирвәс өөдләд йовна, багшнрт ханлтан өргх кергтә гиҗ министр келв.
Марһан угаһар шишлң квотар вузд оруллһн цааранднь күцәгдҗәнә, министерств тиим квотыг йилһҗ сурһульчнрт селвглҗәх цаас өгнә. Ода сурһульчнр шүүвр өгхш, эдниг ЕГЭ-н ашар вузмуд орулҗ авна, зуг цөөкн вузмуд эврә шүүвр давулна. Цуг сурһульчнр ЕГЭ-һән сәәнәр өгәд вузд орҗ олнд туста эрдм дасҗ автха гиҗ дурдҗанавидн.

ТүРВәН һуна