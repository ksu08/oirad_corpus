Хальмгин бичкдүд юуна тускар ухална
21-08-2017, 12:22 
Эн җил таңһчд түрүн болҗ зуни киношкол
көдлҗәнә. "Бичкн Эйнштейн" гидг клубин ул деер эн үүлдврән делгрүлв. Зуни түрүн школын тускар "Калмыкия" РИА-д болсн пресс-конференц деер терүг бүрдәсн улс келҗ өгв.
Теднә негнь кинорежиссер Элла Манжеева. Хальмгт кинопроизводств делгрүллһнә халхар кегдх көдлмшин зурад иим нег әңгнь - бичкдүдиг кино келһнә ул-сүүрлә таньлдуллһн болҗана.
Ольга Бадма-Халгаева һардҗах "Бичкн Эйнштейн" гидг клубин ул деер бүрдсн киношколын хойр өдрнь давсн кемлә терүнә бүрдәһәчнр журналистнрла ирҗ харһв. Ут- тоодан 16 күн шүүҗ авгдсмн, түрүн өдр эдн таньлдад, ямаран төрәр кино тәвх саната бәәхән медүлв. Арвн хойртаһас авн күүкд-көвүд киношколд шүүгдҗ авгдв. Болв хойр көвүн йистә. Тедн тиигчкәд соньн төрәр фильм тәвхән медүлв.
Күүндврин хөөн күн болһна төрин тускар соңссн орлцачнр тер олн төрәс хойр төриг шүүҗ авв. Ода тер төрәр командст хувагдсн баһчуд сценарий бичҗәнә. Дарунь фильмд кен наадхнь, ямаран һазрт тернь цокҗ авгдхнь күүндгдҗ диглгдхмн. Цуг шиидвриг школд орлцачнр бийснь шиидҗ авна. Багшнр теднд зуг дөң болна, сурсн цагтнь чиклвр орулна.
"МакГаффин" школын һардач Ольга Гладышеван келсәр, эднд зуг эрдмин туск эклц медрл өггднә. Режиссер яһҗ үүлддгнь, сценарий яһҗ бичгддгинь, сценарийиг үүлдврт тохралһна зура яһҗ кегддгинь, цуг тернь аштнь кинод яһҗ хүврдг күртлинь бичкдүд ахр цагин дотр - тавн хонгин дунд тохрахмн болҗана.
Эднә школ тавн җилдән үүлдҗәнә. Орн-нутгин кесг балһсдар йовҗ, иигәд бичкдүдиг кинон делкәлә таньлдулҗ, эн халхар билгтә баһчудыг чик хаалһднь оруллһар йир ик көдлмш кеҗәнә. Школ төгсәсн баһчудын ик зунь кинон халхар көдлдг улсин эрдм шүүҗ авад, ах сурһульд орҗ сурна. Иим школын йовудт белдсн ахр фильмс ик экранд чигн үзүлгднә. Бичкдүдин фильмсин фестивальмудт кесгнь мөрә авна. Тернь ик урмдта йовдл.
Сентябрь сарин 9-10-д Москвад җилин туршарт "МакГаффина" киношкол төгсәсн баһчудын фильмсин фестиваль болна. Ода хальмг бичкдүд тавн хонгин туршарт белдх хойр фильм чигн терүнд үзүлгдхнь медгдв.
Хойр хонгтан харһад, шин таньлдсн бийнь бичкдүд йир билгтәһинь үзснә туск тоолврарн Галия Фатхутдинова хувалцв. Урднь талдан һазрар иим школ бүрдәҗ йовх бидн ямаран төрт эдн оньган өгхинь меднәвидн. Зуг тана баһчуд мадниг зөвәр өврүлв. Эднә оньгиг эзлҗәх
төрмүд йир олн зүсн. Компьютерас талдан юмар эдн соньмсчахш гиҗ бичә сантн.
Кино белдгдх хойр төриг баһчуд бийснь шүүҗ авв. Нег төрнь бичкдүдин дурна туск төр, өдгә цага гаджетмүдлә тернь залһлдата. Хойрдгч төрнь шаҗна туск, күүнә тәвсн хөвин, үклин хөөн җирһл бәәдв аль угай, нань чигн иим гүн тоолвр тәвҗәнә. Шаҗн, илвтә йовдлмуд, әмтиг соньмсулдг нань чигн тоотыг эн драматическ үүдәвртән үзүлх саната. Баһчудын ухан-тоолврас юн үүдхинь августын 19-д "Дружба" кинотеатрт ирҗ хәләҗ болхмн.
Элла Манжееван келсәр, эн төсв шин үйин улсла энүг таньлдулв. Наснь дигт күрәд уга баһчуд юуна тускар ухалҗахинь, ямаран төрмүд эдниг үүмүлҗәхинь медҗ авсан кинорежиссер темдглв. Цаһан седклтә, юмнас әәдго, сансн санаһан күцәхәр зүткҗәх баһчуд өсчәхнь ик байрта йовдл. Иргчдән эдн таңһчан цааранднь делгрүлх баһчуд болҗана. Эднд тегәд цуг халхин дөң күргҗ, билгинь делгрүлх кергтә болҗана.

Галина ХЕЙЧИЕВА