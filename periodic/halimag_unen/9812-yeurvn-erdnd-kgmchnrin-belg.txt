һурвн эрдньд - көгҗмчнрин белг
11-06-2019, 12:11 | Таңһчин зәңгс » Бурхн-шаҗна төрәр
Июнин 8-д «Бурхн Багшин Алтн сүм» Цутхлң хурлын талвңд таңһчин көгҗмчнрин хамцу оркестрин болн А.Цебековин нертә государственн хор һурвн эрдньд көгҗмәр белг белглв. үрс сарин кемд болсн әрүн чинртә керг-үүлдвриг әрәсән олн әмтнә артистк, Хальмгин Герой, Хальмг Таңһчин күндтә иргн Валентина Гаряева хальмг ут дууһар секв. Эн җил 80 җилин ончта өөнән темдглсн Валентина Нимгировна әрәсәд, Моңһлд болн СНГ-д XIV Дала ламин гегәнә күндтә элч, Хальмгин шаҗн лам Тэло Тулку ринпочед хадг татад, көгҗмәр белг бәрүллһн таңһчин цецгәрлтд болн сойлын делгрлтд туслҗ, улан залата хальмгуд сән-сәәхн бәәтхә гиҗ йөрәв.
Хальмгин шаҗн лам Тэло Тулку ринпоче әрүн керг-үүлдврт орлцҗах цуг улсиг, көгҗмчнриг йөрәһәд, 2015 җилд түрүн болҗ давулгдсн фестивальд һурвн зун шаху күн орлцсиг тодлв. «Миңһн көгҗмч орлцх гисн санан билә, зуг олн зүсн учрар терүг күцәҗ чадсн угавидн. Болв җил ирвәс эн кергт орлцҗах көгҗмчинрин то өсәд йовна, тегәд ирх җилд Цутхлң хурлын 20 җилин болн Хальмг автономь тогтасна 100 җилин ончта өөнд нерәдәд эрк биш миңһн көгҗмч орлцх фестиваль бүрдәхвидн. Тер цагт энтн мана таңһчд, әрәсәд бәәтхә, цуг нарт делкәд ончта болн өвәрц керг-үүлдвр болхмн. Болв энтн йирин концерт эс гиҗ наадн гиҗ санхмн биш. Энтн бурхн-шаҗна керг-үүлдвр болҗана. Бидн һурвн эрдньд көгҗмәр белг белглҗәнәвидн. Маднд ик буй күцәх кергтә. Эндр мана фестивальд таңһчин сойлын делгрлтд ик тәвцән орулсн улс орлцҗана. Эдн хальмг улсин сойл, кел болн авъяс хадһлҗ, маднд күргҗ медүлсн улс болҗана, тегәд цугтаднь ик ханлт өргҗәнәв. Эндр эн керг-үүлдврт дорас өсч йовх бичкдүд орлцҗахнь байрта. Мана өвкнрин сойл, авъяс-заңшал хадһлгдҗ делгрх гисн ицл бәәнә. Эднә эк-эцкнрт болн багшнрт ик ханлт өргҗәнәв. Эн фестивалиг талдан һазрт йовх олн улс шуд эфирт хәләҗәнә, тегәд мана нег һазра улст халун менд илгәҗәнәв. Цуһар цаһан седкләсн Бурхн-багшдан зальврҗ эн көгҗмәр белг бәрүлҗәнәвидн гиҗ санх кергтә. Цевр сана зүүҗ, Бурхн багшдан мана көгҗм нерәдгдҗәнә гисн уха-тоолвртаһар цаг зуур саный»,- гиҗ шаҗн лам келв.
Эн әрүн кергт таңһчин профессиональн коллективсин артистнр, көгҗмин школмудын сурһульчнр, искусствин колледжин оютнр наадв, А.Цебековин нертә государственн хорин дуучнр Сүмин магтал, маань дуулв. Хальмгин шар-шаҗнд зүсглдг улсин нерн деерәс хамцу оркестрин дирижер, таңһчин искусствин ачта үүлдәч Савр Катаевд болн государственн хорин художественн һардач Ольга Сердюковад шаҗн лам Тэло Тулку ринпоче хадг татад, Ханлтын бичгәр ачлв.
Хальмг Таңһчин Толһачин үүл дааҗадг Бату Хасиковин нерн деерәс таңһчин правительствин вице-премьер Боова Бадмаев фестивальд орлцачнриг хальмг келәр йөрәһәд, цуһар Цутхлң хурлын өөр цуглрҗ, ном умшад, көгҗмәр һурвн эрдньд белг бәрүлҗәхнь мана авъяс, сойл делгрҗәхиг медүлҗәнә гиҗ темдглв. Ик кезәнәс нааран хальмгуд үрс сариг өргмҗтәһәр болн байртаһар темдглҗ, эн кемд күцәгдсн керг-үүлнь зун миңһн дәкҗ икдҗ буйн болна гив. Эн әрүн керг-үүлдврин седвәр татсн Хальмгин шаҗн ламд бат эрүл-менд, хөв-кишг дурдҗ, нань чигн талдан керг-үүлдврмүдинь цуһар дөңнҗ нилчән күргхвидн гиҗ иткүлв.
Хальмг Таңһчин олн әмтнә артист Арслан Шовгуров домбр цокад хальмг улсин көгҗм наадв. Хамцу оркестрин көгҗмчнр нертә композитор Аркадий Манджиевин «үрс сар» болн хальмг улсин айсмуд наадв. Эн фестивальд түрүн болҗ Хальмг Таңһчин искусствин ачта үүлдәч Савр Катаевин үүдәсн ах-дүүнрин келн-улсин көгҗм олна оньгт тусхагдв. Моңһл, бурят болн тува келн-улсин айс дахулҗ түрүн болҗ әрәсән сойлын ачта көдләч, Хальмг Таңһчин күндтә иргн Николай Санджиевин шүлг умшгдв.
Наталья ДАВАЕВА
И.Музраеван цоксн зург