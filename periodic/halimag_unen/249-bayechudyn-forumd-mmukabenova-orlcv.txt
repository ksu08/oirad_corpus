Баһчудын форумд М.Мукабенова орлцв
02-09-2014, 16:06 | Таңһчин зәңгс
Бичкдүдин «Сайгачонок» лагерьт шидр болсн баһчудын сурһуль-эрдмин форумд орлцачнрла РФ-н Орн-нутгин Хүүвин депутат Марин Мукабенова харһв. Хамгин түрүнд күндтә гиичд баһчуд лагерян үзүлв, цуглрсн төриннь тускар келҗ өгв.
Терүнә хөөн депутат эврәннь көдлмшиннь тускар, парламентариймүд өдгә цагт белҗәх зөв-йосна актмудын болн терүг батлҗ авлһн әрәсән улсин бәәдл-җирһлд ямаран нилчән күргхин тускар келҗ өгв.
Форумд орлцсн баһчуд баһ наста багшнриг, инвалид бичкдүдиг дөңнлһнә, төрскн келән хадһллһнә төрәр шунмһа күүндвр кев.
Цугәрәсән улсин фронтын баһ наста гешүд күцәгч йосна органмуд орн-нутгин президентин зәрлгүдиг күцәлһнә йовудг яһҗ бүрткҗәхәр М.Мукабенова соньмсв. Кеҗ-күцәснәннь болн күцәхәр бәәхиннь тускар баһчуд депутатд тодрхаһар зәңглв. Марина Алексеевнан темдглсәр, мана баһчуд орн-нутгиннь хөвтә җирһлүр арһ-чидлән залҗахиг эн харһлт медүлв.