Жаңһрч Лиҗин Төөлт
09-11-2017, 11:12 
Мана улан залата хальмгуд - билгтә улс. Кезәнә эдн сурһуль уга болвчн дала юм меддг бәәсмн. Кесгнь хальмг улсин баатрльг дуулвр чееҗәр тодлҗ авдг билә. Теднә негнь - җаңһрч Лиҗин Төөлт. Эн 1906 җилин декабрь сарин 22-т Енотаевк (Əәдрхнә область) селәнд угатя өрк-бүлд төрсмн. Бичкндән өнчрәд үлдсн көвүн байнд заргдад, малынь хәрүлдг бәәҗ. Тиигхдән җаңһрч Бадмин Окнла таньлдад, терүнә дуулсн "Җаңһрин" бөлгүд тодлҗ авсмн. 12 настадан эн хальмг баатрльг дуулвр сәәнәр меддгәрн ончрсмн.
Лиҗин Төөлт үстин района Эрднихн (урднь Бурҗ) селәнд олн җилин туршарт өрк-бүләрн бәәлә. 1933 җилд Хальмг Базрт бүрдәгдсн җаңһрчнрин марһанд түрүн болҗ орлцла. Дәкәд хөөннь 1940 җилд Баһ Цоохра улусин элч болҗ "Җаңһрин" 500 җилин өөнд нерәдгдсн Олимпиадт орлцсн билә. Тенд Лиҗин Төөлт һурвдгч орм эзллә. Эн Ээлән Овлан авцар "Җаңһр" дуулдг бәәсмн. Репертуарынь медҗ дуулҗ йовсмн. Тедниг нер һарсн номт, моңһл кел шинҗләч Владислав Котвич бичҗ авла.
Эн билгтә күн 1957 җиләс авн таңһчд, районд болдг келмрчнрин марһаст орлцҗ йовла. Лиҗин Төөлт Эрднихн селәнә клубд бүрдәгддг олн зүсн байрт орлцад, "Җаңһрин" бөлгүд умшдг билә. Школд сурчахдан бидн билгтиг оньган өгч соңсдг биләвидн. Лиҗин Төөлт олн дунд күндтә күн билә. Дәәнә цагт зөрмгәр дәәлдлә, Сталинградск бәрлдәнд орлцла.
Эрднихн селәнд җаңһрч Лиҗин Төөлтин бумб босхгдла, нег уульнцд эн ачта күүнә нерн зүүлһгдлә. Селәнә дундын школын сурһульчнр җаңһрчин бумбиг әрүнәр хадһлҗ хәләнә. Школд билгтд нерәдҗ, олн зүсн керг-үүлдврмүд бүрдәгднә. Нидн Эрднихнд җаңһрч Лиҗин Төөлтин 110 җилин өөнинь өргәр темдгллә. Терүнд бәәрн улс, җаңһрчин өөрхн элгн-саднь болн дала гиичнр орлцла.