Эңкр газетән дурлҗ умшнав
31-01-2017, 11:25 
ОЧРА Авдотья, Хальмг Таңһчин ачта багш, "Хальмгаһар келтн" клубин һардач, Лагань балһсна күндтә иргн:
- Мини насн-җирһл "Хальмг үнн" газетлә бат залһлдата. 1966 җилд багшин сурһулян төгсәһәд, Комсомольск селәнә 2-ч тойгта дундын школд күч-көлснә хаалһан эклләв. Тәвн җил шаху төрскн келәр һардг газетән бичүлҗ авнав, көдлмштән эрк биш олзлнав.
Газетин халхд барлгддг "Кермәш", "Хальмг келән дастн", "Медхд соньн", "үгин туск үг", "Улан залата" шишлң халхсин материалмуд, бичәчнрин намтр, туульс-домгуд, хальмг улсин авъясин туск статьяс сурһульчнртан умшҗ, кичәл болһниг соньнар давулхар зүткдг биләв. Ода болхла "Хальмгаһар келтн" гидг клубин көдлмштән газетиг олзлнав. "Хальмг үнн" газет хальмг келнә багшнрин итклтә нөкд болҗана гиҗ келхлә нанла цуг багшнр зөвшәрхнь лавта. Тер төләд хальмг келнә багшнр газетиг цуһар гилтә бичүлҗ авна.
Мана Лаганя района улс хальмг келндән хару, төрскн һазр-усндан дурта, тегәд "Хальмг үнн" газетиг җил болһн дөңннә, олар бичүлҗ авна. Эн җил мана газет 100 җилин өөнән темдглҗәнә. Энтн цуг таңһчин улсин ик байр болҗана. Таңһчиннь олн-әмтнә бәәдл-җирһлиг цуг халхаснь медүлҗ, экономикин, сойлын, баһчудын, эрүл-менд харлһна болн нань чигн кесг төрәр газетд умшҗ болхмн. Җил ирвәс мана газет цецгәрҗ, ик күцәмҗд күрч, олн әмтнд церглҗ йовтха гиҗ дурдҗанав.