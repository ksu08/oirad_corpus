Москвад эврәксән дөңнхмн
16-05-2018, 10:36 
"Бурхн номин герл" гидг организац шар шаҗнла залһлдата байрин керг-үүлдврмүд,лекцс, мөргүлмүд бүрдәнә. Удлго үр Сарин байрт нерәдәд керг-үүлдвр давхмн гиҗ Чингис Бериков зәңглв. "Джангар" клубд уйн наста баһчуд, дундын наста улс чигн спортар соньмсна. Эн клубд ордг әмтн эрүл-чик авг-бәрцәр бәәҗ, сул цаган тустаһар давулҗ, олнд үлгүр-үзмҗ болна. Тер мет эдн хальмг олна ниицәсин керг-үүлдврмүд бүрдәлһнд ик нөкд болна. Цуг эн олна ниицәс Москвад бәәх нег һазра улсиг ниицүлнә, Эдн хальмг келн-улсин байрин өдрмүд хамдан темдглнә. Өвкнриннь авъяс-заңшалмуд шинәс сергәҗ тодлҗ авна. Дару-дарунь спортивн марһас чигн давулна. Дәкәд болхла күнд бәәдлд туссн кемд эврәкстән нөкд болна.
Эн җилин январь сард Москвад үүлдг хальмг цуг олна ниицәсиг ниицүлдг "Улан Залата" гидг клуб бүрдәгдв. Клубин ахлачд Чингис Бериковиг суңһсн болдг. Тегәд цуг сойлын, спортивн болн бурхн-шаҗна керг-үүлдврмүдин туст зәңгллһнә, мөңгәр тетклһнә болн бүрдәлһнә туст хамцҗ үүлдхмн. Ода цуг ниицәсин элчнр сар болһн цуглрҗ, бүрдәсн керг-үүлдврмүдиннь тускар тооца өгнә, иргч зурасин тускар зәңглнә. Ода Москвад олна ниицәс бүрдәх керг-үүлдврмүдин туск зәңгиг "Улан Залата" гидг нерәдлһтә электронн сайтас медҗ болхмн.
Москвад үүлдҗәх олна ниицәс әрәсән Президентин медлд таңһчин Толһачин даңгин үүлддг элчин үүлд Чингис Бериковиг батлхин туск шиидвр авсн болдг. Мана һазра күн эн үүлд орхла, Москвад хальмг улсин төрмүд хаһллһнд ик нилчән күргхмн. Тер мет хальмг олна ниицәст оньган тусхаҗ, эдниг хамцуллһна кергт тәвцән орулхмн. Тер мет Москвад сурчах оютнрла, көдлҗәх баһчудла, спортсменмүдлә, баһчудын олна ниицәсин шунмһа гешүдлә бат залһда бәрҗ, нөкцҗ үүлдх күслтә.