Көдләчнриг путёвксар ачлхар
20-08-2014, 17:00 | Таңһчин зәңгс
Сүл цагт мана орн-нутгин меҗә һатц амрчах улс ик түрү-зүдү үзҗәнә. Юңгад гихлә зәрм һазадын туристическ фирмс тедниг сәәнәр теткҗ чадҗахш. Тиигчкәд хол һазрас эврә гертән күрхд амр биш болҗана. Олн зүсн авиакомпаньс мөңгн уга болад генткн үүлдврән зогсадг болв. Экспертмүдин кесн то-дигәр, сүл җилмүдт 65 миңһ һар күүнд һазадын орн-нутгуд йовлһн һарута болв.
РФ-н Федерацин Хүүвин социальн политикин комитетин ахлач Валерий Рязанский мана орн-нутгт социальн туризм өргҗүллһнә туск закана төсв дәкнәс хәләх кергтә гисн седвәр татв. Эврә цагтан Ростуризм «Амрлһн» гидг программ бәәдл-җирһлд тохрах седвәр татсн билә. Эн программас иштә көдлмш өгдг улс көдләчнрән амрлһна путёвксар ачлх зөвтә билә. Тиигчкәд путёвкин үнин өрәлинь даңцах зөвтә бәәсмн. Энүнә төлә РФ-н алвна Кодекст хүврлт орулх кергтә билә. Көдләчнрт өгсн мөңгн предприятин ору биш һару болҗ тоолгдх зөвтә бәәсмн. Тиигхлә путёвкс хулдҗ авсн мөңгнәс алв авгдшго болҗана. Туриндустрийин объектс – әрәсән амрлһна көрңгүд, пансионатмуд, гостиницс- цуһар шишлң бүрдәгдсн организацла бооца батлх зөвтә гиҗ зуралгдҗала. Шин организац «Амрлһн» гидг программиг зүүцүлгч цутхлң болх зөвтә бәәсмн.
«Энтн йир сән седвәр. Болв өдгә цагт социальн туризмин иим программ бәәдл-җирһлд тохралһиг финансин министерств дөңнх зөвтә. Эн программ йир таасгдҗана. Мадн, туроператормуд, эн программар көдлхәр седҗәнәвидн», - гиҗ әрәсән туроператормудын Ассоциацин күцәгч директор Майя Ломидзе келв.
Бәәрн йосн мана орн-нутгт социальн туризм делгрүллһнә керг-төрт шунҗ орлцх зөвтә гиҗ сенатормуд тоолҗана. Ростуризмин толһачин үүлиг цаг-зуур дааҗах Олег Сафоновин зәңглсәр, өдгә цагт туризмин туск заканд хүврлтс оруллһна шишлң баг көдлҗәнә. Терүнд министерствсин, ведомствсин элчнр орв. әрәсән туриндустрийин Ниицәнә вице-президентин үүлд чигн бәәх Олег Сафоновин һардврт эн баг көдлҗәнә.