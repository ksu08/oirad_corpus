әрәсән ачта донорин тускар
04-04-2019, 16:57 | Таңһчин зәңгс » Эрүл-менд харлһн
Нидн әрәсән цусна цергллтд көдлҗәх дунд медицинск көдләчнрин марһанд мана таңһчин «Цусна цутхлң» гидг учрежденя ах медсестра Ольга Динькиева 3-ч орм эзлсн билә.
Ольга Борисовна эн чинртә марһанд дииләчнрин тоод орснь хара биш гиҗ хамдан көдлҗәх үүрмүднь темдглнә. Эн таңһчин эрүл-менд харлһнд дөч шаху җилдән көдлҗәнә, теднәснь Цусна Цутхлңд һучн долан җилдән үнн-чик седклтәһәр үүлдҗ йовна. О.Динькиева әрәсән эрүл-менд харлһна йилһән сән көдләч, Хальмг Таңһчин эрүл-менд харлһна ачта көдләч болна. Олн җилдән эн ах медсестра болҗ, дунд медицинск көдләчнрин үүлдвриг диглҗ залҗ, ах эмчин итклтә нөкд болҗ йовна.
һаһань, Мария Осиповна Нохаева, Хар һазра района больницд медсестра болҗ көдлҗ йовсмн, тегәд Ольга терүнә үлгүрәр эн эрдм шүүҗ авв. Медучилищд сурчаһад эн Хар һазра района больницд дамшлт хоршасмн, тегәд сурһулян төгсәһәд нааран ирҗ күч-көлснә хаалһан эклв. 1981 җилд эн Элстүр нүүҗ ирәд, цус гүүлгдг станцд ирҗ көдлв. 1990 җиләс авн ах медсестра болна. Нааран ирсн цагтан эн цус авдг әңгд көдлдг болв, тегәд селәдәр болн эдл-ахусар, предприятьмүдәр йовад, мана таңһчд донормудын то икдүллһнд ик тәвцән орулсн күн болҗана. әмтнәс цус авад, донор болхд дааврта болн күндтә болдгиг цәәлһдг төләдән эн бийнь чигн цусан өгдг болв. Болв түрүн болҗ эн Комсомольский селәнд көдлҗәһәд цусан өгсн билә.
- Тер цагт би түргн дөң күрглһнә станцд көдлҗәләв. Нег дәкҗ хаалһд зеткртә йовдлд харһад ик шарх-шав авсн баахн залуд цусн керглгдв. Мини цусн терүнд зокчахиг медәд, би дарунь терүнә әм аврхин төлә цусан өгләв. Нааран ирәд көдлдг болад донормудын зергләнд орад, олн җилдән цусан өгчәнәв. Дөч шаху дәкҗ цусан өгсн төләдм нанд «әрәсән ачта донор» гидг нерн зүүлһгдв. Күнд гемтә, месллһ кесн болн цаһан төр болсн улст мини цусн кергтә болснд би байрлнав,- гиҗ Ольга Борисовна келнә.
Эндр мана таңһчд миңһ шаху күн әрәсән ачта донорин нер зүүнә. Цусна Цутхлңгин көдләчнр күн болһнла бат залһлда бәрҗ, ямр нег керг-үүлдврт орлцх үрвр теднд кенә. Тиигәд, апрель сарин 19-д донорин Келн-улсин өдрт нерәдгдсн харһлтд эдн дунд спортивн марһа бүрдәхәр зуралҗана. О.Динькиеван келсәр, дотр-дундын кергүдин, МЧС-ин көдләчнр, зарһин приставмуд, КалмГУ-н оютнр җил болһн цусан эврә дурарн өгч, кесг күүнә әм аврлһнд нилчән күргнә. Цусан өгдг улст эн ик ханлтта бәәнә, цугтаднь бат эрүл-менд дурдна.
Ольга Борисовнан үлгүрәр өөрхн таньл-үзл улс болн элгн-садн бас донормуд болв гиҗ келх кергтә. Донор күн эрүл-менд, чаңһ-чиирг болна, чик авг-бәрцәр бәәнә. Пациентнрт сән чинртә цусн кергтә, тегәд донормуд дару-дарунь эмчд бийән үзүлҗ, эрүл-мендин бәәдлән шинҗлнә. Ольга Борисовна олн җилдән цусан өгдг билә, тегәд эн чик авг-бәрцәр бәәнә. Эн өдр болһн өрүн- асхнд йовһар йовна, амрлһна өдрмүдт саунд одад, цогц-махмудан батрулна. Сул цагтан эн сад-һарудтан олн зүсн зер-земш, темс урһаҗ, эңкр Даяна болн Данда зеенртән үвлд белднә. Урһаҗ авсн зер-земш олзлҗ эн һуйрин зүүтә кегдлмүд болһхдан дурта, зе күүктәһән хатхмр хатхна. Даяна зе күүкнь өсәд, эмчин эрдм шүүҗ авхла сән болхмн билә гиҗ Ольга Борисовна санаһарн хувалцв.
Наталья ДАВАЕВА