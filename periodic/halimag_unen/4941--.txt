Җирһлүр зөрсн седклтә
20-01-2017, 16:38 
Күүнә бәәдл-җирһл нег кевәрн бәәдго. Тегәд дуунд күүнә седкл, һундл, зовлң, байр орулдг. Җирһлд зовлңта чигн, байрта чигн йовдлмуд учрна. Тегәд әмтн дууһан өргҗ дуулад, седклән уудулад, омг, урмд авдг бәәсмн. Хальмг улс дууһар кезәд чигн седклин сергмҗ кеҗ йовсмн. Элстд бәәдг Айса Хохлашован бәәдл-җирһлд болхла, дун җирһлүр зөрүлсн омг, сүрә өгч, түшг болн байр белглнә.
Айса эк-эцкдән ор һанцхн үрн болҗ, эркәр өссмн. Эк-эцкнь энүнд цуг дуран, килмҗән өгәд өсксн болдг. Бичкнәсн авн дуунд дуран, седклән өглә. Ээҗәсн дассн түрүн дунь -
"Нүүдлә", "Ээҗин дун" гиҗ Айса келнә. Ээҗнь, һаһань кезәд чигн дуулад йовдг төләднь күүкн бичкн цагас авн хальмг дууна айсиг бийдән шиңгәв. Эк-эцкиннь элгн-саднь йириндән билг-эрдмд дурта улс, эдн дунд айта кевәр дуулдг, биилдг, шүлгүд умшдг улс бәәнә. Хамгин түрүнд дуунд дуринь тусхаһад өгсн күн - эцкнь.
Айса Хохлашова төрхәрә нүднә харань му. Тер бийнь эн гемдән диилгдлго, седкләрн зовлго, эврәннь билгәрн урмд авна. Эцкнь Сергей Давыдович Семипалатинскд аюл болсн җилд
төрснә уршгар нүднә харань тату төрсмн. Харм төрхд, иим шалтг ор һанцхн күүкн Айсаднь чигн күртҗ. Тәвсн хөвәсн давдг арһ уга. Төрхәрә энүнә нүднә харань му. Айсаг бичкн цагтнь альдаран чигн авч йовад, өөдән медрлтә эмчнрт үзүләд, месллһ чигн кесмн. Болв, харм
төрхд, эмнлһн тусллго, нүдинь эдгәҗ чадсн уга.
Элстд нүднә харань тату күүкдин төлә бичкдүдин сад болн школ уга болад, эцкнь күүкән Москваһур авч одв. Орн-нутгин эрүл-менд харлһна министерств Айсаг Московск областьд бәәдг сохр болн мууһар үздг күүкдин төлә шишлң школур йовулв. Дулан, нарта таңһчас үвлднь даңгин киитн болдг, цасн икәр ордг балһснд эдн тусв. Тавтадан Айса Московск областин Королев балһснд нүднә харань му күүкд сурдг школд орв. Түрүн авгтан хәр һазрт бәәхд күчр-күнд болв. Яһад гихлә таньл-үзл улс, бәәдг бүүр уга бәәсмн. Сергей Давыдович патьр нәәмәдлҗ авад, әмтнд массаҗ кеһәд, теҗәлин мөңгән олад, нүүҗ ирсн һазрт иҗлдәд бәәцхәв.
Тегәд чигн Айса урмд авч, Московск областин Королев балһснд искусствин бичкдүдин школд улсин зевсгүдин әңгд сурч, аккордеон татдг дасв. 1998 җилд Элстд эрмдгтә бичкдүдин реабилитацин цутхлң секгдсн билә. Айса гемтә-шалтгта бичкдүдт хальмг болн орс дуд дуулдг бәәсмн.
Московск областьд бәәхдән билгтә күүкн бас кесг үүдәгч марһаст орлцҗ ончрдг билә. Уйн настадан Айса Московск областин Калининград балһснд "Городские цветы-99" гидг марһанд хойрдгч болн Пушкино балһснд улсин дууна марһанд түрүн орм эзлсмн. Айса Королев балһснд школан төгсәснә хөөн Москва балһсна Ипполитовин-Ивановин нертә көгҗмин колледжд цаасан өгсмн. Сурһуль сурх баһчудыг чаңһар шалһсмн. Йисхн ормд һуч һар күн марһла. Тер бийнь Айса күцәмҗтәһәр шүүврән өгәд вокальн әңгд орҗ сурв. "Улсин дун" гидг эрдм дасв. Сурһулян төгсәһәд, эрдмин итклин цаасан авад, Элстүр хәрҗ ирәд, "Калмконцерт" ГУ-д хорин артистк болҗ көдлв.
2007 җилд Айса Московск государственн педагогическ институтын көгҗмин факультетин 3-ч курст орҗ, "Калмконцерт" ГУ-д көдлн бәәҗ сурһуль сурв. Хальмгт Айса күцәмҗтәһәр билг-эрдмән үзүлҗ йовсмн. Октябрьск района Хошуд селәнд болсн салдсмудын дууна фестивальд орлцсн болдг. Государственн хорин художественн һардач, әрәсән искусствин ачта үүлдәч Анатолий Цебековин 70 җилин өөнд нерәдгдсн гастрольмудт орлцҗ, таңһчиг эргсмн.
2008 җилд СССР-ин артист Юрий Соломин һар тәвсн йөрәлин суңһуг Айса Хохлашован нернд ирнә. Терүнд "Улсин дун" гидг номинацд "Филантроп" гидг мөрән 3-ч девсңгин лауреатын нер зүүлһгдснә туск байрта зәңг ирсмн.
Олн җилдән төрскн һазр-уснасн холд йовсн учрар Айсад төрскн келнь мартгдад бәәв. Таңһчин Государственн хорин художественн һардач Анатолий Цебеков Айсад Московск колледж төгсәгч шүүвртнь кесг хальмг ду белдҗ дуулхднь дөң болв. Тер мет өр җөөлн, сәәхн седклтә Анатолий Очир-Горяевичин нилчәр Айса тавн онц концерт белдҗ, билг-эрдмән
үзүлв.
Москвад сурч йовсн җилмүдин туршарт Айса эцктәһән кесг күчр-күнд тоот дааҗ һарсмн. Патьр нәәмәдлхин болн күүкән сурһхин төлә эцкнь өрүн эртәс авн асхн ора күртл көдлдг билә. Зовлң үзәд, күчр-күнд дааҗ бәәсн учрар Сергей Давыдовичин эрүл-менднь цаг ирвәс муурад бәәв. 2010 җилд әрә тәв һарч, һал насндан Сергей Давыдович сәәһән хәәв.
Хөөннь Айса КалмГУ-н филологийин болн востоковеденя Хальмг институтд сурч, хальмг кел дасч, иткл цаас авв. Университетд сурч йовсн җилмүдт Айса "Бумбин орн" ансамблин ханьд орҗ, концертмүдт орлцҗ, билгән үзүлҗ йовсмн.
Нернь туурсн дуучнр, әрәсән искусствин ачта үүлдәч Анатолий Цебеков, Хальмг Таңһчин ачта артистнр Зоя Цеденова, Валентина Баташова, Данара Шалханова, нань чигн нертә дуучнр эрдминнь нуувчарн энүнлә хувалцсмн. Нернь темдгтә домбрч Булһн Манджуракова, билгт Борис Очкаев ахта домбр цокдг дасхв. Дөң болсн цаһан саната цуг улсиг заахлань, газетин халхд зә күртшгонь маһд уга. Эднә күргсн ач-тусинь Айса даңгин тодлҗ, эднд ханлтта бәәнә.
Өдгә цагт Айсад экнь нүдн-амн, дөң-түшг болна. Школд сурчахдан Брайлерин эв-арһар бичдг болн умшдг дассмн. Тегәд нүднә харань тату улсин төлә һардг шишлң журналмуд бичүлҗ авна. Энүг дахад дискет ирнә. Тегәд ә һардг журналмуд чиңнҗ, олн зүсн соньн тоот медҗ авна, литературн үүдәврмүдлә чигн таньлдна. Компьютерн курсмуд төгсәҗ, социальн
сетьмүдт эврәннь үр-иньгүдән олҗ, теднлә зәңг авлцна. Айса Хохлашова дуулҗахиг Интернетд олҗ болхмн.
Җирһлүр зөрсн седклтә билгтә баахн күүкн зовлңдан даргдлго, билг-эрдмән делгрүлҗ, олнд үлгүр болҗ чадҗана. Хальмг дуд дуулҗ, төрскн сойлан өргҗүллһнд болм тәвцән орулҗ йовна.

Маргарита АРЗАЕВА