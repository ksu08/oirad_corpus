Брянскд М.Сельгиковин нерн мөңкрүлгдв
12-09-2014, 17:23 | Таңһчин зәңгс
Хальмгин хәәртә үрн, Советск Союзин Герой Михаил Сельгиковин нерн Брянск балһснд «Партизанская поляна» гидг санлын комплексин Героймудын Аллейд мөңкрүлгдсн бәәнә. Энүнә күрл мөңгн бюст партизанск җисәнә Героймудын 14 бюстәс тогтсн скульптурн композицд орсн бәәнә.
Шидр Брянскд «Партизанская поляна» гидг санлын комплекст Советск Союзин болн әрәсән Героймудын 1941 – 1943 җилд Брянщинд партизанск җисәнд орлцсн улсин Аллейиг байрин бәәдлд секлһнә хург болв. Терүнд Төрскән харсгч Алдр дәәнә ветеранмуд, хәәврин отрядмудын гешүд, локальн дәәллдәст орлцсн улс, уйн наста патриотмудын отрядмуд, школмудын сурһульчнр болн эднә багшнр орлцв. Немш-фашистнрин өмнәс ноолда кеҗ йовсн партизанмудын гегәтә санлынь тевчҗ тодлхар эдн иигәрән ирв.
Скульптурн композицд орулгдсн 14 партизана тоод Михаил Сельгиков ончта орман эзлснь лавта. Тодлхд, дәәнә цегт М.Сельгиков Брянщинд үүлдҗ йовсн Фурмановин нертә партизанск отрядын командирин дарукнь болҗ үүлдҗ йовсмн. 1942 – 1943 җилмүдт Михаил Арыковичин һардҗасн отряд дәәч кесг керг-үүлдвр күцәсмн. Эн отряд төмр хаалһар йовдг 6 эшелон болн төмр хаалһин хойр тагт эвдсмн.
1965 җилин май сарин д СССР-ин Деед Советин Президиумин батлсн Зәрлгәс иштә Михаил Сельгиковд Советск Союзин Геройин нерн зүүлһгдв, энүнд Ленинә орден болн «Алтн одн» гидг медаль бәрүлҗ өггдв.