"Өөрд-түмн" нарт-делкән фестиваль болхмн
05-05-2018, 10:43 
Фестивалин программ май сарин 12-т Бурхн Багшин Алтн сүмд шар шаҗна керг-үүлдврәр секгдх, цааранднь правительствин герин сүүрин залд моңһл үндстә келн-улсин этнографин, эндрк җирһлин болн тууҗин төрмүдт нерәдсн номин конференцин пленарн сүүр болхмн. Бас тер өдр фестиваль байрин бәәдлд секгдҗ Элст балһсна уульнцар йовлһн болхмн.
Дәкәд үдин хөөн 14 часла фестивалин секлһнд нерәдсн ик нәр-наадн цааранднь Целинн района хотхрт болхмн, Путинә лиман гиҗ энүг бас нерәднә. Эн ноһан нигтәр урһсн сәәхн һазрт сойлын, амн үгин зөөрин, этнографин болн спортын площадкс көдлх, энд ут дууна, келн-улсин костюмин, йөрәлән өрглһнә,бөк бәрлдәнә, саадгар халһна болн нань чигн кесг марһанд орлцачнрин билг-эрдминь жюри үнлх.
Район болһн энд эврәннь хальмг герән тосхх, бүкл кесг хотн энд бүрдәгдх, этнографин, хулд-гүүлгәнә кесг һәәхүл фестивалин йовудт көдлх. Асхлад "Өөрд хотна илвтә сө" гидг нәр-наадн болхмн. Энд Моңһлас ирсн артистнр билг-эрдмән үзүлх, тер тоод "Алтай" нертә фолк-ансамбль болн Хальмг Таңһчин, талдан чигн регионмудын нертә билгтнр орлцх. Нарт делкән фестивальд дигтә-даратаһар белдхин төлә РЦДТ-н стадионд кесг репетиц болхмн, ут турштан 1 миңһн күн энүнд орлцх. Эн ик керг-үүлдврин йовудт мөрнә урлдан чигн Элстин ипподромд бүрдәгдх.
Правительствин сүүрин йовудт цуг орлцачнр, министерствин болн ведомствин элчнр ахр тооцаһан өгч, фестивалиг улм сәәнәр бүрдәхин төлә сүв-селвгәрн хувалцв. Номин конференцд Москван болн Санкт-Петербургин нертә номтнр орлцх. Тегәд тиим ик керг-үүлдвр бүрдәлһнд шунлттаһар орлцҗахин төлә сойлын болн туризмин министерств ик ханлтан Хальмг ГУ-н һардврт, коллективд өргҗәнә.
Фестивалин эмблемиг зурач Сергей Бадендаев үүдәсмн, терүг цааранднь ясруллһна сүв-селвгән сүүрт орлцачнр, номтнр бас өгв.
- Фестивальд Бурятин, Тыван, Алтай, Саха-Якуть Республикүдин сойлын министрмүд ирх, эдн маднла дамшлтарн хувалцҗ, мана таңһчд фестиваль бүрдәлһнәс бас кесг тоот дасҗ авхнь лавта. Фестивалин һол күсл сойлын зөөриг, келн-улсин авъясиг хадһллһн, эн кергт баһчудыг өргәр орлцуллһн. һазадын орнас ут турштан 100 һар күндтә гиич ирх гиҗ күләҗәнәвидн, тер мет әрәсән регионмудас кесг туристнр фестивалин йовудыг һәәхх. Фестивалин ашт баһчудын төлә кесг шин төсв күцәҗ болхмн гиҗ журналистнрин төлә кесн ахр брифингд сойлын министр Хонгр Эльбиков темдглв.
Тиим кевәр таңһчин цуг улс теңкән угаһар "Өөрд түмн" фестиваль мана тал ирхинь, мана кезәңк авъясиг сергәхинь күләҗәнә, номтнр, баһчуд, спортсменмүд хамдан мана таңһчд цуглрад, күүндвр кеһәд, төрскнч седклән батрулад, нег-негндән урмд өгәд өөрд улсин кезәңк сойлынь цааранднь делгрүлҗ кесг шин төсв хамдан үүдәҗ нөкцлтән батрулхнь лавта. Өөрд улсин фестиваль менд болтха!
Геннадий ТЮРБЕЕВ