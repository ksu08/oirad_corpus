Хурл тосхлһнд нөкд болтн!
17-02-2018, 08:56 
XX зун җилин эклцәр Сарпан района Салын Тугтн селәнд Сальск болн Догзмакна хойр хурл үүлддг билә. Мана көгшд Санҗ Дорджиевич Азыдовин болн Канюш Конаевна Манджиеван келсәр, Сальск хурл (модн гер) 1902 җилд тосхгдла. Хурлд багш болҗ Зунгру Илиджиринов, Шагджа Доржиев, Бальҗр Утнасунов, Самтан Чилегиров церглдг бәәсмн. Бәәрн улс гелң Уланкин Санҗд икәр иткдг билә.
Мана Салын Тугтн селәнд хурл экләд тосхгдҗана. Хурл бәрҗәх һазриг нидн май сард әрүсллә. Хурлын эргнд 200 урһа модн суулһгдв. Иргчдән энд зер-земшин сад цецгәрх. Зун җил хооран энд тиим сад бәәсмн. Ода күртл әмтн хурла садын тускар мартхш. Бәәрн улс хурлд церглҗ йовсн гелңгүдин нердиг мөңкрүлхин төлә тедниг шишлң мемориальн самбрт бичхмн.
Хурл босххла, улсин бәәдл-җирһл ясрх, төвкнүн бәәдл болн хөв-кишг учрх гиҗ әмтн тоолҗана. Догзмакна, Кааҗихнә, Салын Тугтна әмтн болн таңһчин нань чигн улс мана хурл тосхлһнд нөкд болх гиҗ нәәлҗәнәвидн. Тадн иим телефона хайгар җиңнүлтн: 8 937 467 12 14 (Шовунова Надежда Адучиевна), 8 847 41 38 122 (Салын Тугтн селәнә библиотек).
СВЕТЛАНА БАСАНГОВА