Эльза Бембеева эрдмән өөдлүлхмн
19-04-2017, 15:44 
әрәсән театральн үүлдәчнрин Ниицән җил болһн баһ наста артистнрин мергҗлт
өөдлүллһнә школмуд бүрдәнә. Эн җил тиим школ июнин хойрас авн 29 күртл болхмн. Терүнд әрәсәһәс нань делкән кесг орн-нутгас 87 күн актерск эрдмин нуувчиг арднь орҗ дасхмн. Тедн дунд Басңга Баатрин нертә Келн-улсин драматическ театрин артистк Эльза Бембеева йовна.
Келхәс, өдгә цага театрин баһ наста актермудиг шин бәәдлд наадлһна олн янзла таньлдулх күслтәһәр соньн эн төсв
күцәгдҗәнә. Эльза Бембеева мастер-классмудт, тренингүдт орлцхар белдҗәнә. Нертә олн актермуд болн режиссермуд эднд лекцс умшхмн, дамшлтарн хувалцхмн. Сурһуль сурсн деерән баһ наста актермуд режиссермуд белдҗәх нааднд орлцҗ, билг-эрдмән
үзүлхмн. Эднә орлцх наадд Москван болн Московск областин театрмудын тәәз деер үзүлгдх гиҗ зуралгдҗана.
Нарт-делкән зунын театральн эн школ 11-ч кемдән артистнриг цуглулҗана. Александр Огарев, Александр Пепеляев, Борис Павлович, Елена Польди, Александр Якушевич - нер һарсн эн режиссермудин һардврт баһчуд мергҗлтән өөдлүлхмн.
Эльза Бембеева даңгин хәәвр кеҗ үүлддг билгтә актрис. Урднь чигн эн билгт әрәсән СТД-н грант шүүҗ авсн билә. Тиигхд Эльза баһ наста режиссер Алексей Саранговла "Письмо незнакомки" гидг моноспектакль белдсинь олн хәләһәчнр тодлна. Ода Эльза талдан орн-нутгин баһ наста артистнрла хамдан мергҗлтән өөдлүлхмн.

ҖИРһЛИН Кермн