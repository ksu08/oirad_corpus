«Бумбин орн» - бичкдүдин нутг
10-10-2014, 19:21 | Таңһчин зәңгс
Энҗл әрәсән сурһуль-эрдмин министерствин болн таңһчин правительствин хоорнд школд орад уга бичкдүдин сурһуль-эрдмин региональн системиг шинрүллһнә керг-үүлдврмүд күцәлһнә туск бооцан батлгдсн билә. Бооцанас иштә бичкдүдин сурһуль-эрдмин учрежденьст немр 870, тер дотр Элстд 680 орм тогталһна төлә федеральн бюджетәс мана таңһчд 170,9 сай арслңга дөңцл мөңг йилһҗ өгсмн. Хотл балһсна һурвн бичкдүдин садт немр ормс тогтагдв. Тер мет нәәмн бичкдүдин учрежденьд немр ормс бүрдәхин төләд ясврин көдлмш эклсн бәәнә. Октябрь сард дәкәд нег бичкдүдин садт ясвр кех тосхлтын организац шүүҗ авлһна марһа бүрдәхмн.
Урҗ өдр таңһчин хотл балһснд байрта йовдл учрв. Элст балһсна 8-ч микрорайонд бәәдг «Бумбин орн» гидг нерәдлһтә 26-ч тойгта бичкдүдин садт шин баг секлһнд нерәдсн өргмҗтә керг-үүлдвр болв. Энүнд Элст балһсна администрацин толһачин үүлиг дав зуур дааҗах Артур Дорджиев, энүнә дарук Сергей Раров, балһсна сурһуль-эрдмин заллтын һардач Истя Мушаев, бичкдүдин садмудын һардачнр, сурһмҗлачнр болн эк-эцкнр орлцв.
Школд орад уга бичкдүдин сурһуль-эрдмин региональн системиг шинрүллһнә йовудт 3 913846 арслң һарһҗ, бичкдүдин садын бәәрнсиг ясҗ хүврүлсмн. Тегәд энд һунта-дөнтә бичкдүдин төлә 40 зәәтә «Цагда» гидг шин баг секгдв. Ода бичкдүдин садт 340 күүкд орхмн, 12 баг үүлдҗәнә. «Юго-Восток» ООО (һардачнь Сергей Кашинов) энд ясврин көдлмшиг кесмн. өөмлһнә бассейнд капитальн ясвр кегдв. Усна болн канализацин турвас, сантехническ оборудовань сольгдв, вентиляц углҗ тәвгдв. Бассейнә эрснь, девскрнь, йоралнь керамическ плиткәр оралгдв. Шин баг бәәршлҗәх бәәрнд электрокүчәр теткдг цуг хамг тоот сольгдв, шин үүдд тәвгдв, мебель хулдҗ авгдв. Зуралгдсн сметәс давулад, немр көдлмш кеһәд, хаша дотр бәәсн сег (веранд) ясв.
«Бумбин орн» бичкдүдин садт шин баг секлһнә улан тасм керчх күндтә зөв балһсна администрацин толһачин үүлиг дав зуур дааҗах Артур Дорджиевд өггдв. Бичкдүд бас улан тасм керчҗ, әмтин түрүнд герин эрк алхҗ орв. Бичкдүдин садын һардач Ольга Плугина эднә байр хувалцхар ирсн цуг улст шин багин хорас орад хәләтн гиҗ үрвр кев. Дотрнь орхла, цуг хорасинь кец-таалнь йир айта, цугнь шин, тегәд чигн әмтнд әвр таасгдв. Эн багд орх бичкдүд байрлад, ниргәд наадв.
Дарунь гиичнрт капитальн ясврин хөөн секгдсн бассейн үзүлв. Энд эрснь, девскрнь, бассейнә йоралнь керамическ плиткар оралҗ, бас ораһинь чигн шинәс ясҗ. Бассейн йир һәәвһә, бичкдүдт ода өөмәд, цог-махмудан батрулх арһ учрв.
Цуг гиичнр көгҗмин хорад хурв. Балһсна һардач Артур Дорджиев цуглрсн улсиг эн очнта йовдлла йөрәҗ, үг келв. Иим сән кец-таалта бәәрнд бичкдүд сурһмҗ авч, физкультурар соньмсҗ, уснд өөмҗ, эрүл-мендән батрулх. Балһсна администрац күүкдт таалмҗта бәәдл тогтахар кезәд чигн шунх гиҗ темдглв. Гиичнр хоосн һарар ирдго гиҗ, юм уһадг машинк белглв. Артур Терекович балһсна тосхлтын халхар йилһән сәәнәр көдлмш күцәҗәх төләд «Юго-Восток» ООО-н һардач Сергей Кашиновд, эн организацин прораб Лейла Шараевад, мастермүд Раиса Овчаровад, Мазн Исиновд Ханлтын бичгүд болн белгүд бәрүлҗ өгв. Тер мет бичкдүдин садын һардач Ольга Плугина, эк-эцкнрин нерн деерәс Владимир Панков балһсна һардврт, тосхачнрт ханлтан өргв. Тер мет өөр-шидр бәәдг 28-ч тойгта «Сар-Герл» бичкдүдин садын һардач Людмила Яшаева, ЭМГ-н һардач Клим Насунов йөрәҗ, белгән нерәдв.
Маргарита Арзаева
Ирина Березовскаян цоксн зург