Сурһуль - эрдмин чинринь өөдлүлхәр
18-10-2014, 18:13 | Таңһчин зәңгс
Одахн Пенза балһснд сурһуль- эрдмин чинриг өөдлүллһнә төрәр әрәсән форум болв. Цуг орн-нутгас 500 һар күн өдгә цагин эрдм - сурһулин делгрлтин тускар күүндвр кеҗ дамшлтарн хувалцв. Эн форум әрәсән олна ОНФ җисәнә дөңгәр бүрдәгдв, әрәсән президент Владимир Путин терүнд орлцҗ сурһуль - эрдмин системиг делгрүллһнә туск тоолврарн хувалцв. Төгрг ширән сүүрмүд, мастер - классмуд, презентацс, һәәхүлмүд болн нань чигн керг- үүлдвр энд күцәгдх. Форум М. Ю. Лермонтовин нертә Пензенск областин библиотекин ул деер болв.
Хальмг Таңһчиг Элстин лицейин орс келнә багш Елена Манджиева, Хар һазра района Ачнр селәнә школын директор Галина Шанкиева, Элстин 10-ч тойгта школын информатикин багш Аркадий Муниев, Элстин 8-ч тойгта школын директорин дарук Елена Лиджиева болн Приютна района Первомайск школын биологин багш Нәәмн Санджиев элчлв. Октябрин 17-д эдн Элстд, правительствин герт министр Николай Манцаевла харһҗ сурһуль- эрдмин көдләчнрин форумин тускар тодрхаһар келҗ өгв.
Эдн төгрг ширән кесг сүүрмүдт, селвлцәнд орлцҗ тоолвран келв, талдан багшнрла дамшлтарн хувалцв. Нәәмн Санджиевин мана таңһчин йиртмҗин, ховр аң-аһрусна туск һәәхүл форумд талдан регионас ирсн кесг багшнрин оньгиг йостаһар авлв, кесг сурвр энүнд өгв, теднә регионд ирҗ көдлх селвг өгв. Тегәд хальмг багшнрин дамшлт чигн кесг специалистнриг йостаһар соньмсулв, мана багшнр чигн кесг тоот медҗ авв, өдгә цагин школын делгрлтин тускар тоолвран келв.
Форумд болсн Саратовск госуниверситетин һәәхүлд цергә специалистнриг белдлһнә шин технологийс үзүлгдв. Бичкдүдин социальн седвәр ямаран кевәр күцәгдҗәхин тускар Пермск крайин һәәхүл келҗ өгчәнә. Сурһульч болһн тиим программд орлцҗ мана бәәдл - җирһлиг ясруллһнд нилчән күргҗ чадҗана, эврәннь балһсна, селәнә төсвд орлцна. Калининградск областин һәәхүлд сурһульчнрин үүдәсн роботмудыг үзҗ болхмн. Тиим кевәр школд, вузд сурһуль- эрдмин чинр өөдлүллһнд, эн кергт оютнриг орлцуллһнд эн керг - үүлдвр ик нилчән күргх зөвтә.
Мана таңһчд өдгә цагин янзта, кесг нәрн технологий дасҗ авч болх шин кецтә школыг тогталһна тускар сурһуль-эрдмин болн номин министр Николай Манцаев харһлтын йовудт тодрхаһар келҗ өгв, инженерн-техническ специалистнриг белдлһнә төриг мана таңһчд улм күцәмҗтәһәр хаһлхин төлә ЮНЕСКО-н организацла нөкцлтхәр бәәхин тускар багшнрт келҗ өгв. Тиим кевәр тоолврарн хувалцлһн ик туста болн соньн болв.