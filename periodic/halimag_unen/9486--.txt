Сәәхнь дүрнь мана зүркнд
13-12-2018, 09:30 
Далн тавн җил хооран цуг хальмг улсиг олн әмтнә хортнд тоолад, хар гөрәр цааҗла харһулад, төрскн һазр-уснаснь хол Сиврин һазрур нүүлһсмн. Арвн һурвн җилин туршарт мана аав-ээҗнр болн эк-эцкнр күүнә һазрт өлсәд-түрәд, күнд хар көдлмшт көдләд, кесг зовлң дааҗ һарсмн. һундл төрхд, кесгнь тер цагт күчр-күндиг дааҗ чадсн уга, өлсәд-зовад, гемнәд-даарад хаалһдан өңгрсмн. Мини наһц ээҗ Хаалһ бас хол хаалһиг дааҗ чадсн уга, зууран өңгрәд, күүнә һазрт мөңкинд үлдв. Эн һашута 75 җилин өөнин өмн өргнд дәкәд нег эңкр ээҗән тодлҗ, энүнә чирәд күүнә һазрт үлдсн цуг хальмг улст нерәдҗ бичгән бичҗәнәв. Күндтә эңкр наһц ээҗ Хаалһ!
\u201cДалн тавн җилә ууҗмас танд дуудвр кеҗ ууһн Светлана зе күүкнтн эн бичг бичҗәнә. "Мендвт!" гиҗ танд бичҗ чадҗахшв, юңгад гихлә та нарта сәәхн орчлңгас хольҗад сәәни орнд йовнат. Бидн нег-негән таньҗ медсн угавидн, тер бийнь цусарн болн әмн-судцарн оньдинд холватавидн. Красноярск край тал темцҗ йовсн вагонд үвлин җиңгл киитнд гемин зүүләр, седклин зөвүрәс көлтә һурвн алтн болсн күүкән өнчрүләд үлдәввт. Акад юмн, йорта Хаалһ гиҗ нер танд эк-эцктн өгч.
Мадниг бичкн цагт эк-эцкнр болн хам-хоша бәәдг медәтнр тууврин тускар нуувчинәр күүнддг билә. Өдгә цага бәәдл талдан, бидн тер һашута цагиг тодлҗ, декабрь сарин 28-д санлын Өдр темдглнәвидн. Тана тускар би эмг экәсн болн экәсн соңсҗ-медҗ йовлав. Хальмгудыг цааҗла харһулхд та хөрн нәәмтә бәәҗит. Би ода танас насарн хойр холван ахв. Иим баһ дүүвр, һал-һәәзң, әмдин җирһлд байрлх цагтан өңгрҗт. Таньҗ-медҗ йовсн улсин тодлврар та көдлмшч, күцәңгү, цаһан саната, төрскнч седклтә күн бәәҗт. Мохлан Беевә гидг күүнә отхн күүкнь биләт. Ик Чонса адһуд аврна мана наһц аавла Нәдвдә Ларилә җирһлин нег җисәнд харһад, өрк-бүлән өндәлһәд, күүкдән өскәд Арһмҗин белчр гидг хотнд бәәршлҗит. Наһц аав мөрд өскҗ сурһдг эвтә-довта, келни билгтә күн бәәҗ. Төрскән харсгч Алдр дәәнә цагт Тең һол деер болсн бәрлдәнд зөрмг кевәр хортнла ноолдҗ йовад, Нәдвдә Лари әмнәсн хаһцҗ. Авальнь өңгрснә туск иткл цаас авчкад, та йир икәр урудҗ зовҗит. әәмшгтә дәәнә цагт яһҗ һурвн күүкән өскҗ һаринь һанзһд, көлинь дөрәд күргхүв гисн санан таниг үүмүлснь маһд уга. Невчк зүркән батлад, күүкдән асрх-сурһх арһ хәәҗәсн цагла цуг хальмгудыг цааҗла харһулв. Мини эк, Боова күүкнтн нәәмтә, Дудлан зурһата болн отхн Болха күүкнтн дөнтә бәәсмн. Арһмҗин белчр хотнд дала салдс машиһәр ирҗ өдрин өрәлд цугтаһинь Дивное станцас мал зөөдг улан тасмта вагодт суулһад, Красноярск край тал авад һарв.
Наһц ээҗ минь, та хуучта болсн бийнь эврән хот уга үлдәд, күүкдән хәләһәд, дулалад килмҗән өгәд, киитн вагонд икәр гемнәд хаалһдан сәәһән хәәҗит. Мана эк Боова нәәмтә күүкн бәәвчн, тер һашута өдриг одачн тодлҗ гейүрнә. Тана цогциг нег зогсалд салдсмуд авад йовҗ одсн бәәҗ. Хөөннь күүнә күш цуглулдг вагон бәәснь медгдв. һундл төрхд, таниг оршасн һазр альд бәәхинь меддг арһ уга, тана үкәрт мөргҗ чадҗахшвидн. Өнчрәд үлдсн күүкдин хадм эгч Ятан Куука өскәд авв. һурвн күүкдәс отхн Болха хаалһдан бас гемнәд Красноярск крайин Тюхтеск района нег селәнд өңгрв. Боова Дудлан хойр уйн баһ насан Сиврт давулад, олна хормад багтҗ төрскн һазртан хәрҗ ирв. Цаһан седклтә бәәрн әмтн, авһ Чоглоңг гелң, Куука һаһа эднә төлҗлтд ик нилчән күргсмн. Хойр күүкнтн арвтаһасн авн гесән теҗәхин төлә хар көдлмшт йовсмн. Хар саната Сталинә закврас иштә сурһуль сурдг арһ үлдвчн хойр күүкнтн үрдтән эрк биш сурһуль өгхәр шунҗ зүткҗ йовсмн. "Олн әмтнлә ни-негн бәәтн, нег-негән хәләһәд, чадсарн нөкд болтн. Сурһуль тана алтн иргч болх. Иим өлзәтә цагла бәәсндән байрлх кергтә" ,-гиҗ мана эк Боова маднд болн ачнр-зеенртән оньдин келҗ селвг өгдг билә.
Би болхла 1957 җилд Хальмг Таңһч дәкнәс өргҗҗ босхгдҗасн җилд төрҗ һарлав. Хальмг улсиг цааҗла эс харһулсн болхла,та намаг таалҗ өскҗ, мини күцәмҗд байрлх биләт. Намаг эмг эк Хоңһр эңкрлҗ өскв, ээҗин сурһмҗ өгсмн. Баһ цагтан та Хоңһрла үүрлҗ йовсн бәәҗит. Хөөннь Боова күүкнтн Хоңһрин бер болв. Иим сәәхн җирһлиг та эс үзсиг санхла харм болна. Боова күүкнтн төрскн һазрурн хәрҗ ирәд, Целинн района "Страна Советов" совхозд дөчн җилдән саальчар көдлв. Олн җилдән үнн кевәр көдлсн төләдән кесг ачлврар ачлгдҗ, тоомсрта күн болсмн. Дудлатн авальтаһан "Родина" эдл-ахуд хөөчнр болҗ көдләд, бас күндтә болҗ йовсмн. Боова Дудлан хойртн эк-эцкиннь нериг һуталго җирһлин ямаранчн адруд тесәд 9 зе, 14 зеенцр тадндан белглв.
Эңкр наһц ээҗм! Та хөрн нәәмн җил әмд йовснтн тас көсрә биш. Та эс үзсиг, эс медсиг, эс байрлсиг теңгр-бурхн маднд заяв. Маднд күрсн бат заң, у седкл-әмдрлин цолвң болҗ үзгднә. Өдгә цагт хальмгуд әрәсән ханьд ниитә сәәхн бәәнә. Тана олн зеенр деед сурһульта, багшин, эмчин, селәнә эдл-ахун халхин эрдмтә. Ода тана күүкдтн бийснь ачнр-зеенртә ээҗнр болна. Та мана әмдрлин экн-эклц болн бат ул болҗанат. Җил болһн декабрь сарин 28-д бидн аав-ээҗнриннь болн элгн-саднаннь санл тевчҗ ур-дееҗән нерәднәвидн. Сәәни орнд төрҗ мадндан җирһл заях болхитн олн Деедс Бурхд өршәтхә!\u201d
Светлана СУКТУЕВА