Бәәсн һазриннь кишгт багтҗ
14-08-2019, 10:33 | Таңһчин зәңгс » Селәнә эдл-аху
Шидр мадн Приютна района Воробьёвка селәнд одвидн. Энд, Нойн Шиир һолын өөр, 1870 җилмүдт әмтн эклҗ бүүрлсмн. Урднь эн селән Бүслүртә гиҗ нерәдгддг бәәсмн, дәәнә хөөн Воробьёвка гиҗ нерәдсмн.
Дәәнә хөөн Воробьевка селән ул деер «Дружба» колхоз бүрдв. Эн колхоз делгрҗ, өсч-өргҗҗ, йир байн, бәәхтә эдл-аху гиҗ тоолгддг билә. Дала мал өскдг билә, буудя, өвсн-тоосн элвг бәәсмн. Мал өсклһнә, буудя, тәрә-темс урһалһна халхар даңгин зураһан давулҗ күцәдг бәәсмн. Эдл-ахуд селәнә эдл-уушиг эд-бод кедг, үснә зүүтә болн махна зүүтә хот-хол чигн кеҗ һарһдг бәәсмн, өдмг болһдг пекарнь чигн билә. өдмгиг таасад, өөр-шидр селәдәс чигн әмтн ирҗ хулдҗ авдг бәәсмн.
Болв йирдгч җилмүдт цаг сольгдад, күчтә гидг «Дружба» колхоз чигн тарҗ одв. өдгә цагт селәнд ик зуудан медәтә улс бәәнә. Баһчудын ик зунь балһснд сурһулян сурч төгсәснә хөөн хәрҗ ирхәр седхш, ик балһсдт үлдәд көдлнә. Эннь медгдҗәнә, юңгад гихлә селән һазрт көдлмш уга.
Селәнә әмтн баһ-саһар мал, така-шову бәрнә. Эдн хүв һазран фермермүдт нәәмәдллһнд өгнә. Фермермүд тедниг өвсәр, буудяһар теткнә. Селәнд сойлын Гер, школ, ФАП, пошт үүлдҗәнә. Онц эзнә хойр лавк көдлҗәнә. 1970-ч җилмүдт тосхгдсн сойлын Гер селәнә кеерүл болҗана. Арһлач Юрий Дроновин нилчәр селәнд әрүн Николайин чонҗ босхгдв. Сүл җилмүдт селәнә бәәдл-җирһлд шинрлтс учрҗана.
Воробьевск СМО-н толһач Павел Немошкалов олна сә хәәдг, йир шунмһа күн мөн. Давсн җилд селәнә цутхлңд модд суулһҗ, цецгүд тәрҗ, парк бүрдәв. Сойлын герин өөр хуучн фонтаныг ясҗ шинрүлсмн. Келхд, эн фонтан хөр һар җил хооран көдлдгән уурсмн. Тер мет селәнә цутхлңд бичкдүдин талвң бүрдәсмн. Ода тенд күүкд цуглрҗ, шуугҗ наадцхана. Ниднәһә бәәрн бюджетәс парк, бичкдүдин талвң бүрдәлһнә, фонтан ясҗ шинрүллһнә кергт 500 сай арслң һарһсн болдг.
Павел Немошкаловин седвәрәр эн җил муниципальн бүрдәц «Балһснд сән кец-таалта бәәдл тогталһн» гидг төсвд орлцҗана. Эн программин йовудт селәнә цутхлң талвңгиг ясхар зуралҗана. Урднь талвң хату девскрәр бүркәтә бәәсн билә, дала цаг давад, талвңгин девскрнь эвдрҗ одҗ. Тегәд талвңгин бәәдлинь ясрулад шинрүлхмн. Энд тротуар тосхх, герл өгдг сәәхн панрмудар, шин скамейксар, хог-богин урнсар теткхмн. Ясврин көдлмш келһнә кергт ут тоодан 5 сай 500 миңһ һар арслң һарһгдв. Цутхлң талвңгин дизайн-төсвиг Элст балһснд бәәх «Атриум» ООО ухалҗ белдсмн. Селәнә администрацин элчнр селәнә әмтнлә харһлтс бүрдәһәд, социальн сетьмүдт чигн зәңглҗ, талвңгиг шинрүллһнә төсвин тускар медүлсн билә. Олна ухан-тоолвриг эркҗән уга учртан авсн болдг. Талвңгин дизайн-төсвиг батлсна хөөн тосхлтын көдлмш кех организациг шүүҗ авлһна марһан бүрдәгдв.
Эн җил талвңгиг ясруллһна көдлмшиг дуусхмн. Тиигәд Воробьёвск СМО-н толһач Павел Немошкалов болн бәәрн әмтн бәәсн һазран ясрулҗ, кеерүлхәр зүткҗәнә. Тедү мет эдн эврәннь төрскн һазртан эңкр болҗахнь мөн.
Маргарита АРЗАЕВА
И.Музраеван цоксн зург