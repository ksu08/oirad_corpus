Ока Городовиков – мана бахмҗ
02-10-2014, 14:27 | Таңһчин зәңгс
Эн өдрмүдт мана таңһчин хотл балһснд болн райодт генерал-полковник, Советск Союзин Герой Ока Иванович Городовиковин ончта өөнд нерәдсн кесг керг- үүлдвр күцәгдҗәнә. Тер тоод Элстд, Амр Санана нертә Келн- улсин библиотекд хальмг һазрин алдр үрнә 135 җилин өөнд нерәдсн харһлт болв.
Энүг нүр үгәр сойлын министрин дарук, шүлгч Николай Санджиев секәд, генералын бәәдл-җирһлин тускар соньн олн тоотыг келв. Генерал-полковник Ока Городовиков Хальмг Таңһчиг шинәс тогталһнд ик нилчән күргв. Тиим нәрн күүндвриг кехин төлә Кремльд, орн -нутгин һардврт таньл - үзлтә, ик тоомсрта күн кергтә бәәсмн. Хальмг улс кишгтә болад тиим күн дарунь олдсмн. Тернь Ока Иванович Городовиков бәәсмн.
Кремльд СССР- ин Деед Советин Президиумин Ахлач Клементий Ворошиловд җиңнүләд, мана таңһчин элчнр тиим нәрн төрәр күүндвр кехәр бәәнә гиҗ хальмг республикин автономиг шинәс үүдәлһнә алдр ик керг эклҗ терүг күцәмҗтә ашлгч диилврт күргсмн. Яһад гихлә Ока Иванович оньдин диилвр бәрдг туурмҗта дәәч генерал бәәсмн, тегәд терүнә эклсн ямаран чигн керг күцәмҗтә болдг бәәсмн. Тер кемәс авн күцәмҗтә, сән ашта күүндвр эклсмн. Терүнә хөөн Хальмг Таңһчиг шинәс тогталһна туск шиидвр орн- нутгин һардврин болн правительствин батлгдсмн.
Тер мет эн харһлтд таңһчин Олна палатын гешүн Иван Басангов, номт - тууҗч Юлий Оглаев, О.И. Городовиковин зе көвүн Александр Городовиков, олна үүлдәч Евгений Асанов үг келҗ эврәннь тодлврарн хувалцв. Тиим кевәр эн харһлт бас алдр генералын туск санлыг мөңкрүлх, терүнә дәәч болн олна үүлдврин тускар кесг шин тоотыг медҗ авх арһ өгсмн.
җААХАН һуна