Шикрин диабетиг урдаснь илдкхмн
22-10-2014, 11:12 | Таңһчин зәңгс
өдгә цагт әмтн шикрин диабетәр олар гемндг болв, тегәд гемиг урдаснь йилдкхин төлә «Novo nordisk» компань әрәсән регионмудт «Диабет – время действовать!» гидг акц давулҗана. Эн өдрмүдт мана таңһчд «Забота и здоровье» гидг эрүл-мендин автопоезд ирв. Эдн Хальмг Таңһчин һардврла болн эрүл-менд харлһна министерствлә бооца батлад әмтн шикрин диабетәр гемтә угаһинь шинҗлҗәнә.
«Диабет -время действовать!» гидг төсвиг Владимир Львович Текиев һардна. Ут тоодан эн төсв 12 җил хооран бүрдәгдсмн. Урднь эдн шикрин диабетәр гемнсн улсла көдлдг бәәсмн, ода болхла регион болһнд одҗ, әмт шинҗлдг болв. әмтн нааран ирҗ, өңгәр цусан өгнә. Харм төрхд, әмтн бийән эмчд үзүлхәр адһхш, күндәр гемтхләрн арһан барад, эмч тал одна.
- Диабет гисн гем күнд, кесг девсңгәс тогтна. Түрүн девсңд гемиг илдкхлә, эмнхд амр. Тегәд мана кеҗәх көдлмш дааврта. Иим гемәр экләд гемнҗәх улсиг илдкәд, эмнх зөвтәвидн. өдгә цагт иим үүлдвр давулхин төлә цугнь бәәнә. әрәсән һардвр эн туст ик көдлмш кеҗәнә. Тегәд шинкн гемнсн улсиг тер дарунь эдгәҗ болхмн. Кемрҗән эс тиигхлә гем оралдад, эрүл-мендд әәмшг учрна.
Ода мадн әрәсән балһсдар йовҗ, иим үүлдвр күцәнәвидн. Ямаран балһс орхинь маднд эрүл-менд харлһна министерств йилһҗ өгнә. Мадн Беларусьт, Башкирьт, Карельд, Волгоградск болн Мурманск областьст иим шинҗллт келәвидн. Элст - мана одсн 54-ч балһсн болҗана. Күн болһн документ угаһар цусан өгнә. Шишлң аппарат кедү шикр цуснднь бәәхинь йилһснә хөөн лаборантнр ю кехинь келҗ өгнә. Кемрҗән эмчд бийән үзүлх кергтә болхла, эндокринолог эмч тал йовулна. Маднла хамдан Элст балһсна поликлиникин болн «Сулда» гидг профилактическ цутхлңгин эмчнр көдлҗәнә: ут тоодан һурвн лаборант болн хойр эндокринолог. әмтн удан чеерүдт зогсхш. өдрт 200-300 күн ирнә. Мана автопоезд Хальмгт тавн өдртән бәәхмн, Городовиковск болн Яшалтан райодт одлавидн. Селәнә һазрт ода күртл урһц хуралһна көдлмш давҗана, тегәд энүнәс иштә әмтн олар ирхш. Дәкәд болхла һаза хурта, салькта өдрмүд зогсҗана. Тиим болв чигн көдлмшән мадн күцәҗәнәвидн.
Элстд хойрдгч өдр көдлҗәнәвидн. әмтн өрүн эртәс авн ирҗ анализан өгчәнә. Эннь мадниг байрлулҗана. Гемиг урдаснь илдкхлә, эмнхд амр болх. әрәсән һардвр күн болһна эрүл-мендинь бүрткҗ хәләх кергтә гисн күсл тәвҗәнә. Тегәд күн болһн эрүл-мендиннь тускар ухалҗ, эмчин хәләврт орх зөвтә.
Акцд орлцачнр келҗәнә:
Елена ЛИДЖИЕВА, Аршан селән:
- Би эврән Аршан селәнәс нааран ирүв. Чеерүд угаһар өңгәр цусан өгүв. Шикрин диабет гидг күнд гемин тускар би кезәнә соңслав. Цус өгснә хөөн лаборантнр шикрин кемҗән «4» гив. Эннь гем уга гиснә темдг. Келхд, иим анализ җил болһн өгх кергтә. Тегәд би ода седкл төвкнүн хәрҗәнәв.
Дорҗ САНДЖИЕВ, Элст:
- Автопоездин үүлдвриг мана таңһчин һардвр болн эрүл-менд харлһна министерств бүрдәснь йир сән гиҗ тоолҗанав. Эднә седвәрәр эдн таңһчин райодар йовҗ, әмтнә эрүл-менд шинҗлҗәнә. Автпоездд дулан, лаборантнр цус авсна хөөн тер дарунь шинҗллт кенә.
Би дал күрсн күмб, тегәд иим керг-үүлдврт баһчуд олар орлцх зөвтә гисн сүв-селвг өгхәр бәәнәв. Эрүл-менд әмтн - эрүл-менд обществ гиҗ келгднә. Эннь чик. Ирх җилд акц бас давулгдх, әмтн олар ирх зөвтә гиҗ би санҗанав.
Жанна Кекеева
Зургт: А.Зундугинован цоксн зург