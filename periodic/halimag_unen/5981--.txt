Алдр үүлдврин герлд
15-06-2017, 14:49 
Хальмг Таңһчд Бурхн Багшин үүлдврлә залһлдата һурвн әрүн кергт нерәдсн байр өргмҗин бәәдлд темдглгдв. Өрүн эртәс авн Цутхлң хурлур йовҗ йовх улс үзгдв. Кесгнь евәлтә эн өдр нег өдрә цер авв. Ик зунь өрүн йисн часин ик мөргүлд өрк-бүләрн ирҗ орлцв. Бурхн Багшин нарта делкәлә мендлсн, гегәрлтин хаалһд орсн болн паринирвана тал залрҗ һарсн һурвн алдр ик кергнь иигәд кесг зун җил давсн бийнь бурхн-шаҗнд шүтдг улсин хаалһинь герлткҗ, амулң-менд җирһлин урмднь болҗана.
Хальмгин шаҗн лам ирҗ, байрин мөргүлиг Бурхн Багшин Алтн сүмин гелңгүдтә хамдан кеснь нег үлү ик чинртә болв. әрәсәд, Моңһлд болн СНГ-н орн-нутгудт Дала ламин гегәнә күндтә элч евәлтә эн сарла таңһчдан ирҗ, шаҗнд шүтдг олн улсла харһна. Шаҗна номин цәәлһврәс нань мөргүлмүд кенә, шаҗна нань чигн йосрхл күцәнә. Бурхн Багшин һурвн алдр үүлдврин тускар шаҗн лам тодрхаһар келҗ өгв. Эн җил иим байр үрс Сарин арвн тавнла ирлцсинь йир сән йовдл гиҗ темдглв. Кезәнә цагас авн әмтн үр Сарин байрт белдҗ йовсинь, эн сард шаҗна керг-үүлдврт орлцҗ йовсна тускар келгдв. Шаҗна байрт орлцна гисн ухан-седклән чиклҗ, чик седкл зүүҗ, өнчн-өвү улст дөң болҗ, буйнч үүлдврт орлцлһн болҗана. Йирини байрт болхла, әмтн нәр-наад һарһҗ, сергҗ амрна. Шаҗна сән өдр болхла, цаһан седкләрн үүлдлһнә өдр болна. Нег үлү үр Сарин өдрмүдт, тер дотр арвн тавна өдр кенд чигн дөң болхла, чик седкләр бәәхлә кеҗ-күцәсн сән кергин ачнь кесг холванд икднә. әрк уулго, хулха-худл келго, хоорндан хов зөөлго, кен-негндән үлү үзлго бәәхлә дала буй хоршах болҗанат. Номин учр-утхинь медҗ, чик седкләрн зальврх цаг ирв, гиҗ шаҗн лам келв.
Олн җилин туршарт Моңһлд тусҗ, тенд бәәсн Хальмгин әрүн шүтән - һурвн бурхна дүртә ик кезәңк шүтән эн өдр Цутхлң хурлд орҗ ирв. Иигәд Бурхн Багшин һурвн ик үүлдврин өдрлә мана җирһлд иим байрта йовдл учрв. Кесг җил Моңһлд көдлҗ йовсн А.А.Миловановин
өрк-бүлд хадһлҗасн тер шүтәг олн-әмтнднь өгүлснә тускар келәд, шаҗн лам терүг өргәд, цугтад
үзүлв. әмтн босад, һаран намчлҗ мөргәд әрүн шүтәг тосв.
Бурхн Багшин номд шүтдг цуг улст Хальмг Таңһчин Толһач Алексей Орлов йөрәлин үгән илгәв. Орн-нутгин Хүүвин депутатнр Марина Мукабенова болн Батор Адучиев хальмг улсин шаҗна байринь хувалцҗ, үнн седклин йөрәлин үгмүдән нерәдв.
Байрин мөргүл хойр часас даву цагт болв. Хөрн хойр номиг гелңгүд умшв. Цуг әмтнд болн әмтә тоотд эрүл-менд дурдсн ном дунд Наланда хурл-университетин арвн долан номта багшт (Пандитд) нерәдсн ном бас соңсгдв. Хурлур өрүн ирсн улсин кесгнь тер пандитмүдин
көшә эргҗ йовҗ зальврсн билә. Дала ламин гегәнә ут насна төлә чигн ном умшгдв. "Ом-муни-муни -маха-муни" гидг ном эн өдр кесг зу дәкҗ соңсгдв. Эн ном цугтан умшҗасн цагла шаҗн лам ном умшн бәәҗ босад, йовад, әмтн номиг яһҗ умшҗахинь соңсв. Дарунь әмтн Хальмгин шаҗн ламин әдст күртәд, седкл таварн һарцхав. Хурлын һаза цә боорцгар тоогдв. Нарна ээврт байрлад, халун цә ууҗах улс хоорндан аав-ээжиннь тускар, тедн эн өдриг яһҗ темдглдг бәәсинь тодлҗ, шаҗнла залһлдата нань чигн тодлврарн хувалцҗ күүндҗәсинь соңсад, шаҗна әрүн ном мана җирһлд бат орман олсинь үзҗ болхмн.
Цутхлң хурлын библиотекд арвн хойр часла долан хонгар, сара хонгар, җилдән чигн цер авх улс Бурхн Багшин Алтн сүмин ах багш гевш Муутлын һардврт номд орҗ, тиим цер авв. Терүнә хөөн үдин кемлә кесг әмтн Бурхн Багшин бәәдл-җирһлин туск фильмиг конференц залд хәләв. Асхн шидр олн улс шинәс цуглрҗ ирәд, гелңгүдин һардврт Бурхн Багшин дүр тодлгдсн ик шүтә авч хурлыг эргәд, номд орлцв. Эн өдр әмтн Бурхн Багшин номин евәлд багтҗ, чик седкләр бәәҗ, ном умшҗ, буйнч үүлдвр күцәхәр зүткв.

УШКАНА Сувсн