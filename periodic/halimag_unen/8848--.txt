Сойлын Гер цугтаһинь негдүлнә
02-10-2018, 11:17 
Элст балһснас хол биш бәәх Салын селәнд йирн шаху күн бәәнә. Бәәрн улс нурһлҗ Элстд көдлнә, бичкдүд балһсна 10-ч тойгта дундын школд сурна. Селәнд социальн учрежденьсәс зуг сойлын Гер болн фельдшерск пункт үүлднә.
2010 җиләс авн сойлын Гериг Марина Гадеева һардҗана. Сойлын Гер хуучн герт бәәршлнә, энд капитальн ясвр керглгдҗәнә. Олн әмтн цуглрҗ ик нәр давулхин төлә тәәз чигн уга. Тегәд дулан цагт ямр нег байрин керг-үүлдвр болхла, терүг һаза давулна. Селәнә әмтн олн әмтнә байрин өдрмүдлә сойлын Герт цуглрҗ цаган сергмҗтәһәр давулхдан дурта. Зуни кемд аавнр-ээҗнр талан ирсн бичкдүд бас энд цаган давулна. Эднә төлә олн зүсн керг-үүлдвр, марһан, наадд бүрдәгднә.
- Байрин өдрмүдлә селәнә әмтн энд цуглрҗ, билг-эрдмән үзүлнә. Эднә төлә марһас, спортивн дөрлдән болна. Залу улс бильярд, нарды, шатр наадна. Ямр нег керг-үүлдвр бүрдәлһнд Валентина Чедирова болн Элистина Богдаева дөң болна. Харм төрхд, энд сән таал уга, болв тер бийнь селәнә әмтн нааран ирхдән дурта. А.Пушкинә нертә библиотекин саңгас маднд дегтрмүд йилһҗ өгсн билә, тегәд зәрм улс тааста дегтр ирҗ авна. Д.Каруев, М.Эрдниев - мана шунмһа умшачнр,- гиҗ Марина Бадма-Халгаевна хувалцв.
Салын селәнә сойлын Гер "Родина" амрлһна цутхлңгин медлд орна, тер төләд эдн балһсна керг-үүлдврмүдт бас орлцна. А.Пушкинә нертә библиотекин филиал энд бәәнә, тегәд тендәс селәнә әмтнә төлә дегтрмүд йилһгднә. Келхд, энд школд кергтә дегтрмүд болн журналмуд бәәнә, тегәд күүкд-көвүд сурһульднь туслх дегтрмүд олҗ авна.
Дәкәд селәнә сойлын Герт суңһврин участок үүлднә, нааран бәәрн әмтн дууһан өгхәр ирнә. Суңһврин өдрлә дааврта керг-үүлдвр дигтә-даратаһар давхд М.Гадеева бас тәвцән орулна. Тегәд селәнә сойлын Гер олн зүсн керг-үүлдвр давуллгддг, бәәрн әмтиг хамцулдг Цутхлң болҗана.
ДООҖАН Наталья
ЗУРГТ: Салын селәнә сойлын Герин һардач Марина Гадеева
Авторин цоксн зург