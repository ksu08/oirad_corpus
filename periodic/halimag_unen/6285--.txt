Бадмин Эрднь: "Маңһдур гиһәд таварн суудмн биш"
30-08-2017, 13:04 
Шидр өрүн көдлмштән адһҗ йовад нег сән нәәҗләрн, Бадмин Эрдньлә, харһув. Мадн шинкн босад көдлмшүрн йовҗ йовхла, Эрднь көдлмшәсн хәрҗ йовҗ. үүрм түргн дөң күргдг эмчәр көдлнә. Кезәнә харһад уга бидн зогсад кесгтән күүндвидн. Эрднь эмч болад күүнә эрүл-менд харад, әм аврснас нань олн соньн керг күцәнә.

Июль сард Крым Республик орад, тенд "Таврида" гидг Цугәрәсән баһчудын сурһулин (образовательн) форумин "Баһ наста бичәчнр, шүлгчнр, шалһачнр болн дегтрин саңгин көдләчнр" гидг селгәнд орлцла. Дәкәд болхла, эн сарин эклцәр Эрднь өркән өндәлһәд гертә-малта болв. Тегәд күн болсн учрар үүрән йөрәҗ, яһҗ форумд орлцсна тускар сурув.
- Июль сард нанд таңһчин сойлын болн туризмин министерствәс җиңнүләд, "Таврида" гидг форумд орлцх селвг өгв. Мана селгән "Баһ наста бичәчнр, шүлгчнр, шалһачнр болн дегтрин саңгин көдләчнр" гиҗ нерәдгдсн билә. Өдр болһн эврә седв-төртә бәәсмн.
- Ямаран төрмүдт нерәдгдв?
- Өдр болһн мадн соньн әмтнлә харһдг биләвидн. Утх-зокъялын, орчуллһна, ораторск искусствин, нань чигн халхар үүлддг специалистнр ирәд, лекцс умшад маднд көдлмшиннь тускар келҗ өгв.
- Тегәд соньн болв?
- Йир соньн. "Тавридад" давулсн долан хонг кезәд чигн мини санлд үлдх. Соньн, ухата, седвәртә әмтнлә күүндәд, туста юм медҗ авад, әрәсән олн регионмудас ирсн улсла таньлдад, олн нәәҗнртә болув. Энд хоршасн медрл нанд туста болх гиҗ санҗанав. Мана орн-нутгт баһчудт иим соньн, туста керг-үүлдврт орлцх арһ бәәхнь сән йовдл. Сойлын министерств энүнд орлцхд дөң болснднь ик гидгәр ханҗанав.
- Эрднь, дәкәд "Тавридан" тускар келх юмн бәәнү?
- Тенд олн зүсн керг-үүлдврт орлцҗ йовад нег өдр генткн хальмг күүкнлә харһув, орс келәр бичдг хальмг шүлгч Наталья Аккай бәәҗ. Күүнә һазрт хальмг күн харһхла йир байрта. Наталья шүлг бичхәсн нань һурвн үртә эк, эрдмәрн физикин багш, талдан олн зүсн керг дааҗах күн. Манад иим әмтн бәәдгнь, хәрин һазрт таңһчиннь нер дуудулҗ йовхнь йир сән гиҗ тоолҗанав.
- Э-э, тиим. Йир сән. Чи бас иим әмтнә тоод орнач гиҗ келх кергтә. Бичәчнр альд чигн, кезә чигн ховр болна. Нег үлү өдгә цагт хальмгаһар бичдгнь тоота.
- Өдгә цагт ховр болв чигн иргчдән төрскн келәр бичдг әмтнә то икдх гиҗ иткҗәнәв. Цаг селгәтә гидг.
- Эн җил мана таңһчд нертә шүлгч Көглтин Даван өөн өргәр темдглгдв. Апрель сард правительствин Герин конференц-залд Давид Никитичд нерәдсн керг-үүлдвр болла. Энд байрин таалд чамд Көглтин Даван нертә мөрә бәрүлҗ өгв гиҗ соңслав.
- Э-э, тиим. Хальмгин нертә гисн шүлгчд нерәдгдсн керг-үүлдврин йовудт әмтн илдклмүдән, шүлгүдинь умшад, алдр шүлгчин туск наад үзүләд, ду дуулад, би бииләд, Көглтин Даван санлд нерәдсн күчтә гидг концерт тәвв. Концертин йовудт Хальмг Таңһчин Толһач Алексей Орлов Көглтин Даван нертә мөрә нанд бәрүлҗ өгв. Намаг төрскн келәр бичдг баһ наста шүлгч гиһәд ачлв. Дәкәд Римма Ханиноваг ачлв. Иим нертә, дамшлтта шүлгчлә хамдан нег тәәз деер һарад, таңһчин Толһачин һарас нарт-делкәд туурсн шүлгчин нертә мөрә авсндан теңкән уга байрллав. Тегәд намаг дөңндг болн нанд эн мөрә өгхәр шиидсн улст ханлтан өргҗәнәв.
- Чи үүдәлтин хаалһд яһҗ орвч?
- Би бичкнәсн авн дегтр умшхдан дуртав. Школд сурдг цагтм дегтрмүд мини хамгин сән нәәҗнр билә. Утх-зокъялын багш Екатерина Очировна Конеева мадниг сурһсн цагас авн эврә санаһан цаасн деер шүлгләд бичх седкл үүдв. Тегәд чигн багштан ханлтан өргнәв.
- үүдәврмүдтән юуна тускар бичнәч?
- Мини шүлгүдин төрмүд талдан шүлгчнрин төрмүдәс йилһрхш. Җирһлин, дурна, төрскн теегин тускар болн күн болһнла залһлдата нань чигн олн төрәр бичнәв. Шүлгүдим умшад, олн әмтн мини санан-седклим медх гиҗ санҗанав.
- Урднь чи "Вконтакте" гидг сайтд бүтәсн "Дууна хаалһ" гидг халхд олн шүлгүдичн умшҗ болхмн билә. Ода үүдәврмүдчн хая харһна.
- Яһад ховр гихлә - көдлмш дала. "Түргн дөңгин" эмчин көдлмш амр биш. Ода гертә-малта болсн күүнд өрк-бүлиннь тускар ухалх кергтә. Зуг үүдәлтин тускар мартхшв. Шүлг бичдгән хайсн угав. Сул цаг учрхла шин бичсн үүдәврмүдән Интернетд орулҗ умшачнрин оньгт тусханав. Келхд, мини шүлгүд умшх дурн бәәхлә, "Дууна хаалһ" гидг халхд күн болһн умшҗ чадҗана.
- Гер-мал уга болн өрк-бүлтә күүнә җирһл йилһрнү аль угай? һанцарн таварн үүдәврән һарһх арһ уга болв, тиим эсий?
- Биш. Өрк-бүлтә күүнә җирһл гисн - йир дааврта юмн. Күн болад гер авсна хөөн харҗахар йовдмн биш. Зуг өрк-бүлән асрх керг кедү дааврта, кедү амр биш болв чигн җирһлин хаалһд учрсн саалтг гиҗ тоолхмн биш, өрк-бүл күүнд дөң-түшг болдг мөн.
- Җирһлчн йир соньн. Гертә-малта болвч, дурта эрдмәрн көдлҗәнәч, шүлгүд бичнәч. Дәкәд соньнас юн бәәнә?
- Шидр би Яшкулин района Тавн һашун селәнә нег күүкд күүнлә харһад күүндүв. Тер таньдго күүкд күн һаза нан тал өөрдҗ ирәд: "Мана селәнд Лиджиевихнә өрк-бүл бәәнә. Чи яһтлан теднә дүрстә көвүн болҗахмч. Тадн элгн-садн биший?" - гиһәд сурв. Тегәд тер харһлтын хөөн Тавн һашунд одад, Лиджиевихнә өрк-бүлтә таньлдх саната йовнав. Урднь эцкм: "Тер һазрт мана элгн-садн Лиджиевихн бәәх зөвтә", - гиһәд келдг билә. Тегәд тер күүкд күн эцкинм келҗәсн өрк-бүлин тускар келв кевтә. Элгн-садан олҗ авх седклтә бәәнәв.
- Садта күн - салата модн гиҗ келдг. Тиим санан бәәхлә, эрк биш тиигәрән одад таньлд. Зуг чи Ик-Буурла районд төрҗ өссн күн, танахн Яшкулин һазрас нааран нүүҗ ирсн болҗану?
- Тедн маднас салсн уга. Хәрнь, мини нег өвк кезәнә төрләсн салад нүүҗ. үнәртнь келхлә, тохмарн бидн Ик-Цоохра нутгин Аляһуд-Шевнр гидг әәмгә улс.
- Йир соньн. Эрднь, күүндврән төгсәхин урд би чамд дәкәд нег сурвр өгхәр седләв. Шүлгч
күүнә күсл - олн-әмтнд эврә санаһан медүллһн, тиим эсий?
- Тиим.
- Чи умшачнртан ямаран седклән медүлхәр седҗәнәч? Теднлә хувалцх санан бәәнү?
- Ээҗм намаг сурһҗ олн сән селвг өглә. Тер селвгүдәс негнь нанд даңгин сангдна: "Ямаран кецү болв чигн, цаг уга гиҗ бичә кел. Ямаран чигн саалтг хаалһд бәәв чигн амр-таварн суудм биш, маңнаннь көлсән тавгтан түркәд, тавгин көлсән маңнадан түркәд көдлҗ, кергән күцәхин арһ олҗ уралан йовх кергтә". Тегәд кедү дүңгә кецү болв чигн ууляд, саналдад бичә суутн гиһәд келхәр седҗәнәв.

МАНҖИН Санл