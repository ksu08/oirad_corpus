Аршан поселкд сквер секгдв
15-09-2014, 15:00 | Таңһчин зәңгс
Суңһврин өмн өргнд балһсна өөр бәәх селәнд байрта йовдл болв. Энд әмтн ирҗ сул цаган бийдән таалтаһар болн сергмҗтәһәр давулхд туслх сквер секгдв. Байрта эн йовдлд орлцхар балһсна һардачнр, сойлын көдләчнр ирҗ бәәрн сәләнә улсин байринь хувалцв.
Элст балһсна мэрин үүлиг цаг зуур даажасн, балһсна хургин ахлач В. Намруев, балһсна администрацин толһач А. Дорджиев бәәрн улсиг байрта йовдлла йөрәв. Селәнә әмтнлә көдлмш кедг секторин һардач В. Ходжаев, З. Манкурова, Ц. Манджиева болн нань чигн улс сквер секгдсн йовдлын чинринь темдглҗ келв. Хальмг Таңһчин ачта артист Мергн Ким, «Бамб цецг» ансамблин болн нань чигн артистнр эн өдр Аршан селәнә әмтнд ду-бииһән нерәдв.
өрк-бүләрн ирәд амрх, бичкн күүкдән серүцүлҗ урһа модн дунд саатулх, үүрмүдтәһән харһҗ күүндх дәкн нег таалта бәәрн бүрдәгдснь әмтиг байрлулҗана. Балһсна һардвр әмтнә некврмүд күцәлһнд иигәд килмҗән өгәд бәәхлә, җирһл ясрад йовхнь маһд уга.