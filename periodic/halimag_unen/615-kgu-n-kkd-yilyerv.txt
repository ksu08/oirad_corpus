КГУ-н күүкд йилһрв
14-10-2014, 18:03 | Таңһчин зәңгс
Октябрь сарин эклцәр Смоленск балһснд әрәсән оютнрин спортын зурһадгч фестиваль болв. Энүг РФ-н сурһуль - эрдмин министерств болн орн - нутгин оютнрин спортын ниицән болн Смоленск областин администрац бүрдәв. Бадминтон, баскетбол, самбо, өөмлһн, бииһин спорт, шатр болн спортын нань чигн зүсәр чинвртә марһан болв. Энүнд КГУ-н спортсменмүд бас күцәмҗтәһәр орлцв гиҗ университетин сайтд барлгдсн зәңгд келгдҗәнә. Тер мет викторинд, спортын олн зүснә марһанд (многоборье) баһчуд медрлән болн чидлән сөрв.
Фестивальд ут - турштан әрәсән 25 субъектин командс болн 700 оютн орлцв. Хальмг Таңһчас ирсн көвүд- күүкд басктеболын, бадминтона, шатрин болн самбо бөк бәрлдәнә дөрлдәнд орлцв. Самбистнр - күүкд улс дунд һурвдгч ормиг КГУ- н оютн Татьяна Цухникиди һурвдгч орм эзлв, спортын олн зүснә марһанд 250 орлцач дундас тавдгч ормд Ольга Владимирова һарв. Шатрчнр дунд Гиляна Ачинова доладгч орм эзлв.
Тиим кевәр мана таңһчин күүкд улсин команд саалтгин дел (полоса препятствий) давҗ һарлһнд зурһадгч ормд һарв. Викторинд болхла гүн медрлән үзүлҗ Хальмгин хамцу команд нәәмдгч ашт күрв.
Ут -турштан Цугәрәсән марһанд залу болн күүкд улсин командс үзүлсн ашар Москва балһсна хамцу команд дииләчнрин күндтә нер зүүв, хойрдгч ормд маднла хам- хоша бәәх Ростовск областин көвүд болн күүкд һарв. Мордовия Республикин оютнр һурвдгч аш бәрв. Викторинд Ульяновск областин элчнр дииләчнр болв. Цуг нүүрлгч командс болн дииләчнр медальмудар болн үнтә белгүдәр ачлгдв. Тиим кевәр спортд дурта оютнр дунд нөкцлт болн үүрлһн йостаһар батрв. Баһчуд кесг шин үүрләһән таньлдв. Эрүл-менд авг-бәрцән эврәннь вузмудтан цааранднь батрулх шиидвр эдн авв.