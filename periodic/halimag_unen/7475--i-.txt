Сойлан, авъясан делгрүлхмн.
03-03-2018, 09:46 
Февралин 28-д Элстд, правительствин Герин сүүрин залд, Өмн үзгин болн Ар Кавказин федеральн округудын 15 региона багшнр, сурһуль-эрдмин министрмүд, специалистнр, номтнр форумд цуглрв. Эдниг нүр үгәр таңһчин Толһач Алексей Орлов йөрәҗ, хоорндан нөкцлтән делгрүлҗ, дамшлтарн хувалцҗ көдлтн гиҗ дурдв. Тана форум сурһуль - эрдмин системин олз-тусиг өөдлүлҗ мана иргчиг тосхх төрскнч седклтә иргнмүдиг өсклһнд дөң болх. Өдгә цагин цуг некврлә эндрк систем ирлцҗәнә гиҗ лавтаһар келҗ болхмн.
Тиим болв чигн өдгә цагин бичкдүд компьютер олзлдгиг нилхәсн авн дасҗ авна, тер тоотыг бас оньгтан авх кергтә, тегәд тадн, күндтә багшнр, цагин җисәнлә хамдан медрл өглһнә эв-арһан хүврүлх зөвтәт.10 җил хооран барлгдсн хуучн дегтрмүдәр өдгә цагин сурһульчнр дасхар седшго, яһад гихлә эднә некврнь бас сольгдад йовна гиҗ Алексей Маратович темдглв.
Дарунь таңһчин Толһач школд ирҗ көдлҗәх баһ наста баг багшнрт - ут-турштан 7 күүнд, тер тоод Целинн района Хар Булг селәнә школын тууҗин багш Кема Лиджиевад, Элстин 3-ч тойгта школын эсвин багш Ирина Саранговад, Элстин 24-ч тойгта школын эклц классмудын багш Оксана Болдыревад болн нань чигн специалистнрт 100 миңһн арслңга мөрә бәрүлҗ өгв.
Дәкәд әрәсән сурһуль - эрдмин болн номин министерствин департаментин һардач Андрей Петров үг авад, регионмудын хоорндк форумиг җил болһн Элстд бүрдәхлә сән болх гиҗ таңһчин Толһачд селвгән келв.
- әрәсән министерствин седвәриг би дөңнҗәнәв, тиим форум манад җил болһн болтха, улм икәр хойр федеральн округин багшнриг болн специалистнриг хамцултха гиҗ Алексей Маратович тоолвран келв.
-Тиим кевәр Хальмг Таңһч хойр округд сурһуль-эрдмин системиг делгрүллһнә һол цутхлңнь болхмн, мана министерств тиим төр тәвҗәнә, - гиҗ седвәриннь һол учр-утхинь А.Петров цәәлһв. - әрәсән цуг һазрт сурһуль-эрдмин хамцу аһу бүрдәлһн мана һол күцл. Тиим кевәр бидн цуг улст медрл авлһна әдл зөв, сурһуль-эрдмин учр-утхин туст хамцу хәләц болн цуг системин көдлмшин өөдән чинр теткхәр седҗәнәвидн, - гиҗ департаментин һардач заав.
Җил болһн сурһуль-эрдмин бюджет өсәд йовна, тиим күцл бидн цааранднь чигн тәвхвидн. Бичкдүдин садмудын систем орн-нутгт сән делгрлт авчана, ода деерән 1300 миңһн орм садмудт тогтагдв, ДОУ-н систем эндр мана бахмҗ болҗана, школмудын болн вузмудын системиг бас тииым өөдән кемҗәнд күргҗ өөдлүлх кергтә.
Школмудын программс цуг орн-нутгар әдл болх зөвтә, тиим кевәр тедниг әдл кевәр делгрүллһнә таал тогтагдх, цуг күүкдт әдл зөв теткх кергтә. Тер мет цифровой школын төсв ода делгрлт авчана, аштнь шин сервисмүд, шин көрң тогтагдх, Интернет улм өргәр школ болһнд олзлгдх гиҗ А.Петров темдглв. Кесг талдан чигн төриг күндтә гиич болн һардач босхв, тер тоод регион болһнд билгтә бичкдүдиг йилһҗ авлһна болн белдлһнә эврә систем бүрдәх кергтә, регион болһнд эврә "Сириус" бәәх зөвтә гиҗ ашлҗ келв.
Дарунь таңһчин сурһуль-эрдмин болн номин министр Николай Манцаев илдкл кеҗ мана таңһчин багшнр ямаран күцәмҗд күрсинь келҗ өгв. Инновационн школмудт һол оньг таңһчд өггдҗәнә, эдн шин технологийсиг олзлҗ, талдан школмудыг бас өөдән кемҗәнд һарһх зөвтә. Терүнә төлә Хальмг ГУ-н медлд бәәдг региональн цутхлңгин ул деер "Школьная лига Роснано" гидг төсв делгрлт авчана, ода 5 миңһн сурһульч болн багш эн төсвд орлцҗана, школмуд шин оборудовань авчана. 2018-2020 җилмүдт Элстд болн райодар хойр шин школ тосхгдх, 8 школд капитальн ясвр күцәгдв, школмудт спортзалмудт капитальн ясвр кегдҗәнә эс гиҗ эдн шинәс тосхгдҗана.
Төрскн кел даслһнд һол оньг өггдҗәнә, таңһчин Толһачин седвәрәр хальмг кел делгрүллһнә цутхлң бүрдәгдв, шин учебникүд эклц классмудт өргәр олзлгдҗана. Мөч тату сурһульчнрт цуг сән таал тогталһна халхар баһ биш көдлмш кегдҗәнә. Инклюзивн сурһуль-эрдмин халхар регионмудын хоорндк электронн көрң тогтахла сән болхмн, мана форум эн туст ик нилчән күргх зөвтә гиҗ министр заав.
Дәкәд "Просвещение" издательствин элч, номт Ирина Шерстобитова этносойлыг делгрүллһнә төрәр тоолвран келв. әмтиг хамгин түрүнд келн негдүлнә, келән геехлә хальмгуд,орсмуд болдган уурхвидн. Тегәд Европин сурһуль-эрдм авхар бәәхлә, терүг келн-улсин авг-бәрцлә, авъясла залһлдулхмн гиҗ алдр орс тууҗч Ключевский келсмн. Этносойлын күцллә сурһуль-эрдмин күцл негднә. Эн туст "Просвещение" издательств ик көдлмш күцәҗәнә, ар үзгин келн-улсин төлә теднә 29 келәр учебникүд һарһв, тедн бас келн-улсин зөөриг хадһллһнд церглҗәнә гиҗ номт болн багш келв.
Тиигҗ регионмудын хоорндк түрүн форум давв. Терүнд орлцачнр "төгрг ширәсин" сүүрмүдт олн зүсн төрәр тоолврарн хувалцҗ хойр округин сурһуль-эрдмин системиг цааранднь делгрүллһнд ик тәвцән орулв.
ТүРВәН һуна