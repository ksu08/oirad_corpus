Бәәдг һазран ясрулхин төлә
19-05-2017, 18:08 
Одахн "Балһснд сән кец-таалта бәәдл тогталһн" гидг эркн чинртә төсв күцәлһиг тетклһнә таңһчин ведомствсин хоорндк комиссин сүүр болв. Керг-үүлдврт министерствсин, ведомствсин һардачнр, РМО-син толһачнр, олна негдлтсин элчнр орлцв. Сүүриг таңһчин Толһач Алексей Орлов һардҗ давулв. 2017 җиләс авн әрәсәд экләд күцәгдҗәх төсвд шунмһаһар орлцҗадг регионмудын тоод мана таңһч бас орна. Хальмгт кесг җилин эргцд балһсдын болн селәдин кец-таалыг ясруллһна көдлмш кеҗәсмн. Эн туст ирлцңгү таңһчин программ күцәгдҗәсмн. Ода болхла эн туст федеральн эркн чинртә төсв экләд күцәгдхлә, көдлмшиг улм шунмһадулхмн.
Таңһчин ЖКХ-н болн энергетикин министр Нелли Ткачеван келсәр, 2017 җилд "Балһснд сән кец-таалта бәәдл тогталһн" гидг эркн төсв күцәлһнә кергт 63,5 сай арслң һарһгдхмн, тер тоод федеральн бюджетәс - 58,9 сай арслң, таңһчин бюджетәс - 3,8 сай арслң, бәәрн бюджетәс - 8 миңһн арслң. 2017 җилд төсвд орлцҗах Элстд, Ик-Буурла болн Яшалтан райодт эн мөңгиг хуваҗ түгәгдв. Эн эркн төсв 2022 җил күртл күцәгдх. Тегәд чигн цуг наадк чигн райодын муниципальн бүрдәцс орлцҗ чадхмн. Зуг эдн ирлцңгү муниципальн программ батлад, эврә
хүв мөңгән һарһад өгх зөвтә.
Элстд олн давхр гермүдин эргндк һазрин кец-таалынь ясруллһна кергт 25,3 сай арслң, олн әмтн хурдг һазриг ясруллһна кергт 22,5 арслң һарһгдх. Эннь "Иньгллт" амрлһна паркин бәәдлиг ясрулхмн.
"Балһснд сән кец-таалта бәәдл тогталһн" гидг эркн төсвиг олн давхр гермүдт бәәдг әмтн хаша-хаацан, эргндк һазран, паркс, сквермүд ясҗ, шинрүлҗ, сәәхрүлҗ, сән таал тогталһна
көдлмшт шунмһаһар орлцулхин төләд ухалад белдсмн. Тегәд чигн олна орлцлтаһар эн керг кегдхмн.
Эн төсв күцәлһнә тускар зәңгллһнә болн цәәлһврин керг-үүлдврмүд бүрдәлһнд ик оньг тусхагдҗана. Тегәд чигн программд орлцхд ямаран некврмүд тәвгдҗәхин тускар цәәлһвр өгчәх зарин видеоролик, листовкс олн дунд тархагдсмн.
Дарунь Элст балһсна администрацин толһач Окон Нохашкиев эврәннь келсн илдклдән элстихн эн программар икәр соньмсчана гиҗ темдглв. Төсв күцәлһнә туск көдлмшч комиссин гешүд олн давхр гермүдин комитетмүдин ахлачнриг цуглулҗ, эдн дунд цәәлһврин көдлмш кесн болдг. Теднь болхла эврә гермүдин әмтнд күргҗ медүлсмн. Тегәд чигн төсвд орлцхар бәәх олн давхр гермүдәс 85 эрлһ орулгдв. Эднәс цөөкн эрлһ шүүҗ авгдх. Дарунь әмтнлә
зөвшәрҗ, ясрулх һазрин дизайн-төсвиг белдх.
Ик Буурла РМО-н толһач Виктор Санджиевин келсәр, марһанд 9 эрлһ орв. Эднәс 2 эрлһ
шүүҗ авгдв. Болв селән һазрт олн давхр гермүдин хашад ясдг юмн уга. Цугинь шинәс тосхх кергтә: хашаһур ордг хаалһ, бордюрмуд, бичкдүдин талвңгуд. Дәкәд болхла цутхлң селәнә паркд бичкдүд нааддг бәәр кех кертгтә гисн эрлһ әмтн бичҗ. Эн программ күцәлһнә йовудт бичкдүд нааддг талвң бүрдәхәр шиидсмн.
Яшалта цутхлң селәнд Трудовая уульнцд һурвн олн давхр гермүдин эргндк һазрин кец-таалынь ясрулх шиидвр авсмн гиҗ эн района муниципальн бүрдәцин толһач Матвей Вадыжев зәңглв. Хамгин түрүнд эн гермүдт тал ордг хаалһ тосххмн.
Төсвин йовудт цуг кех көдлмшиг, эн кергт һарһҗах мөңгиг чикәр олзлҗахиг чаңһ кевәр
бүрткхмн. Федеральн төсвс олзта-тустаһар күцәгдәд, әмтнд тусан күргхин төләд йос залҗах органмуд болн олна негдлтсин элчнр хамцу үүлдх йоста гиҗ Алексей Орлов темдглв.

Амулң МАНДЖИЕВА