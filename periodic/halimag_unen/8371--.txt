Элстин эргнд өөмдг боодг уга
26-06-2018, 10:50 
Бидн одахн таңһчар үүлддг Роспотребнадзорин Заллтын "Центральный" ТО-н ах специалист-эксперт Галина Лялинала күүндвидн. Энүнә келсәр, эндр өдр чигн Колонск боодгт өөмх зөвшәл өггдҗәхш, юңгад гихлә боодгин усиг шинҗлхлә, усна чинрнь санитарн-эпидемиологическ некврмүдлә ирлцҗәхш. Балһснд зуг "Ойрат Арена" гидг спортивн комплекст бассейн көдлҗәнә. Бичкдүдин үүдәлтин Бәәшңд ясврин көдлмш кегдҗәхин учрар бассейн көдлҗәхш. Зуни кемд Элстд арһлачнр бөдүн улсин болн бичкдүдин төлә өөмдг бассейнмүд бүрдәнә. Келхд, Сити чессин эргнд зуни кемд нег ресторана медлд тиим бассейн көдлдг бәәснь тодлгдна. Ода чигн көдлдг болх. Болв арһлачнрин үүлдвриг хара зөңдән бүрткдг зөвиг уурулсн закан сүл һурвн җилин эргцд үүлдҗәнә. Тегәд чигн әмтн ямр нег арһлачиг муутхад эрлһ орулхла, зуг тер саамд бүртклһнә органмуд салңгар көдлдг арһлачин керг-үүлиг шинҗлҗ шалһҗ чадхмн.Тиигәд арһлачнрт һәәвһә юмн болв. Тегәд чигн арһлачнр сексн бассейна уснь цевр, санитарн зокалмудла ирлцҗәх угаһинь маднд, эгл улст, меддг арһ уга. Тер учрар Элстин әмтнд зуг гертән ваннан усар дүүргәд, серүцх кергтә, нань арһ уга.
Зуни кемд Элстәс кесг улс Яшкулин районд бәәдг Канурк болн Бузга боодгудт өөмхәр йовна. Болв таңһчд үүлддг Роспотребнадзор олн улс өөмҗ амрх зөвшәл өгчәх нег чигн санитарн-эпидемиологическ ашлвр цаас өгсн уга. Юңгад гихлә ямр нег йирин бәәх тогтал усиг амрлһна төлә олзлхар бәәхлә муниципальн бүрдәц болну эс гиҗ юридическ организац болну тогтал усна эргндкиг ясрулҗ, цуг кергтә таал тогтаһад, Роспотребнадзорин болн МЧС-ин зөвшәлин цаас авх зөвтә. Тегәд чигн тиим цаасн эс өггдсн болхла, таңһчд өөмҗ амрдг шишлң таалта боодг уга болҗахнь лавта. әмтн аль сансарн ямаран болв чигн тогтал уснд өөмнә. Тер өөмҗәх боодгин усна чинр ямаранинь меддг арһ уга. Бузр усиг зөрц биш балһад, бийдән хальдврта гем авх әәмшг бәәнә. Дәкәд болхла ямр нег боодгин усар мал услдг чигн болх. Тегәд чигн болх болшго боодгудт өөмҗ болшго, бийән саглх кергтә гиҗ сангдна. Мана медсәр, өөмҗ болх боодг манад уга кевтә.
Маргарита АРЗАЕВА