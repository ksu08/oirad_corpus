Олн үртә өрк-бүлмүдиг дөңнхәр
19-06-2019, 11:25 | Таңһчин зәңгс » Зәңг
Одахн «Калмыкия» РИА-н барин Цутхлңд болсн брифингд Хальмг Таңһчин социальн делгрлтин, күч-көлснә болн көдлмшәр тетклһнә министрин үүл дааҗадг Марина Ользятиева журналистнрла харһад, «Демография» гидг келн-улсин төсвәр күцәгдх керг-үүлдврмүдин тускар тодрхаһар келҗ өгв. Июнь сарин 8-д мана орн-нутгт социальн көдләчин өдр темдглнә, тегәд эн кемд бидн кеҗ-күцәсн көдлмшиннь аш диглҗ, эркн чинртә төрмүд темдглҗ авнавидн гиҗ дааврта һардач келв.
- Мана министерствин үүлдврин һол зөрүллт – социальн дөң күрглһн, льготн категорин әмтнд цаглань демин мөңгинь өглһн болҗана. Эн җилин эклцәр зәрм социальн демин мөңгнә туст өрн бәәсн болхла, ода бидн таңһчин финансин министерствла батлсн диг-дараһар әмтнд мөңгинь цаглань өгчәнәвидн. Олн үртә өрк-бүлмүдт май сарин мөңгинь өгвидн. 2018 җилд социальн демин мөңг өглһнд таңһчин бюджетәс 972 сай арслң йилһгдсн билә. Тер мет федеральн бюджетәс 432 сай арслң йилһгдсмн, тегәд ут тоодан җил болһн олн зүсн льготн категорин әмтнд демин мөңг өглһнд 1 җува 404 сай арслң һарһгдна. Социальн демин мөңг авдг улс дунд цааҗла харһсн медәтнр, тылд көдлсн улс, күч-көлснә ветеранмуд, олн үртә өрк-бүлмүд, көдлмш уга болн нань чигн улс бәәнә. Медәтә улс сард дундлад зуни кемд 1464 арслң, үвлин сармудт болхла 2 миңһн шаху арслң авна, талдан регионмудла дүңцүләд хәләхлә, эн мөңгнә кемҗән теднәс баһ биш, - гиҗ Марина Петровна келв.
Нилхд төрлһиг урмдуллһна халхар шаңгас өггдҗәх демин мөңгнә тускар һардач онц келҗ, олн үртә өрк-бүлмүдиг дөңнлһнә халхд күцәгдҗәх керг-үүлдврмүдин тускар тодрхаһар цәәлһв. Тиигәд, 2018 җилин эклцәс авн нилхд төрлһиг урмдулхин төлә түрүн үрнь төрҗ һарсн өрк-бүлмүдт немр дөңцл мөңг өгдг болв, хойрдгч үрнь төрҗ һарсн улст экин сертификатын мөңгнәс сар болһн дем өгнә. Тер мет һурвдгч үрнь төрҗ һарсн өрк-бүлмүдт бас онц демин мөңгн өггдҗәнә. Сүл кесн то-дигәр 760 өрк-бүл түрүн үрндән дөңцл мөңг авчана, терүнә кемҗән 9227 арслң тогтана. Эн җилин эклцәс авн 340 нилх төрҗ һарв, теднәснь 263 күүкд күн сар болһн демин мөңг авх зөвтә болв. һурвдгч үрнь төрҗ һарсн 1174 өрк-бүл сар болһн бас демин мөңг авчана.
Эннь федеральн заканас иштә өрк-бүлмүдт өггдҗәх демин мөңгн болҗана. Тер мет нилхд төрлһиг урмулхин төлә таңһчин закад үүлдҗәнә. Тиигәд, эн җилин эклцәс авн экин региональн сертификатын кемҗән 60 миңһн арслңгас 100 миңһн арслң күртл өөдлв. 2012 җиләс авн мана таңһчд 5 миңһн өрк-бүл региональн сертификат авсн бәәнә. җил ирвәс терүг олзллһна халхс немгдҗәнә. 2017 җиләс авн гер-бүүрән тосхсн өрк-бүл инженерн коммуникацс оруллһнд, гертән ясврин көдлмш келһнд сертификатын мөңгиг олзлҗ чадҗана. 2019 җилин январь сарас авн 25 нас күрәд уга күүкд улст үрнь төрҗ һарснд 30 миңһн арслң өгдг болв. Эн җилин эклцәс авн 176 баахн эк эн мөңг авсмн.
- Одахн Хальмг Таңһчин Улсин Хуралын (Парламентин) дарани сессьт олн үртә өрк-бүлмүдт асргдҗах сурһульчнрт сар болһн халун хотар тетклһнд 1000 арслң өгхин туст заканд сольвр орулгдв. Сентябрь сарин 1-әс авн олн үртә өрк-бүлмүд сурһульч болһнд эн мөңг авдг болхмн. Эн кергт таңһчин бюджетд 44 сай арслң батлгдв, эндр 9917 сурһульч олн үртә өрк-бүлмүдт бәәнә,- гиҗ Марина Петровна келв.
Тер мет нилхиг һурвн җил күртлнь асрҗах төләдән көдлмш уга бәәдг күүкд улст шин эрдм дасхин эс гиҗ мергҗлтән өөдлүлхин туст күцәгдҗәх керг-үүлдврмүдин, бичкдүдин садмудт немр орм бүрдәлһнә тускар М.Ользятиева келв.
Наталья ДАВАЕВА