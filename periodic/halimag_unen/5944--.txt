Мартгдсн нерд сергәгдҗәнә
07-06-2017, 15:44 
Эн төрәр түрүн статья энүнә өмнк тойгт барлгдла. Ода цааранднь хәәвр кеһәд, Адг селәнд әмтнлә харһсна тускар келҗ өгчәнәвидн. Иигәд Татьяна Гиндеевна Шавкиеван тодлсар, Огла Цәәдр (Огулов Цядр) гелң болсн деерән эмч бәәснь медгдв. Гелңгин церглҗәсн хурл Цаһан Сөг гидг бәәрнд бәәсмн. Тернь Цаһан- Усн сәләнәс хол биш билә. 30-ч җилмүдин чилгчәр терүг цаажла харһулад алсн зәңг бәәнә. Тер цагт хурлыг тараһад, терүнә модынь, нань чигн материалыг талдан тосхлтд олзлҗ. Өдмг болһдг гер чигн терүнәс тосхгдсиг әмтн тодлна.
Бамбин Эрднь (Бамбаев Эрдне) гидг гелңгин тускар Лиҗ-һәрә Масандаевич Цоргаев келҗ өгв. Эн селәнд дәәнә ветеранмудас әмд үлдснь Лиҗ-һәрә Цоргаев болҗана. Төрскн селәнә тууҗиг эн сәәнәр меднә. Бамбин Эрднь гидг гелң Улан Хоолын күн бәәснә тускар ветеран келнә. Хальмгуд Сиврәс ирсн цагас авн Бамбин Эрднь Адгт бәәһәд, әмтнд туслҗ йовсна тускар тодлҗ келв.
Лиҗ-һәрә Масандаевич дәкн нег йовдл тодлв. Дәәнд һарч йовхиннь өмн терүг эцкнь бурхнд мөргәд, зальврад һартха гиһәд, Төөнг гелңд авч одсн бәәҗ. Бийән яһҗ бәрхән, ю кехән медлго үүмҗәсн көвүнд эцкнь яһҗ әдс авхинь, нань чигн тоотыг зааҗ өгсмн. Комсомолец бәәсн Лиҗ-һәрәд тернь тиигхд йир соньн бәәснь медгдҗәнә.
Бамбша Эрднь гидг гелңгин тускар Намру Эрдниевич Ходжаев тодлҗ келв. Удан күләҗәсн
күүкн үрн төрхләнь эднд тер гелң номта дегтр белглсн бәәҗ. Тер Дорҗ жодвиг эдн әрүн кевәр хадһлад, зе күүкндән белгләд, гелңгүд әмтнд ямаран ик тус күргҗ йовсна тускар терүнд келҗ өгнә.
Светлана Бериковна Мацакован келсәр, Бамбша Эрднь гелңгиг эн бас меддг бәәҗ. Улан Хоолас хоокчуд тохмта күн билә гиҗ тодлна.
Зүн һара күрслмүд тохма гелңгүдин тускар чигн әмтн тодлна. Чөөнг гелң, Өдмг гелң, Мидрә
Түүнг гелң гиһәд бәәсн бәәҗ. Мидрә Түүнг гелң (Мидиров Тююнг Хамурович) 1935 җилд Ленинградт Агван Доржиевла харһсна тускар әмтн тодлна. Дәәнә җилмүдт Адг селәндән
мөргүл кеҗ йовсна тускар келцхәнә. Хальмгуд тууврас ирснә хөөн 1957 җилд элгн-садндан иим зәңг илгәҗ: "Би эрүл-менд бәәнәв. Мини садн гиҗ бийән бичә медүлтн, тадниг йосн таасшго". Хөөннь ирсн зәңгәр, гелң болад, сүл күртл үүлдҗ йовснь,1963 җилд Хауэллд
(США) өңгрсн болҗ һарв.
һундл төрхд, бурхн-шаҗиг уга келһнә көдлмш эклхд, Адг селәнд хурлд церглҗәсн цуг гелңгүдиг 1937-1938 җилмүдт цааҗла харһулад, түүрмд суулһсмн. Тиигәд эднә нерд мартгдсмн. Адг селәнә бәәрн улс Х.Бюрчиев, Т.Шавкиева, С.Мацакова, Б.Церенов, Н.Ходжаев,
В. Банджаев, К.Гашунов, Л.-Г.Цоргаев тер гелңгүдиг тодлад, неринь зааһад, әмтнд медүлснднь ханлтан өргҗәнәв. Бәәрн улсла таньлдулад, соньн олн материал цуглуллһнд туслсн Александра Васильевна Тюрбеевад онц ханлтан медүлҗәнәв.
Гелң йовсн улсин нердиг илдкҗ, альд, ямаран хурл бәәсинь медҗ авсн көдлмш кегдснә дару Бурхн Багшин Алтн сүмд 2017 җилин февралин 27-д ик һәәхүл белдгдв. "Буддизм в Калмыкии: возвращенные имена" гидг һәәхүл олн улсин оньгиг авлв. Цутхлң хурлын ах багш Муутл гевш йир өвәрц эн һәәхүлиг бүрдәх седвәр яһҗ үүдснә тускар, ямаран көдлмш кегдснә тускар келҗ өгв.Түрүләд шаҗн ламин тоолврар, "Буддизм в Калмыкии: прошлое, настоящее, будущее" гидг төсв кех санан билә.
Тиигәд эн төрәр экләд үүлдхлә, гелңгүдин нерд мартгдсн болҗ һарв. Тегәд таңһчин Келн-улсин архивин ах архивист Бемб Шантаевиг хәәврт дөң болтха, гиҗ сурсна тускар Муутл гевш келв. Тиигәд шишлң документс хәәгдҗ, бәәрн әмтнлә күүндврмүд кегдҗ хәәвр эклсмн. Бәәрн әмтн эн кергт орлцҗ, медсән келҗ өгч, зәрм материалмударн хувалцснь йир сән болв.
Советин йосн тогтҗасн җилмүдт хальмгуд бурхн-шаҗнд икәр шүтдго цаг билә, цуг төрмүд шаҗна йосар хаһлгдҗ йовла. 1924-1928-ч җилмүдт таңһчд шаҗна 70 обществ тоод авгдсмн. Теднд 38452 күн гешүднь бәәҗ. Хувргудын то болхла, 1904 күн бәәсмн. Хөрдгч зун җилин зовлңта болн һашута кесг хүврлтсин цагт бурхн-шаҗнд шүтдг улсин кезәңк оюни, номин, шаҗна, сойлын авъясмудыг хадһлҗ йовснь гелңгүд болн хувргуд бәәсмн. Тер хату йосна таалла кесгнь иҗлдҗ чадсн уга, тегәд ик зунь цааҗла харһҗ, түүрмд, эс гиҗ лагерьт зовлңган эдлҗ өңгрсмн.
1920-1940-ч җилмүдт кедү гелңгүд болн шаҗна хувргуд цааҗла харһсинь меддг арһ уга, күцц то-диг уга. Болв эн туст шинҗллт цааранднь кегдҗәнә. "Репрессированное буддийское духовенство Калмыкии" (Элиста, 2014) гидг дегтртән тууҗин номин кандидат Г.Дорджиеван бичсәр, 1929 җилин эклцәр бурхн-шаҗна өмнәс ик дәврлт эклхин өмн Хальмгт 42 хурл, мөргүлин 19 гер бәәсмн, терүнднь 1528 шаҗна хуврг церглҗәсмн. Йисн җил болад, автономн областьд 1938 җилд нег чигн гелң үлдсн уга бәәҗ. Номт Галина Дорджиева цааҗла харһсн зуг 262 гелңгин туск материал цуглулҗ авв. Урднь тууҗин номин кандидат И. Борисенко "Храмы Калмыкии" (Элиста, 1994) гидг дегтртән 154 шаҗна хувргин нер олнд медүлсн билә. Теднәс 145-нь гелң бәәсмн. Тернь 1930-1940-ч җилмүдт цааҗла харһсн гелңгүд болҗана.
Цутхлң хурлд көдлҗәх һәәхүлд тер нердин кесгнь заагдсн бәәнә. Эн һәәхүлд номан төгсәсн гелңгүдт өгдг бәәсн иткл һашгуд чигн эн һәәхүлд үзүлгдҗәнә. Гелң күүнә цолынь иткүлҗәх цаасн йир соньн. 1924 җилд кегдсн хойр миңһ һар шаҗна хувргин нерн орсн цаасиг ода хәләхд йир соньҗлтта болна. Шаҗна сурһуль дассинь иткүлҗәх һашгудт гелңгин нер-усн, наснь, ямаран хурлд көдлхнь заагдсн бәәнә. Архивд олдсн хамгин кезәңк һашгнь 1862 җиләр темдглгдҗ. 1882, 1886-ч җилмүдт һар тәвгдсн һашгуд бас олдв. һашгудын ик зунь 1898 җилд гелңгүдт өгсн болҗ һарв. Иткл һашг болһн эврә тойгта, Хальмгин шаҗн ламин һар тәвсинь шишлң тиизәр батлсн бәәнә. Ламнр Делгеркиевин, Замбо Арагбан, Аршин һаран тәвсн иткл һашгудыг һәәхүлд үзҗ болхмн.
Онц чинр зүүҗәх эн һашгудла хамднь гелңгүдин болн хувргудын нерд орсн цаасн олдснь ик чинртә. 1924-ч җилд кегдсн тер то-дигд 2339 гелңгин нерн орҗ. Тууҗин болн номин туст ик чинртә эн олвр, олн улст чигн йир соньн. Юнгад гихлә, тохмднь гелңгүд бәәсн улс элгн-саднаннь нериг цеврдүлҗ авхмн болҗана.
Тер цагт шаҗна хувргудын туст насна кемҗәнә туск йосна заквр уга бәәсмн. Тегәд тер спискүдт 7-9 наста бичкдүдин нерд бас орсн бәәнә. 1929-ч җилд һарсн закврар наснь дигт күрәд уга бичкдүд шаҗна ном дасх зөв уга болв. Тегәд 18 күрәд уга көвүдиг тииигхд герүрнь хәрүлсн бәәҗ. Тер учрар олн җилд мартулгдад бәәсн тоот илдкгдҗәхнь йир туста болҗана. Цагин йовудт тер кем улм холдад йовсн бийнь бидн терүг мартх зөв угавидн. Энтн мана тууҗ, мана ном, мана сойл, мана авъясмуд болҗана. Хуучан медсн кергт туслна.
Хәәврин болн шинҗллтин ашт цуглрсн байн материал әрәсән гуманитарн номин саңгин грант авх хәләврт орлцх арһ номтнрт өгв. "Сакральные и культовые объекты на территории Республики Калмыкия: современное состояние" гидг нер зүүсн номин көдлмшиг деер заагдсн әрәсән номин саң болн Хальмг Таңһчин правительств дөңнв. Тиигәд эн халхин
көдлмш цаарандан кегдҗәнә, мартгдсн нерд сергәгдҗәнә.

Бемб ШАНТАЕВ,
Келн-улсин архивин ах архивист