Көвүнд шин күцәмҗ дурдв
14-08-2018, 16:05 
Келхд, эн фестивальд одхин өмн көвүнә җирһлд байрта йовдл учрв. Одахн әрәсән социальн даатхлһна саңгин Хальмг Таңһчар үүлддг региональн әңгд Данир Очировд өдгә цага сән коляск бәрүлҗ өггдв. Толһаг болн цогц-махмудыг дөңндг эв-арһта электроколяск түрүн болҗ мана региональн саң хулдҗ авсмн. Көвүн коляскиг эврән залҗ, бийдән зокастаһар диглҗ чадхмн. Дәкәд энүнд фонарь бәәнә, тегәд асхар чигн йовхд тааста болх. "Шин җирһл" гидг мөч-тату улсин олна организацин ахлач Александр Каманджаев шин коляск авсн көвүнлә харһад, терүг залхин туст сүв-селвг өгв.
- Би иим коляскин тускар кесгәс нааран ухалҗалав. Ода би эврән терүг залҗ чадхв, үүдәлтин халхар олн зүсн керг күцәхд нанд амр болх. Нег үлү "Орленок" лагерьт керг-үүлдврмүдт, марһанд орлцхд болн талдан бичкдүдлә хамдан цаган давулхд нанд тааста болх. Хойр долан хонгин эргцд әрәсән кесг балһсдас ирсн гемтә-шалтгта бичкдүдлә бидн робототехникәр болх занятьст орлцхвидн,- гиҗ Данир хувалцв.
Көвүнә экнь иим өдгә цага сән эв-арһ көвүнднь йилһҗ өгснд бас байрлҗ, ФСС-ин региональн әңгин көдләчнрт ханлтан өргв. Күүкд күүнә келсәр, социальн даатхлһна специалистнр күн болһна неквр учртан авч реабилитацин эв-арһ йилһҗ өгхәр шунна. Темдглхәс, реабилитацин техническ эв-арһсиг шишлң комиссин гешүд шинҗләд хәләв. Социальн даатхлһна региональн әңгин көдләчнр Данир Очировд сергмҗтәһәр амрад, олн үр-иньгүд олад, робототехническ үүдәлтин халхд нер һарад, шин күцәмҗ бәрхиг дурдв.
Дооҗан Наталья
ЗУРГТ: Данир Очиров "Шин җирһл"
олна организацин ахлач Александр Каманджаевла.