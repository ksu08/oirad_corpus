Баһчудын шунлтыг селәнәхн темдглв
16-10-2018, 11:24 
Сар хооран мана орн-нутгт "Добро в село" гидг керг-үүлдвр эклснә тускар бидн бичсн биләвидн. Мана таңһчд эн керг-үүлдвр Элст балһсна өөр бәәдг Салын селәнд эклсн билә. Эн сарин эргцд Т.Хахлынован нертә медицинск колледжин оютнр Көтчнрә, Сарпан болн Целинн райодт одад, селәдин фельдшерск-акушерск пунктмудын эргндк һазриг хог-богас цеврүләд, субботникүд давулв гиҗ таңһчин эрүл-менд харлһна министерствин барин цергллт зәңглв.
Тиигәд, волонтермуд-медикүд Тутгтн, Догзмакн, Найнтахн болн Новый селәдин фельдшерск пунктст терзмүдинь болн хаша-хаацинь ширдв, эргндк һазрт шарлсн хамтхасд болн хог-бог хурав. Тер мет оютнр селәдин бәәрн улст чик авг-бәрцин туск цаас түгәҗ өгәд, эмчнрин хәләврт орсн улсин цусна дарлт шинҗлҗ, теднә чиңнүр болн өндриг медҗ авлһнд фельдшермүдт дөңгән күргв. Медколледжд сурчах оютнр тиим кевәр шүүҗ авсн эрдмлә таньлдҗ, ФАП-ин көдләчнрт дөң болснь эднд дамшлт хоршалһнд туслв. Бәәрн улс эднә пунктд субботник давулснд баһчудт ханлтан өргв.
Эн керг-үүлдврт "Сулда" гидг шишлң медицинск дөң күрглһнә Цутхлңгин болн Элст балһсна поликлиникин эмчнр бас орлцв. Мобильн комплекст невролог, офтальмолог, кардиолог, эндокринолог болн терапевт бәәрн әмтнә эрүл-мендинь шинҗлв. Селәнә ФАП-д әмтн маммографин, ЭКГ, УЗИ, нүднә дарлтын шинҗллт кев, цусан өгв. Района цутхлң больниц эс гиҗ хотл балһс орхин ормд гертән эмчнрт бийән үзүлҗ, олн халхар эрүл-мендин бәәдлин шинҗллт кех арһ учрснд бәәрн әмтн байрлад, иим сән керг-үүлдвр бүрдәснд ханлтан өргв.
әрәсәд сән дурар үүлддг улсин җилд нерәдгдсн эн керг-үүлдвр ноябрь сарин 1 күртл давулгдхмн. Энүнә йовудт баһчудыг эрүл-менд харлһна көдләчин эрдмәр соньмсулҗ, иргчдән эдн селән һазрт ирҗ көдлхиг урмдулх күслтәһәр эн акц бүрдәгдсмн. Т.Хахлынован нертә медколледжин оютнр эн кергт шунмһаһар орлцҗ, ФАП-д көдлхд дааврта болҗахиг медҗ авв.

ДООҖАН Наталья