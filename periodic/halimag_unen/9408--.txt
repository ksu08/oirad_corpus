Йиртмҗән хадһлхин төләд
05-12-2018, 09:57 
Өцклдүр таңһчин правительствин сүүрин залд "КТК-Р" АО-н "Төрскн һазриннь йиртмҗиг хадһлхмн" гидг экологическ төсвиг төгсәлһнд нерәдгдсн байрин керг-үүлдвр болв. Эн өдр төсв күцәлһнә йовудт таңһчин школмудын сурһульчнрин дунд бүрдәгдсн республиканск ил марһана дииләчнриг болн призермудыг дипломсар болн үнтә белгүдәр ачлв.
Дорас өсч йовх үйд экологийин төрәр медрл тархалһиг өөдлүлх, эргндк бәәдлиг харлһна туск седвәриг дөңнх, бичкдүдт болн уйн баһчудт йиртмҗиг әрүнәр олзллһна туск сурһмҗ өгх кергтә гисиг Хальмг Таңһчин правительств болн "КТК-Р" АО-н һардвр медҗ, терүг чинртә гиҗ тоолҗана. Байрин керг-үүлдврт таңһчин правительствин Ахлач Игорь Зотов орлцҗ, үг келв. \u201cЭндр айта, сән өдр мөн. Цуһарн цуглрҗ, күцәмҗән үзүлҗ, нег-негнләрн байрларн хувалцҗана. Күүкд экологийин халхар нәрн төрмүдәр соньмсҗахнь, эргндк бәәдлиг харлһна, йиртмҗин зөөриг хадһллһна төрмүд эдниг үүмүлҗәхнь энтн сән йовдл. Энүнд күүкдт чик сурһмҗ өгчәх эк-эцкнрин болн багшнрин нилч бәәхнь мөн. КТК-Р компань мана таңһчла олн зүсн халхар нөкцҗ үүлдҗәнә. Хальмгт экологическ төсв күцәлһн энтн нөкцҗ үүлдлһнә бас нег чинртә халхнь болҗана. Күүкд-көвүд төсвин йовудт бүрдәгдсн марһанд шунҗ орлцснднь ханлтан өргҗәнәв, тер мет КТК-Р эн эркн төсвиг күцәсн төләднь ханлтан өргҗәнәв\u201d,- гиҗ премьер-министр келв.
Төсв күцәлһнә йовудт Ик Буурла болн Хар һазра райодт "Зеленый марш" гидг акц давулгдҗ, социальн объектсин һазрт урһа модд суулһҗ, эргндк бәәдлинь кеерүлсн болдг. Район болһнд 160 мод тәрсмн, эннь альмна, кедмнә, чииһин болн нань чигн зүсн-зүүл модд. Тер мет "КТК-Р" АО-н ниицәнә мөңгәр "Хар һазр" заповедникин төлә өдгә цагин кергтә шин оборудовань хулдҗ авгдсмн.
Бичкдүдин үүдәлтин таңһчин Цутхлңд экологическ шишлң селгән бүрдәгдсмн. 35 күүкн-көвүн эн селгәнд орлцҗ, сәәнәр амрч, эрүл-мендән батрулв, болв хамгин һоллгч гиснь энтн йиртмҗиг әрүнәр хадһлх кергтәһинь медҗ авв, экологическ төрмүд хаһллһна кергт болм тәвцән орулв.
Дарунь "КТК-Р" компаня таңһчин правительствла залһлда бәрлһнә элч Улюмджи Чиджиев бас йөрәлин үг келҗ, марһанд орлцачнрт ханлтан өргв. Таңһчин күүкд марһанд шунмһаһар орлцҗ, олн зүсн номинацар 500 һар үүдәгч көдлмш илгәҗ. Экологическ төрәр социальн зарин, туулин болн кроссвордмудын, зурсн болн цоксн зургудын марһас давулгдв. Тегәд эн марһаст ончрсн күүкд-көвүдт байрин бәәдлд дипломс болн үнтә белгүд бәрүлҗ өггдв.
Кесг җилмүдин эргцд "КТК-Р" компань гөрәснә төлә таалмҗта бәәдл тогталһнд "Хар һазр" гидг заповедникд дөң-нөкд болҗана. Тегәд эн заповедникин һардач Батаар Убушаев энүнә тускар тодрхаһар келҗ өгв.
Керг-үүлдвр байрта-бахмҗтаһар давв. "Бамб цецг" ду-бииһин государственн академическ ансамблин артистнр билг-эрдмән үзүлҗ, цугтаднь ик байр үүдәв.
Маргарита АРЗАЕВА