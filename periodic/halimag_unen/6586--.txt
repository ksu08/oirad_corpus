Олн әмтнд тусан күргҗ церглҗәнә
28-10-2017, 09:03 
Октябрь сарин 27-д күндтә лам 45 насан зүүв. 1992 җилин июнь сард эн билгтә күн Хальмг Таңһчин шаҗн ламин үүлд батлгдла. Тэло Тулку ринпоче 25 җилдән Хальмгт, олн әмтнд тустаһар церглҗәнә. Эврә һарсн өдрлә Дала ламин күндтә элч Москвад билә. Тиигвчн "Бурхн Багшин Алтн сүм" гидг Цутхлң хурлд энүнә 45 җилин өөнд болн Хальмгт үүлдснә 25 җилин өөнд нерәдгдсн керг-үүлдврмүд болв.
Өцклдүр 11.00 Цутхлң хурлын буддизмин тууҗин музейд шин экспозицин һәәхүл болв. Хальмгин шаҗн ламин үрврәр таңһчд ирсн өөдән цолта буддийск багшнр хурлд Бурхн Багшин статуэткс белгллә. Тедниг болн "Цам" мистерийд олзлгддг чирән халхцс әмтн соньмсҗ хәләв. Кесг җил хооран мана таңһчд Дзонкар Чоде гидг тантрическ хурлын гелңгүд ирлә. 100 җил давсна хөөн мана хальмг һазрт "Мистерия "Цам" гидг кезәңк буддийск авъяс дәкнәс босхҗ авгдла.
Дәкәд басң өдр хурлын библиотекд "Манджушри" гидг клубин ул деер гевш Лобсанг Джампа "Драгоценное рождение - Ринпоче" гидг төрәр лекц умшв. Нер һарсн буддийск багш "ринпоче", "тулку" болн нань чигн үгмүдиг олнд цәәлһәд келв. "Буйнч седклтә әрүн күүг олхд күнд, энтн альд болвчн төрдмн биш. Тохмд тиим ухата күн төрхлә, цуһар оньдин җирһдг болн цецгәрдг" гидг багшин лекцин эпиграф "Дхаммапада" гидг сурһалин дегтрәс авгдв.
Тэло Тулку ринпоче (Эрдни Басанович Омбадыков) 1972 җилд США-н Филадельфия балһснд хальмг эмигрантнрин өрк-бүлд төрсмн. Дөрвтәдән эн гелң болх санан-седклән эк-эцкдән келҗ медүллә. Зурһатадан Богд гегән Дала ламла харһх зөв авсмн. "Энткгд үүлддг Дрепунг Гоманг буддийск хурлын университетд көвүһән өгтн", - гиҗ Дала лам эк-эцкднь келҗ. Тегәд Дала ламин селвгәр эн долан настаһасн авн тенд төвдин багшнрин нилчәр арвн һурвн җилин туршарт буддийск философий дассмн. Найдгч җилмүдин чилгчәр Богд гегән Дала лам уйн Хальмгт Энткгд бәәсн алдр әрүн гелң Тилопа шинәс төрсинь олнд зәңглв.
Өдгә цагт Тэло Тулку ринпоче делкәд нер һарсн күн. Мана таңһчд 25 җилдән цергләд, олн келн-әмтнд ик тусан күргҗәнә. Сүл җилмүдт Хальмгт энүнә һардврт кесг хурлмуд болн мөргүлин гермүд секгдлә. Мана шаҗн ламин нилчәр 2004 җилин ноябрь сард әрәсәд Богд гегән Дала лам залрҗ ирлә. Эн йовдл мана орн-нутгт шар шаҗна заңшалмудыг, авъясмудыг олн дунд тархалһнд ик туста болв. Энткгд 2009 җиләс авн Дала ламин сурһаль болна. Энтн Хальмгин шаҗн ламин болн Ело ринпочен седвәрәр җил болһн бүрдәгднә. Энүнд Бурятин, Хальмгин, Тыван болн әрәсән ик балһсдын буддистнр олар орлцна. 2014 җиләс авн Латвин хотл балһсн - Ригад Дала ламин сурһаль болна.
Хальмгин шаҗн лам Тэло Тулку ринпочег әмтн икәр күндлнә. Мана газетин редакцин хайгар әмтн бичгүд бичәд, һарсн өдрләнь йөрәв. Келхд, мана газетин умшач Уудан Харлана Нина Манҗихнә, Җееҗихнә, Орһахна әмтнә нерн деерәс шаҗн ламиг халунар йөрәһәд, ут нас болн алтн хаалһ дурдв. Мана "Хальмг үннә" коллектив таңһчд итклтәһәр церглҗәх күндтә Тэло Тулку ринпочег бас авсн наснлань йөрәҗәнә, ик ханлтан өргҗәнә.
БОСХМҖИН Валентина