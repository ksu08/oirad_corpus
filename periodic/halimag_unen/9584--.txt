"Дегц хальмгудыг нүүлһв чигн, Деедстән зальврад һарла\u2026"
26-12-2018, 09:42 
Хальмг улс цааҗла харһсна 75 җилин һашута өөн өөрдҗ йовна. Эн һундлта өөнд нерәдгдәд, Элстд, "Родина" сойлын Цутхлңд, "Сиврин дун" гидг хальмг дууна таңһчин түрүн фестиваль болв. Керг-үүлдвриг таңһчин Толһачин медлд үүлддг хальмг кел делгрүллһнә Олна Хүүв, таңһчин сурһуль-эрдмин болн номин министерств, хальмг кел делгрүллһнә Цутхлң бүрдәв. Фестивальд ах үйин улс, баһчуд, бичкдүд чигн шунҗ орлцв.
Керг-үүлдвриг хальмг кел делгрүллһнә Олна хүүвин һардачин дарук Арсланг Санджиев секҗ, нүр үгән, Хальмг улсин шүлгч Көглтин Даван "үннәс цөкрсн угав" гидг шүлгәр эклв. Сталинә йосиг, эркшллһиг бурушаһад, үннч, зөргтә улс Сиврин һашута цагин тускар кесг ду үүдәсмн. Теднә нерднь темдг уга. 1943 җилин декабрь сард, үвлин киитнд, хальмг келн улсиг хар гөрәр цааҗла харһулв. Гем эс һарһсн көгшд, күүкд улс, нүл уга бичкдүд хортнд тоолгдад, киитн Сиврүр туугдла. Хальмгудын кесгнь хол хаалһин күндиг дааҗ чадлго хорв. Тер мет Сиврт даарад, харһнад олн улс өңгрсн болдг.
Кесг миңһәд хальмг улс Сиврүр нүүлһгдсмн. Эдн ямаран чигн көдлмш күцәһәд, зовлңдан даргдлго, әмд-менд һарч, хальмг гисн нерән һуталго өөдән бәрҗ йовсмн. 1957 җилд төрскн һазртан ирҗ, таңһчан шинәс босхҗ, делгрүлҗ өргҗүлв. Болв өрк-бүл болһна элгн-саднь Сиврт мөңкинд үлдснь кен чигн күүнә зүрк шарклулна. Тер һашута цагиг кезәд чигн мартҗ болшго гисн тоолвриг дорас өсч йовх үйнрт медүлхәр эн фестиваль давулгдҗана гив.
Ямаран чигн керг-үүл номин евәләр күцдг. Тегәд чигн фестивальд орлцачнрт нерәдҗ Хальмгин шаҗн лам Тэло Тулку ринпоче илгәсн Йөрәлин бичгиг Хальмг цутхлң хурлын лам Йонтен умшҗ, ахр ном хәәрлв.
Сиврт хальмг улс түрү-зүдү бәәснә, зовлң үзснә тускар тенд йовсн мана бичәчнр, шүлгчнр, көгҗмчнр олн үүдәврмүд бичсмн. Тууврин цагин тускар билгтнрин дуулсн дууһинь соңсҗ, керг-үүлдврт ирсн улсин седклнь уйдҗ, нүднь нульмсар дүүрв. Хальмг Таңһчин артистнр, нертә дуучнр Байрта Шанхаева болн Эдуард Бурлаков эн керг-үүлдврт орлцснь ончта болв. Эдн Бадман Борисин болн Пүрбән Содмна "Ээҗән санхнь" болн олн-әмтнә "Сиврин дун" дуд өргмҗтә кевәр дуулв.
Балһсна болн селәдин школмудын сурһульчнр, деед болн дунд сурһуль-эрдмин оютнр фестивальд шунҗ орлцад, билгән үзүлв. Дәкәд болхла Октябрьск района Хошуда дундын школын багшнр Данара Манджиева болн Борис Гаряев, Городовиковск дундын 2-ч тойгта школын багш Надежда Лиджиева еңсг дууһан дуулҗ, бичкдүдт сәәхн үлгүр болв. Фестивальд орлцачнр олнд тааста "Тачал", "Сиврин дун", "Санлын поезд", "Теегин салькн" болн нань чигн кесг ду дуулцхав. Сиврин хол хаалһ, күчр бәәлһн, күүкдиннь әминь аврсн экин әрүн дүр - цуг эн төрмүд дуудт үзүлгдв.
"Зултрһн" улсин ансамбль бас орлцҗ, билг-эрдмәрн байрлулв. Ансамбльд ордг медәтнр Сиврин тускар тодлврмударн хувалцв.
Өдгә цагин баһчудыг чигн хальмгудыг Сиврүр туулһсна туск төр үүмүлнә. Хальмг баахн көгҗмч болн дууч Бад Чимидов "Сиврт бәәлһн" гиҗ бичсн дууһан билгтә күүкн Баина Горяевала хамдан дуулҗ өгв.
Фестивалин йовудт һундл, харм төрсн дуд соңсҗ, гейүрх саам учрв, болв байрлх чигн саам бас учрв. Хол Якутьд бәәдг иркутск бурятмуд - Иринцеевихнә өрк-бүл мана таңһчд "Сиврин дун" гидг фестиваль болхин тускар соңсчкад, хамгин бичкн көвүн-орлцачд мөңгнә мөрә илгәхәр шиидсн болдг. Тегәд КалмГУ-н профессор Аркадий Панькин теднә өгүлсн мөңгнә мөрәг байрин бәәдлд бичкдүдин үүдәлтин таңһчин Цутхлңд ордг Артем Мулаевд бәрүлҗ өгв.
Фестивалиг Ик Буурла сойлын Герин көдләч Эрднь Мушаев хальмг келәр һардҗ давулв. Тер мет бийнь домбрт дуулдг Сиврин туск ду дуулҗ өгв. Залд суусн медәтнр тесч чадлго, энүг дахад дуулад, альхан ташад дөңнцхәв.
Фестивальд олн баһчуд болн бичкн күүкд ирснь сән болв. Кен негнь уха туңһаҗ, өвкнриннь насн-җирһлд учрсн һашута йовдлын тускар дәкн нег соңсч тодлв. Эн керг-үүлдвр төрскн келндән дурта, өвкнриннь үлдәсн зөөрән хадһлхар зүткдг, нег ухан-сана зүүҗәх улсин харһлтд хүврснь лавта. "Сиврин дун" фестиваль сән авъяст тохрҗ, җил болһн бүрдәгдҗ улм олн кү цуглулхнь маһд уга.
Маргарита АРЗАЕВА
И.Музраеван цоксн зург