Меклгдсн улсин төринь хаһлхмн
28-04-2018, 08:31 
Таңһчин Толһач Алексей Орлов меклгдсн улст дөң болх даалһвр өгсн билә. Тегәд таңһчин бюджетәс дөңцл мөңгн йилһгдәд, эн гермүдин дашката тосхлтыг дәкнәс экләд дуусхмн. Ут тоодан таңһчд тиим 6 гер бәәнә. Эн җил 3 гериг күцц тосхад, эдлврт орулх саната.
Сүүр деер Элст балһсна 9-ч микрорайонд 52-ч тойгта олн давхр гериг тосхҗ эдлврт оруллһна төр хәләгдв. Эн гериг "Бетонинвест" ООО тосхҗасмн. Гериг тосхх организациг шүүҗ авлһна марһан давулгдҗана. Май сарин эклцәр комиссь марһана ашинь диглхмн. "Бетонинвест" ООО марһанд орлцхин төлә цуг кергтә цаас белдәд орулв. Кемр марһанд диилвр бәрхлә, эн компань подрядн организацла бооца батлад, тер организац герин тосхлтыг дуусхмн. Гер күцц тосхгдсна хөөн подрядн организацд дөңцл мөңгн йилһгдхмн. Ода деерән эн герин тосхлтын кергт 30 сай арслң йилһхәр зуралҗана. Эн җил эн гериг эдлврт орулад, меклгдсн улст патьрмудынь йилһҗ өгх күслтә.
Мана зәңгч