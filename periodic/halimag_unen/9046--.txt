Мана багш
24-10-2018, 12:21 
Эн өдрмүдт Элст балһсна 4-ч тойгта дундын школ 50 җилин өөнән темдглҗәнә. Ончта өөн угтҗ бидн школын тууҗин, энд олн җилдән көдлҗ йовсн багшнрин тускар олнд медүлхәр шунҗанавидн. Эндрк статьяд Хальмг Таңһчин болн РСФСР-ин ачта багш, РФ-н олна сурһуль-эрдмин күндтә көдләч, РФ-н Президентин болн академик П.М.Эрдниевин мөрән лауреат, УДЕ эв-арһиг олзлсн түрүн багшнрин негнь болҗах Раиса Басановна Харнаеван тускар цөөкн бүлән үг келх санатав.
Раиса Басановна мана школд дөч шаху җилдән багшлҗ, кесг күүкд-көвүдт чик сурһмҗ болн гүн медрл өгсн, күч-көлснә хаалһан эклҗәх баахн багшнрт сүв-селвгәрн урмд өгсн күн болҗана. Йисн җилдән Яшалтан районд багшлсна хөөн 1968 җилин август сарин 26-д Р. Харнаева хотл балһсна 4-ч тойгта дундын школд ирҗ көдлсмн. Тер цагт эн школ шинкән тосхгдҗ, 1-ч,7-ч болн 4-ч тойгудта школмудт сурчасн сурһульчнр энд сурх бәәсмн. Шин школыг Лариса Алексеевна Гаврилина һардҗасмн.
Раиса Басановна цаһан седклтә, килмҗтә, сурһульч болһнд онц оньган тусхадг багш билә. Күүкн-көвүн болһна авг-бәрцинь хәләһәд, заңгинь учртан авад, эднә билг-эрдминь делгрүлхәр зүткҗ багш көдлдг бәәсмн. Р.Харнаева УДЕ эв-арһиг өргәр олзлҗ, терүг дорас өсч йовх бичкдүдт зааҗ, эдн иргчдән дурта эрдм шүүҗ авхд туслсмн. Раиса Басановнан сурһульчнр эндр олн халхд күцәмҗтәһәр көдлҗ, багшиннь нериг өөдәнәр бәрҗ йовна. Энүнә сурһульчнр дунд багшнр, юристнр, номтнр, эмчнр болн нань чигн эрдмтә улс бәәнә. Цуһар эдн күндтә багшан зүркндән хадһлҗ, әрүн санлынь тодлҗ йовна.
Раиса Басановна 4-ч тойгта дундын школд дөч шаху җилдән көдлв, удан цагтан директорин дарукин үүлиг дааҗ йовла. Көдлмштән һавшун, дааврта, үнн-чик хәләцтә, байн дамшлтта болн өөдән мергҗллтә Р.Харнаева баахн багшнрт үлгүр-үзмҗ болдмн. Бидн Раиса Басановнан сүв-селвгиг шингәҗ авч, сурһульчнртан бас иим килмҗтә багш болхар зүткдг биләвидн. Багш күн ямаран болх зөвтәг бидн ах үүрәсн дасч аввидн.
һундл төрхд, Раиса Басановна ода мадн дунд уга, болв ачта багшин нерн мана школын тууҗд алтн үзгәр тодлгдҗ үлдв. Хамдан көдлҗ йовсн багшнр, школд сурч йовсн сурһульчнр Р.Харнаеваг бүләнәр тодлҗ, сурһулин учрежденя өөн угтҗ дәкәд нег сергәҗ олнд медүлх сана зүүв. Эндр би эврән дамшлтта багш болад, дорас өсч йовх бичкдүдт медрл өгч йовнав. Олн җилдән сурһуль-эрдмин халхд көдләд, Хальмг Таңһчин ачта багш, РФ-н олна сурһуль-эрдмин күндтә көдләч болв. Эрдмин халхар иим күцәмҗ бәрснд Раиса Басановнан ач-тус бәәнә гиҗ келҗ болҗана. Раиса Басановнан кабинетд ода мини класс сурна, бичкдүдт ах үүрин тускар келҗ, санлынь тодлҗ, иим нертә багшин сурһульч болнав гиҗ бахмҗ кенәв.
Светлана ЦЕБЕКОВА,
Элст балһсна 4-ч тойгта дундын школын
директорин дарук