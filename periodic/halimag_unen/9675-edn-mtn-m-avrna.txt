Эдн әмтнә әм аврна
20-04-2019, 10:50 | Таңһчин зәңгс » Эрүл-менд харлһн
2007 җиләс авн әрәсәд апрель сарин 20-д донорин Келн-улсин өдр темдглгднә. Мана таңһчд эндр миңһ шаху күн әрәсән ачта донорин нер зүүнә. Эдн цуһар дөч шаху дәкҗ цусан өгч, күнд гемтә, зеткрлә харһад шарх-шав авсн улст дөң болсмн.
Тиим улсин негнь баһ наста Очр Хамуров. Эн «Цусна Цутхлң» гидг учрежденьд фельдшерар көдлнә. Түрүн болҗ эн Т.Хахлынован нертә медколледжд сурчасн цагтан цусан өгсмн. Сурһуль сурчасн цагтан үүрмүдтәһән хамдан бәәҗ-бәәҗәһәд цусан өгдг билә. Тер цагиг тодлхларн түрүн болҗ цусан өгхд әәмшгтә билә гиҗ келнә. Тиигхд түрүн болҗ цусан өгчәх улсас 200 мл цус авдг бәәсмн, тегәд баахн көвүн оютн бәәсн цагтан эн әрүн кергт орлцдг болв. Сурһулян төгсәснә хөөн Очр цаг зуур Цаһан Амнд эпидемиологическ цергллтд, гүлгн гемәс хөрлһнә таңһчин диспансерт көдлв, әәрмд церглв. Тер җилмүдт цусан өгдго билә. Болв 2010 җилд Цусна Цутхлңд ирҗ көдлснәс авн эн дару-дарунь цусан өгәд, нидн «әрәсән ачта донор» гидг өөдән цол зүүв.
- Намаг Цутхлңд ирҗ көдлсн цагт шалз зууһад, КГЛ гемәр гемтсн улст цусн дарунь кергтә болдг билә. Тер цагас авн би цусан өгәд, күнд гемтә уулст дөң күргх санатаһар донор болув. Дәкәд мана Цутхлңгин көдләчнр дунд донормуд олн бәәнә, ах үүрмүдәсн үлгүр авч бас әмтнд туста болхар шиидүв. Дару-дарунь цусан өгдг улс кадров донормудын тоод орна, эдн түрүн дуудврар ирх зөвтә болна. Тегәд би бас кадров донор болад, бачм бәәдл учрхла цусан өгнәв. Донор эрк биш эрүл-менд болх зөвтә, тегәд би чик авг-бәрцәр бәәнәв. Мини цусн әмтнд кергтә болснд байрлнав. Намаг донор болсар эцкм бахмҗ кенә, эннь нанд ик урмд өгнә,- гиҗ Очр хувалцв.
О.Хамуров - һучн тавта баахн залу, өрк-бүлтә. Ахиннь үлгүрәр хойр дү күүкнь бас цусан өгдг болв. Зуг ода эдн хәрд һарад үрән асрҗана, тегәд цаг зуур цусан өгчәхш. Эцкнь бас цусан өгәд, әрүн кергт орлцҗ йовсмн. Тегәд эдн өрк-бүләрн кесг күүнд дөң болҗ күнд гемәс эдгдхднь тусан күргсмн.
Эндр мана орн-нутгт темдглгдҗәх донорин Келн-улсин өдрт нерәдгдҗ «Цусна Цутхлңд» байрин керг-үүлдвр болҗана. Цутхлңгин көдләчнр әрәсән ачта донормудын дунд спартакиад болн байрин концерт бүрдәв. Апрель сарин 22-24-д Цутхлңгин мобильн бригад Сарпан болн Көтчнрә райодт одад, бәәрн донормудас цус авхмн. О.Хамуровин келсәр, селәнә әмтн эн кергт шунмһаһар орлцна, эдниг ирхиг күләнә. Баһ Дөрвдә, Городовиковск, Ик Буурла болн Көтчнрә райодын әмтн дунд донормуд олн бәәнә.
- Донорин Келн-улсин өдрлә би мана Цутхлңгин көдләчнриг болн таңһчин донормудыг йөрәҗәнәв. Цуһар эрүл-менд бәәтхә. Эврә дурар цусан өгч, кесг әмтнд дөңгән күргҗ, әминь аврлһна әрүн кергт орлцҗах донормудт ик ханлт өргҗәнәв,- гиҗ Очр Хамуров келв.
Наталья ДАВАЕВА
ЗУРГТ: әрәсән ачта донор Очр Хамуров цусан өгчәх кем