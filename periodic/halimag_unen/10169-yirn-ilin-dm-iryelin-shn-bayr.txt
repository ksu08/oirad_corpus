Йирн җилин өөдм - җирһлин сәәхн байр
29-01-2020, 11:08 | Таңһчин зәңгс » Сойл
Мана ах үйин улс - таңһчин тууҗин герчнр болҗана. Терүнәс давхла, эн әмтн тер тууҗиг эврә үүлдврәрн бәәдл-җирһлд тохрасн улс болҗана. Хальмг автономин 100 җилин өөнд өөрдәд ирчксн цагт эн улс теегт учрсн хүврлтсиг үзсн, орлцсн әмтн хальмг улсин җирһлд учрсн цуг күнд тоотыг давҗ һарсн, шунмһа күч-көлсәрн эндрк бәәдл-җирһлиг тетксн цагин ил герчнр болҗ, маднд үлгүр болҗана.
Күч-көлсәрн болн олна үүлдврәрн әмтиг ардан дахулҗ, уралан зүткҗ йовсн күн, билгтә скульптор Петр Тазаев өөнин һәәхүлән Келн-улсин музейд кев. Петр Джиевич Тазаевин үүдәврмүдиг дәкн нег хәләхәр, байртнь орлцхар олн күн цуглрҗ ирв. Таңһчин сойлын көдләчнрин йөрәлиг нертә скульпторт таңһчин сойлын болн туризмин министр Хоңһр Эльбиков үнн седкләсн медүләд, Петр Тазаевд таңһчин сойлд ик ач-тус күргснднь министерствин медаль зүүлһв.
Правительствин нерн деерәс улсин эдл-ахун ветераниг болн билгтә дүрслүләчиг таңһчин селәнә эдл-ахун министр Санан Адьяев йөрәв. әрәсән Президент Владимир Путинә Йөрәлин бичгиг умшҗ өгәд министр, үнтә белгән бәрүлҗ өгв. Дүрслүллһнә эрдмәрн ах үүрнь болҗах скульпториг зурачнрин нерн деерәс Хальмгин зурачнрин Ниицәнә ахлач Виктор Дорджиев йөрәһәд, Дипломар ачлв. Петр Тазаев Ик Буурла района Хомутниковский селәнд төрҗ һарсмн. Дән эклхд көвүн хойр класс төгсәсн баһ настаднь дән эклсмн. Цааранднь тууврин 13 җилә зовлңгиг эктәһән эн эдлв. Түрүләд Новосибирск, хөөннь Омск областьд эн бәәсмн. Төрскн һазриннь нерн деерәс Петр Джиевичиг йирн җилин өөнләнь Ик Буурла района администрацин толһач Вячеслав Маслов йөрәв. Шиирмүдин хамгин өндр һазрт Шерет гидг бәәрнд төрсн улс билгтә улс болдгинь темдгләд, района толһач Петр Джиевичин һарар кегдсн үүдәврмүд района селән болһнд бәәхнь, җирһлд юн эс учрвчн тернь әмтнд омг өгч, иргчдән ицгтәһәр иткхд туслдгинь заав.
Сиврәс төрскн һазрурн хәрҗ ирснәсн авн хамцан шамлад, муурхан мартад Петр Тазаев таңһчан босхҗ авлһнд орлцсмн. Эгл механикас авн ЖБИ заводын директор болҗ төлҗсмн. Энүнә тосхсн гермүд ода күртл хотл балһсна кеерүл болҗахинь темдглҗ, Элст балһсна администрацин толһачин дарук Галина Васькина йөрәлин үгдән Петр Джиевичин ач-тусинь үнлв. Петр Тазаевин күч-көлснә үүлдврин үлгүриг өөдән үнләд, таңһчин тосхлтын министерствин әңгин һардач Инна Бамбышева йөрәлин үг келв. Тосхлтын халхар йилһән сәәнәр көдлҗ йовсн Петр Тазаев үүдәлтд чигн цуцрлтан уга көдлҗ йовхинь зурач болн олна үүлдәч Юрий Мазуров үлгүр кеҗ келв.
Хальмг Таңһчин сойлын ачта көдләч Иван Басангов Петр Тазаевин төвкндго седклинь темгләд, эн ямаран өвәрц күн болҗахинь, керг-үүлдврнь болн җирһлнь таңһчин тууҗла өөрхн залһлдатаһинь ончлҗ заав. Хальмгин нертә артистнр Иван Уланов болн Валентина Арсанова Петр Тазаевд йөрәлин үгән нерәдв. Тачин Анҗан теегин туск шүлг умшад, Валентина Чотлаевна эврәннь үүдәлтдән Петр Джиевич төрскн теегән үзүлҗәхинь темдглв.
Хальмг госуниверситетин ректор Бадм Салаевин зальта үг әмтиг сергәһәд, хальмг улсин билгтә үрд эврә җирһлин үүлдврәрн үлгүр болад, ардан талдан үйнр дахулад, буйсшго җирһлин залһлдан болҗахинь темдгләд, йиртә Петр Джиевич зун хавр үзҗ, ардан олн үйнр дахулҗ, оньдин җирһлин одн болҗ йовхинь йөрәв.
җирһлин хаалһнь амр эс болсна, Сиврт техникум төгсәһәд, шишлң эрдмтә специалист болҗ төрсн һазртан көдләд көдлмшч эрдм болһнар мергҗлтән өөдлүлдг бәәснә, сән рационализатормудын тоод йовснаннь, ВОИР-н хойрдгч съездд орлцсна, үүдәлтәр пеньст һарсн цагас авн эклҗ үүлдснә тускар Петр Джиевич Тазаев байринь хувалцхар ирсн улст ханлтан медүлхләрн келҗ өгв.
өөнин һәәхүл седклин сәәхн бәәдлд олн үр-иньгүд, таньл-үзл ирсн байрин бәәдлд давв.
Галина ХЕЙЧИЕВА