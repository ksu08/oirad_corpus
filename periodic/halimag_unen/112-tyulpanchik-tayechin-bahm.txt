«Тюльпанчик» - таңһчин бахмҗ
16-08-2014, 15:06 | Таңһчин зәңгс
Хальмг Таңһчин Толһачин үүл цаг зуур дааҗах Алексей Орлов «Тюльпанчик» ансамблин орлцачнрла болн һардврла харһв. Олн әмтн дунд ик тааслт олсн, билгтә кесг миңһн бичкдүдт эрдмин хаалһ сексн коллектив шидр Больгарьт болсн Нарт-делкән фестиваль - марһанд дәкнәс лауреатын нер зүүҗ, Гран-при, негдгч девсңгин хойр диплом авч ирсн өргмҗтә йовдлла ирлцүлҗ эн харһлт бүрдәгдв.
-Таңһчд нер туурсн «Бамб цецг» ансамбль бәәнә. Теднлә әдләр таңһчан туурулад. Билгән олн һазрт үзүлҗ йовх «Тюльпанчик» ода нер һарч йовхнь бахмҗта, - гиҗ Алексей Орлов келв. - Бичкн билгтнр ах үйин эрдмиг цааранднь делгрүлҗ йовхнь байрта. Тадниг эн күцәмҗлә үнн седкләсн йөрәҗәнәвидн.
Ансамблин балетмейстер, Хальмг Таңһчин искусствин ачта үүлдәч Людмила Толкачева фестивальд ямаран белдвр кегдснә, үүдәгч марһан ямаран кевәр давсна тускар тодрхаһар келҗ өгв. Кесг орн-нутгин бичкдүдин коллективс эн марһанд орлцв. Товчлгч өдр марһана ашмуд зарлгдсн кемлә йир үүмәтә болсиг тер темдглв.
Олн зүсн орм эзлсн коллективс зааһад, диплом бәрүлҗ өгәд бәәнә. «Тюльпанчикин» нерн һарчахш. Тиигҗәтл онц биичнрин марһанд нүр орм Анастасия Тодаева эзлснә тускар зарлхла бичкдүд байрлҗ хәәкрв. Цааранднь соңсад бәәтл, түрүн ормс эзлсн коллективс заагдв. Тагчг зогсчанавидн Дөрвн минут завср болад, Бичкдүдин йилһән сән коллектив «Тюльпанчик» ансамбль Гран-при шүүҗ авв гиҗ зарлхла, мана коллектив цугтан шуугад ниргәд, һаран деегшән өргәд, байрин дүн күңкнәд бәәв.
Эн фестивалин дәкн нег ончнь Болгарин нертә зурач сәәхн нег зурган шишлң мөрә гиҗ фестивалин саңгд йилһҗ өгсмн. Сән коллективиг зурач бийнь йилһх бәәсмн. Ансамблин художественн һардач Евгений Толкачев келсәр, цуг орлцачнр күләһәд, кен зургар мөрә авх гиҗ үүмв. Зурач Светозар Бечев «Тюльпанчик» ансамбльд зурган белгләд, Хальмгин бичкдүдин өвәрц билгинь темдглсн бас чигн байрта. Данил Джалыков, Алтана Галзанова, Айлана Пюрвеева, Басан Костиков болн нань чигн көвүд-күүкд Болгарь эднд йир таасгдсна тускар талдан һазрас ирсн олн бичкдүдлә үүрләд, теңгст сәнәр амрсна тускар эдн Таңһчин Толһачд келҗ өгв.
«Розы Обзора» нертә марһан мана бичкдүдт күцәмҗтә болн байрта болв. Ансамблин һардач Евгений Толкачев Болгаряс авч ирсн белгән - сәәхн хойр наадһаг Алексей Орловд «Тюльпанчикин» нерн деерәс бәрүлҗ өгв. Бичкдүдин билгиг делгрүлдг коллективд дөң болх тоолвран Таңһчин Толһач медүлв. Харһлтын чилгчәр «Тюльпанчик» ансамблин орлцачнр Алексей Маратович Орловла хамдан зурган цокулв.
Харһлтд Элст балһсна администрацин толһачин дарук Галина Васькина, сойлын заллтын һардач Вера Баденова, бичкдүдин эк-эцкнр орлцв.