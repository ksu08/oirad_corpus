һазадын орнд медрлән гүүдүлх
30-10-2014, 10:30 | Таңһчин зәңгс
Мана Хальмг госуниверситетд оютнрин болн багшнрин мергҗлтиг өөдлүллһнд һол оньг өгнә. Эн халхар таңһчин һоллгч вуз әрәсән федеральн программд орлцҗ 800 миңһн арслңга грант шүүҗ авв. Эн туст хоршасн дамшлтарн КГУ - н номтнр болн оютнр ЮФО-н вузмудын элчнрлә Элстд болх конференцд хувалцх. Тиигҗ өөдәнәр Хальмг университетин үүлдвриг әрәсән сурһуль-эрдмин болн номин министерствд үнлҗәнә,- гиҗ октябрин 27-д болсн оютнрин болн багшнрин селвлцәнд КГУ-н ректор Бадм Салаев темдглв.
Шүүҗ авсн грантын мөңгәр номин шинҗллт күцәҗәх оютнриг әрәсән болн һазадын орна талдан вузмудар нег сара эс гиҗ хойр долан хонга стажировкд йовулх шиидвриг КГУ-н һарвдр батлв. Тегәд ямаран халхар, ямаран күцлтәһәр эврәннь шинҗллтән кеҗәхән оютнр болн теднә номин һардачнр тордрхаһар келҗ өгч ректорин болн күүндвриг эклсн проректор Владимир Имеевин сурврмудт тодрха хәрү өгв.
- Стажировкд одх саната оютнр дунд университетин цуг факультетәр марһан болв, аштнь 16 күн һазадын орна болн әрәсән вузмудт одх мөрә шүүҗ авв. Университет оютнрин цуг һаруһинь даах, тегәд номин дамшлт авлһна үүлдврән өөдән кемҗәнд күцәҗ болхмн. Цааранднь тана кесн шинҗллт дипломин көдлмшин эс гиҗ магистрин диссертацин һоллгч әңгнь болх зөвтә, – гиҗ Владимир Имеев келв.
Дәкәд оютнр эдниг йовулсн кафедрин сүүрт стажировкин туск тооцаһан өгх, КГУ-н болн нань чигн сайтд терүнә тускар келҗ өгх. Болв йовхиннь өмн эдн селвлцәнд ахрар эврәннь шинҗллтин тускар келҗ өгв. үлгүрнь, педагогическ сурһуль- эрдмин болн биологин факультетин 5 курсин оютн Чингис Харитонов әәдрхнә государственн университетд одх.
Яшкульск районд учрҗах һазрин давсна кемҗән өөдлһнә болн һазр уснд авлгдлһна нәрн төриг яһҗ уурулхмб гисн халхар эврәннь номин көдлмшән цааранднь кехәр зуралҗана. әәдрхнә госуниверситетин географическ факультет эн халхар бас гүн учр -утхта номин үүлдвр күцәҗәнә. Тегәд бәәрн номтнрла болн оютнрла мана билгтә оютн дамшлтарн хувалцҗ эврәннь района төриг хаһлх арһ хәәхмн.
Тер мет хальмг филологин болн востоковеденя институтын оютн Цецен Надбитов США –н Нью Джерси штатд, Чиңгс хаана үүлдврт нерәдсн номин конференцд орлцҗ номтнрла болн оютнрла дамшлтарн хувалцхар седҗәнә.
Математикин болн физикин факультетин оютн Савр Гувуров өмн үзгин федеральн университетд одад, тенд хамгин шин туннельн микроскоп олзлҗ нанотехнологийин халхар нәрн шинҗллт кехәр зуралҗана. Тиим кевәр КГУ-н оютнр хамгин шин технологийсәр дамшлтан хоршаҗ, медрлән гүүдүлҗәнә гиҗ келҗ болхмн.
Гуманитарн болн естествен номин халхар талдан чигн оютнр әрәсән хамгин нертә вузмудт, тер тоод Ломоносовин нертә МГУ-д, һазадын орна Пекинск, Стамбулын университетд шинҗллтән кех. Тиим кевәр Хальмг университет эн вузмудла нөкцлтән өргҗүлҗ оютнрин белдвриг хамгин өөдән кемҗәнд күцәх күцл тәвҗәнә.
Түрвән һуна