Билгтә болчкад өнр Кекнохаевихн
05-07-2017, 15:11 
Эн җилин июнь сард Элстд "Хамгин сән
өрк-бүл" ("Семья года") гидг Цугәрәсән марһана региональн девсң болв. Целинн района Троицк селәнәс ирсн Николай Бембеевич болн Софья Сангаджиевна Кекнохаевихн эн таңһчин марһанд "Алтн өрк-бүл" гидг номинацд диилвр бәрв. Эн медәтнр олмһа, хурц келәрн, дуулдг, биилдг билгәрн, кезәңк авъяс-заңшалмуд меддгәрн марһана жюрин болн керг-үүлдврт хурсн улсин седкл авлҗ, байр-бахмҗ үүдәв. Седкл туссн иньгтәһән баһ насндан ханьцад, тәвн зурһан җилин туршарт нег-негнәннь седкл сәәхн медҗ, нег-негндән түшг болад җирһнә гисн басл ик хөв гиҗ сангдна.
Мана ах үйин улсин җирһлнь әдл. Фашистск деермчнрлә болсн дәәнә болн тууврин
җилмүдин күчр-күндиг эдн дааҗ йовсмн. Николай Бембеевичин болн Софья Сангаджиевнан бичкндк цагнь дәәнә, цааҗллһна цагт давсмн.
Николай Бембеевичин эцкнь Бембә Цеденович дәәнә өмн Ик Чонсас Элстүр өрк-бүләрн
нүүҗ ирәд, тоосхин заводт көдлҗ йовсмн. Көдлмштән маңнад йовҗ, нүүрлгч көдләчнрин тоод йовсн төләднь энүнә зургнь хотл балһсна Күндллһнә самбрт өлгәтә бәәсмн. Бронь бәәсн бийнь эврә сән дурар дәәнд мордҗ, Ростов балһс харслһна дәәлдәнд орлцҗ, әмнәсн хаһцсмн. Тер мет Николай Бембеевичин авһнь Саранка Цеденович дәәнд орлцҗ, Курск балһсна өөр-шидр зәңг-зә уга геедрв. Дәәнә өмн эн Шарту балһснд финансов эрдмәр сурһуль төгсәҗ, Элстд банкин залач болҗ көдлҗ йовсмн.
Тиигәд удан болсн уга, 1943 җилин декабрь сарин 28-д хальмгудыг Сиврүр тууврт йовулв. Ноһан Сянциковна Кекнохаева дөрвн үртәһән Новосибирск областин Барабинск района Таскаево селәнд тусв. 13 җилин туршарт тенд бәәв. Харм төрхд, Леня көвүнь Сиврин өлниг, киитиг дааҗ чадлго өңгрв. Коля көвүн экдән нөкд болад арвн негтәһәсн авн экләд көдлв. Сиврт эс кесн көдлмш гиҗ уга. Туһлмуд, үкрмүд, мөрд хәрүлҗ, һахас чигн өскҗ йовсмн. һазр хаһллһна, тәрә тәрлһнә, өвс хадлһна көдлмшт орлцсмн.
Цаг сольгдад, хальмгуд төрскн һазр-уснурн темцхлә, Ноһан Сянциковна көвүтәһән, хойр
күүктәһән Целинн района Ик Чонса селәнд ирҗ бүүрлв. һазртан ирсн даруһан Николай тосхлтын әңгд, пилорамд көдлҗәһәд, цергт мордад, Уральск цергә округд церглв. Дигтә-тагтаһар, үнн чик седклтәһәр, даавртаһар церглҗ йовсмн. Салдсмудыг ахр болзгт балһснур амрлһнд тәвнә. Нег сааҗ Николай балһснас хәрү цергә әңгүр йовҗ йовла. Төмр хаалһд бичкн күүкн наачасмн, терүг поезд дәврн гив. Николай үзәд, тер күүкиг төмр хаалһас тач авад, әминь аврв. Маңһдуртнь күүкнә эк-эцкнь энүг олад ханлтан өргсмн. Дигтә тер кемд цергә округин главнокомандующ ирсн бәәҗ, олна нүүрт ханлтын үг келҗ, төрскн һазрурнь амрлһнд тәвв. Цергәс бууҗ ирәд баахн Николай Целинн района "Ленинский" совхозд маши залачар көдлв. Амрлһна өдрмүдт үүрмүдтәһән Элст ордг бәәҗ. Нег тиим йовлһндан сәәхн чирә-зүстә, дуулдг билгтә Соня күүкнлә таньлдна.
Хальмгудыг цааҗла харһулсн цагт Софья Сангаджиевна Кекнохаева һунта бәәсмн. Эцкнь Сангаджи Эренценович болн авһнь Александр Эренценович Мучкаевихн дәәнә көлд орад, зәңг-зә уга геедрв. Эктәһән, ээҗтәһән, дү күүктәһән үстин района Барун селәнәс хәр киитн һазрур туугдад, Красноярск крайин Манск района Орешное селәнд тусв. Тер һазр төгәлңдән бүтү ө-шуһу-модта һазр бәәсмн. Сиврт Софья Сангаджиевнан һарлцсн ор һанцхн дү күүкнь өңгрҗ одв. Экнь мод белдлһнә күнд көдлмшт көдлҗ йовсмн. Тенд көдлҗәһәд, шав авсн учрар гиигн көдлмшт һарсмн. Колхозин конторт ахулачар көдлҗәхләнь өсәд ирсн Соня күүкнь нөкд болдг бәәсмн. Тиигәд дөң болҗ йовсн цагтан конторт көдлҗәсн күүкд күүнәс заалһад барлдг машинк цокдг дасҗ авв. Хөөннь эннь кергтә болв. Тууврт бәәсн цагтан Сонян экнь долан үртә белвсн залуд одна. Сиврт эднә өрк-бүлд үрн төрв. Хальмгуд төрскн һазр-уснурн темцхләрн, эднә өрк-бүл Яшкулин района Гашунск селәнд ирәд бүүрлв. Гиҗгтә күүкн Софья Элстд "Ремстройуправление" гидг предприятин асфальтн заводт көдлв. Дарунь энүг барлһна машинк цокҗ чаддгиг медәд, конторт сегләтр-машинисткин көдлмшт орулв. Софья эврә сән дурар үүлддг үүдәгч коллективд орад, билг-эрдмән һарһдг бәәҗ. үүдәлтин марһаст орлцҗ, ончрдг бәәсмн. Тиигәд марһаст ончрсн һурвн күүнд, тер тоод дуулдг билгтә баһ наста Соняд, "Бамб цецг" ду-бииһин ансамбльд ирәд көдлтхә гиҗ үрвр кесмн. Тиигәд энүнлә хамдан
көдлҗ йовсн Василий Калинкин болн Василий Шунгурцыков ансамблин ханьд орҗ биилдг болв. Нег дәкҗ Николай Элстд "Строитель" кинотеатрт үүдәгч керг-үүлдврт дуулҗасн Софьяг үзнә. Баахн күүкнд Николай көвүнә седкл тусв. Тиигәд баһчуд таньлдад, нег-негндән седклән өгәд, өрк-бүлән өндәлһсн болдг. Николай Бембеевич авалян түрүн болҗ үзхләрн ямаран ду дуулҗасинь ода чигн тодлна. Тиигхд баһ наста Софья дурна туск ду дуулсмн, энтн медәтнрин хамгин дурта дун.

Цаһан нуурин көвәд
Цах шовун цуглрна.
Цагин нег селгәнд
Чамлаһан хоюрн суухв, - гиҗ тер дуунд келгднә.

Еңсг дуута Софья нернь туурсн ансамблин ормд дуран өгсн көвүг шүүҗ авад, мордад, "Ленинский" совхозд одад бәәв. Энд Женя көвүнь болн Света күүкнь төрв. Дарунь Кекнохаевихн Софья Сангаджиевнан элгн-садн тал Яшкулин района "Гашунский" совхозур
нүүҗ һарв. Николай Бембеевич тер кевәрн җолачар, хөөннь газар тетклһнә слесаряр көдлв, Софья Сангаджиевна кадрмудын әңгд үүлдв. Гашунск селәнд Юра көвүнь, Наташа күүкнь
төрҗ, эдн дөрвн үртә болв. Софья Сангаджиевна хадм экән теңкән уга күндлдг билә. Хадм экнь Ноһан Сянциковна бердән насн-җирһлднь сән түшг болҗ йовсмн. Эдн хойр эгч мет, нег-негндән эңкр, хоорндан йир өөрхн бәәсмн.
Софья Сангаджиевна берк сәәнәр дуулдмн. Элгн-саднь, таньл улс ода чигн хүрмд, байрин нәәрт ямр нег авъяс күцәхлә, кезәңк ду дуулҗ өгтн гиҗ сурна. Келхд, хүрмд күргн авч ирсн дер йөрәхлә, иим үгмүдтә ду дуулна:

Җөөлкн булта дериһән
Җирһлин айсар дерлит.
Җил-насн хойраһарн
Җирһәд хамдан йовит.

Күүкн мордад һархла, элгн-саднь бас онц ду дуулхиг сурна. Тер кемд иим ду дуулна:

Бориһән тохад,
Сууһад мордый.
Болзган келит,
Соңсад мордый.
Ширдгән делгит,
Сууһад мордый.
Шикрән өгит,
Амсад мордый.

Альд көдлв чигн Николай Бембеевич олна бәәдл-җирһлд орлцад, әмтнә сә хәәһәд йовсмн. Олна бүртклһнә кергт, зарһд чигн олна элч болҗ орлцҗ, селән болн района советин депутатд суңһгдҗ, чинртә төрмүд хаһлҗ, әмтнә бәәдл-җирһл ясрулхар шунҗ йовла. Николай Бембеевич Софья Сангаджиевна хойр үзмҗтәһәр көдлҗ йовсн төләднь кесг Күндллһнә һашгудар, нань чигн ачлврмудар ачлсмн. Медәтнр олн дунд ик тоомсрта, күндтә улс мөн.
үгтә-күүртә, олнла таньлтта күүнд үр-иньгүд дала. Сәәхн заңта, үннч седклтә Николай Бембеевич кен негнднь сүв-селвгән өгнә. Дорас өсч йовх үйнрт төрскнч седклин сурһмҗ өглһнә кергт ик тәвц орулҗахинь темдгләд, Целинн района администрац Күндллһнә һашгар ачлсн болдг.
Николай Бембеевич болн Софья Сангаджиевна нег-негндән дөң болад, байр-зовлңгиг әдл хувалцад, дөрвн үрән өскв. Арһ-чидлән әрвллго көдлҗ дассн эк-эцкнь кезә чигн олна нүүрт йовдмн. үрн-садндан эдн йирин үлгүр болдмн. Күүкднь эк-эцкиннь седкл дахсн номһн, сән заңта улс болҗ өсв. Кен ахан күндлтн, олн әмтнлә ээлтә бәәтн гисн эк-эцкин сурһмҗар
күүкднь эндр өдр күртл бәәнә.
Софья Сангаджиевна Николай Бембеевич хойр наснаннь туршарт олн әмтнд дөң болҗ, цаһан седкләсн тусан хальдаҗ йовсмн. Көгшрх насндан эдн күүкдиннь килмҗтә хәләврт бәәҗ, эднә хөв-кишгт багтҗ йовна. Долан ач-зень, хойр җичнь чееҗднь нар урһана. Насн-җирһлиннь туршарт чик седкләр йовсн улсин җирһл иим сән-сәәхн болна гисн санан эн хойр медәтлә күүндсн саамд орна.

Маргарита АРЗАЕВА