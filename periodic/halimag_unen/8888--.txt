Күслдән күрдг Римма Бадмаева
06-10-2018, 09:46 
Мана таңһчд нертә, дамшлтта, нер туурсн хальмг келнә багшнр олн. Теднә негнь Римма Ямановна Бадмаева. Эн өдрмүдт, дигтәһәр келхлә, октябрин 7-д далн җилин өөнән мана ицгтә үр темдглҗәнә. Киитн Сиврин һазрт олн үртә өрк-бүлд доладгч күүкн болад 1948 җилд төрсмн.
Римма Ямановнан тускар цөөкн бүлән үгән бичхәр бәәнәв, яһад гихлә эн күүкд күүг баһ наснаснь авн меднәв. Хол 1974 җилд таньлдлавидн, ода күртл үүрлҗ йовнавидн. Җирһлин хаалһдан иим цаһан седклтә күүнлә харһсндан кезә чигн байрлнав. Көдлмшин халхар, җирһлин чигн йирин кергәр сүв-селвгән өгч, дамшлтарн хувалцҗ, эс медсн тоотым цәәлһҗ, чиклҗ йовна.
Багш болхар бичкнәсн авн бийдән күсл тәвҗәсмн. Тернь учрта, яһад гихлә эцкнь Яман Анджураевич Анджураев олн җилдән Цаһан Нуурин школд эклц классин багш болҗ көдлҗ йовсмн. Тиим үлгүр күүкнднь ик урмд өгчәснь лавта, тиигчкәд Римма бичкнәсн авн билг-эрдмтә, олн тоотар соньмсдг күүкн бәәсмн.
Красноярск крайин Ужур балһснд негдгч класст орад, төв ухата келәрн олн әмтиг өврүлдг бәәсмн. Хөөннь төрскн һазртан ирәд, сурһулян Цаһан Нуурин школд төгсәсмн. Күүкн өсәд-босад, тааста кергән шүүҗ авх цаг ирв. Нег чигн кемд алмацлго Хальмгин Харти Кануковин нертә багшнрин училищт орв. 1971 җилд сурһулян төгсәһәд көгҗмин багш гисн диплом һартан авв. Төрскн школдан көгҗмин багшар ирҗ көдлв. Селәнә күүкдт ду-би дасхад, олн марһаст орлцад, эрдмин кемҗәг өөдлүлҗ йовсн болдг.
Цаг давад, баахн күүкн тааста, дурта күүһән дахад, хәрд һарад үстин района Смушковое селәнд көгҗмин багшар көдлв. Хөөннь медрлән гүүдүлхәр седәд, көдлн бәәҗ Хальмг госуниверситетин филологическ факультетд орад, орс келнә болн литературин багшин эрдмтә болв. Олн җилдән хальмг келнә болн литературин багш, директорин дарук, хөөннь Смушковое селәнә 8 җилә школын директор болҗ көдлв.
Дәкәд эднә өрк-бүл Элстүр нүүҗ ирв, Римма Ямановна сурһуль-эрдмин министерствин келн-улсин әңгд көдлҗ йовад, цааранднь терүнә седклд өөрхн көдлмшиг багшнрин мергҗлт өөдлүллһнә институтын хальмг келнә болн литературин кафедрт олҗ авад, тендән методист болҗ көдлв. Багшнрин мергҗлт өөдлүллһн - ик чинртә, дааврта көдлмш. Хальмг келнә, эклц классин багшнрт, ээҗнрт, сурһмҗлачнрт мергҗлтинь өөдлүлҗ сән белдвртә лекц кехин төлә кесгинь медх, умшх кергтә бәәсмн. Нег үлү теднлә күүндҗ, сүв-селвгән өгч, ухан-тоолврарн хувалцдг саам тасрхан угаһар харһдг билә.
Баахн багш, сурһмҗлач болһнд урмд өгәд, кеҗ-күцәсинь үнләд йовхла бас амр керг биш гисн ухан орна. Тер хоорнд методическ материалмуд бичәд олн багшнрт кергтә тоотынь цаглань белдҗ, барлҗ йовла. Дамшлтта методист арв һар методическ дөңцл, дегтр барт белдҗ һарһв.
Төрскн келндән хару, хурц, олмһа келтә Римма Ямановнан ховр билг-эрдминь "Седклин айс" гидг баахн дегтрәс меднәвидн. Бичсн шүлгүднь, йөрәлин үгмүднь олн элгн-саднднь, үүрмүдтнь оньдин ик байр-бахмҗ болна. Насн-җирһлән сурһуль-эрдмлә залһлдулсн күн Римма Ямановна бийән хөвтә күүнд тоолна. Хальмг кел даслһиг гиигрүлхин, чинринь өөдлүлхин төлә баһ биш көдлмш күцәҗ йовна. Эндр өдр күртл радион, телеүзлин көдләчнрлә харһад, соңсхвртнь орлцад, төрскн келнә төрәр күүндвр кенә.
Римма Ямановнан кеҗ-күцәсинь, багшин көдлмшинь таңһчин болн орн-нутгин һардвр өөдәнәр үнлсинь олн ачлврнь герчлҗәнә. әрәсән сурһуль-эрдмин йилһән сән көдләч, Хальмг Таңһчин ачта багш, күч-көлснә ветерана өөдән нер зүүсмн, кесг һашгар ачлгдсмн.
Римма Ямановна өрк-бүлән чигн теҗәҗ Николай Эрдниевичлә хамдан ни-негн бәәҗ Валера көвүһән ухан-седклән негдүләд өскҗ йовла. Болв хальмгин келсн үг бәәдг - күн негәр йовдго, харм төрхд, герин эзнь эрт сәәһән хәәв. Көвүһән сурһх, көдлмшән кех дааврта кергән Римма һанцарн дааҗ йовв. Кедү күнд болв чигн күслдән күрв. Ода эн күндтә күүкд күн хөвтә эк, ээҗ, Валера көвүнь эцкиннь нер дуудулҗ таңһчдан нертә, тоомсрта, медрлтә күн болв. Өдгә цагт Валерий Бадмаев Хальмг университетд багшлҗ философск номин доктор, профессор, кафедрин һардач болҗ көдлҗ йовна.
Хойр ач күүкнь, нег җич күүкнь ээҗән байрлулҗ җирһлин байр-бахмҗ болад йовна.
- зКүндтә Римма Ямановна, зүркни седкләсн ончта өөнләтн таниг йөрәҗәнәв.
Авсн наснтн өлзәтә, цаһан хаалһта болҗ,
Ач иктә ээҗ ут наста, бат кишгтә болҗ,
Толһа деертн шар нарн мандлҗ
Көлитн көк ноһан ораҗ йовтха!
Сансн тоот номин күчәр бүттхә.
Көвүн-бердән, ачнр-җичнртән, элгн-садндан
Одачн олн җилдән түшг, нүдн-амн болҗ
Гем-шалтг уга, толһа менд җирһҗ йовтн!
ИВАНА Надежда,
Элст балһсна Орс келн-улсин
гимназин хальмг келнә багш