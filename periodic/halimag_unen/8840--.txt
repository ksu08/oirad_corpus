Газетмүдин электронн архив бүрдәгдх
02-10-2018, 11:13 
әрәсән номин академин Хальмг номин Цутхлңд Хальмгин барин һарцсин электронн архив (полнотекстовая база данных газетного корпуса Калмыкии) бүрдәлһнә көдлмш эклҗәнә. Хойр шаху сарин эргцд хойр миңһн статьяг электронн кевд орулсмн. Энүнд "Хальмг үнн" газетин 1957 җилд барлгдсн тойгудас авгдсн материалмуд бас орв.
Хальмг номин Цутхлңгин дегтрин саңгин болн архивин һардач Александра Баянован келсәр, электронн архив мана олна экономическ, политическ, сойлын болн эрдм-сурһулин бәәдл-җирһл шинҗллһнд туста болхмн. Яһад гихлә социологуд, этнографмуд болн фольклористнр энүг олзлад эврә шинҗллһнә көдлмшән кеҗ чадхмн.
"Газетн репортаж болһн электронн архивд салу орулгдна. Эн материал ямр тойгт, ямр халхднь ордгнь, нернь ямаран болдгнь, кен түүрвәчнь болн нань чигн тоотс заагдна. Эн архив зуг номтнрт биш, мана улсин сойл, тууҗ, авъяс-заңшалар соньмсчах цуг улст соньн болхмн", - гиҗ Александра Баянова келнә.
Өдгә цагин шин эв-арһс олзлҗ газетмүдин статьясиг электронн кев-янзд оруллһна көдлмшиг амрар болн шулуһар кехд туслна. Урднь оргтехник олзлх кергтә бәәсмн, тегәд иим көдлмш дашката болдг билә. Ода болхла смартфонас нань юмн керг уга. Ода деерән 1957 җилд һарсн "Хальмг үннә" цуг тойгуд номин Цутхлңгин серверт орулгдсмн. Дарунь электронн архивин цуг материалмуд интернетд орулгдх.
"Хуучн газетмүдин тойгудыг электронн архивд барлҗ олна оньгт тусхалһн эркн чинртә көдлмш болҗана. Зуг түрүн болҗ тууҗар болн журналистикәр соньмсдг улст кергтә. Хальмгуд Сиврәс ирәд, эврә таңһчан яһҗ босхснь, селәнә эдл-аху, промышленность болн нань чигн халх яһҗ делгрҗәснь, эн цуг тоотыг "Хальмг үннә" халхст олҗ болна", - гиҗ әрәсән номин академин Хальмг номин цутхлңгин нүүрлгч номин көдләч Дарина Гедеева келнә.
АЛЕКСәН Санҗ