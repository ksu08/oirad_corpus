Төрскн һазртан нерәдсн үүдәврмүд
03-11-2018, 09:23 
Хальмг Таңһчин күндтә иргн, таңһчин билгтә болн нертә скульптор Нарн Эледжиевин өөнин һәәхүл октябрин 25-д секгдв. Н. Пальмовин нертә Келн-улсин музейд Хальмгт бәәтхә, Цуг әрәсәд, һазадын орнд чигн нер һарсн билгтин үүдәврмүдин экспозиц олна оньгт тусхагдв.
Нарн Яковлевичин байринь хувалцхар олн улс ирв. "Бамб цецг" ансамблин көгҗмин баг татсн айсмуд цугтад ик сергмҗ үүдәв. Диана Босхомджиеван дуулсн хальмг дуд чигн Нарн Эледжиевин болн энүнә үүрмүдин, өөрхн улсин байринь улм икдүлв.
Бурхн Багшин Алтн сүмин ах багш Анҗа гелң ончта өөнләнь йөрәһәд, әрәсәд, Моңһлд, СНГ-н нутгудт Дала ламин күндтә элч Тэло Тулку ринпоче илгәсн йөрәлиг умшҗ өгв. Хальмг зурачин үүлдвриг шаҗн лам йир өөдән үнлҗ, таңһчин оюни җирһлд терүнә орулсн тәвцинь темдглҗ, үүдәгч ик күцәмҗ дурдв. Таңһчин Толһачин администрацин һардачин дарук Бова Городовикова скульпториг йөрәв. Санкт-Петербургин художественн-промышленн университетәс (урднь В.Мухинан нертә училищ, терүг цагтан Н. Эледжиев төгсәсмн), әрәсән зурачнрин Ниицәнә Өмн үзгин әңгәс болн нань чигн һазрас Нарн Яковлевичин нернд йөрәлин суңһуг ирв. Хальмг Таңһчин Улсин Хуралын (Парламентин) депутат Ольга Бадма-Халгаева Парламентин Ахлачин йөрәлин бичг умшҗ өгв.
Хальмг Таңһчин сойлын болн туризмин министерствин нерн деерәс министрин дарук Николай Санджиев йөрәлин үг келв. Элст балһсна администрацин нерн деерәс Нарн Яковлевичиг ончта өөнләнь Галина Васькина йөрәв. Олн җилдән ээм-ээмән түшлдҗ, көдлҗ йовх үүрнь, нертә скульптор Владимир Васькин нерәдәд шишлң келвр бичснь ик тааслт олҗ, өр җөөлн болв. Келн-улсин музейин директор Ирина Мучаева, Хальмг улсин шүлгч Вера Шуграева, зурачнр Цебек Адучиев, Степан Ботиев, олн җил үүрлҗ йовх Юрий Деев, Хальмгин зурачнрин Ниицәнә ахлач Виктор Дорджиев ончта өөнләнь йөрәв. Нертә зурач Николай Шиняев үүрән үнн-седкләсн йөрәҗ, кесн тоотынь өөдән үнлҗ, шин күцәмҗ дурдв. Скульпторин үүлдврт насн туршт өөрнь йовҗ, байр-зовлңгинь хувалцҗ үрдинь өсксн авальднь Зоя Басанговнад цугтан ханлтан өргҗ, ач-тусинь үнлв.
РСФСР-ин ачта зурач, Хальмг Таңһчин күндтә иргн Нарн Эледжиев байринь хувалцхар ирсн цуг улст үнн-седклин ханлтан өргв. Таңһчин сойлын җирһлд орулсн ик тәвцинь темдглҗ, ик көшәс хотл балһсна болн селәдин уульнцст босхҗ, Хальмгт скульптур делгрҗәхинь үүдәврмүдәрн медүлсн зурачин үүлдврлә олн улсиг таньлдулҗ, эн сәәхн асхниг музейин директорин дарук Ирина Новомлинова залҗ давулв.
ҖИРһЛИН Кермн