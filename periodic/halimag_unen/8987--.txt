Дрепунг Гоманг хурлын гелңгүд мандл тосхҗана
17-10-2018, 11:19 
Дрепунг Гоманг хурлын гелңгүд октябрин 9-д Хальмг Таңһчд ирв. Ноябрин нег шин күртл таңһчд бәәһәд, райодар йовад, шаҗна йосрхл күцәһәд, номин цәәлһвр өгәд, ик мөргүлмүд кехмн. Нер һарсн хурлын гелңгүд ода Лаганьд шаҗна номиг цәәлһҗ йовна. Октябрин 18-с авн Элстд Дрепунг Гомангин гелңгүд ном умшҗ, мандл тосххмн. Буддийск философин туст гүн медрлтә, ик дамшлтта сурһмҗлач Лобсанг Ярпель ринпоче гелңгүдиг толһалҗ ирв.
Дрепунг Гоманг хурлын делегац әрәсәд сентябрин эклцәр ирсмн. Москва, Казань балһсдт, Тыва Республикд, Əәдрхнә областьд давсн сарин йовудт "Төвдин сойлын Өдрмүд" бүрдәҗ давулв. Долан хонгтан Лиманд шаҗна йосрхл күцәһәд, әмтнлә Яр-Базар, Зензели селәдт харһлт кеснәннь хөөн, гелңгүд Хальмгт ирв. Лаганьд төвдин гелңгүд Хаягрива бурхна мандл тосхв. Дәкәд болхла, шаҗна номин ул-сүүриг цәәлһгч лекцс умшв. Өрүн болһн Лаганя хурлд ик мөргүлмүд кегдҗәв. Гелңгүд хувагдад, нег әңгнь Джалыково селәнд, хойрдгч әңгнь Улан Хол селәнд одад, ном умшв.
Элстд Бурхн Багшин Алтн сүмд төвдин гелңгүд Манзшрин гегәнә мандлыг октябрин 18-д эклҗ тосхҗана. Тиигәд ноябрин нег шин күртл өдр болһн хурлд ик мөргүлмүд болҗахмн. үдин хөөн лекцст ирҗ, әмтн медрлән гүүдүлх таал учрҗана.
Энүнәс нань зәрм гелңгүд райодар йовҗ, ном умшҗ, цәәлһвр өгхмн. Иигәд, октябрин 20-д Ноһан Дәркин мөргүл Городовиковскд болхмн. Октябрин 21-д Цаһан Нуурт \u201cПуджа\u201d гидг шаҗна йосрхл күцәгдхмн. Октябрин 25-31-д төвдин гелңгүд Баһ Дөрвд селәнд шаҗна йосрхл күцәҗ, ном умшҗ, әмтн дунд цәәлһвр өгхмн. Делегацин ханьд эмч йовна. әмтн төвдин эмчд Пента Церингд бийән үзүлҗ, эрүл-мендән батлх таал бас учрҗана.
Ашлад келхлә, Бурхн Багшин Алтн сүмин "Дрепунг Гоманг Цутхлң" болн "Сохраним Тибет" саңгин үрврәр төвдин ик хурлын гелңгүд әрәсәд ирҗ, шаҗнд шүтдг улст ном умшҗ, шаҗна цәәлһвр өгнә.
УШКАНА Сувсн