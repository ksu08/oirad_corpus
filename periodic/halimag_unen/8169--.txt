Шаҗна номин оюни герл
29-05-2018, 10:54 
Сүмин магтал
Шаҗн Хальмгт сойлла, улсин тууҗла залһлдата болдгинь онц зааһад, келн-әмтнәннь сойл, көгҗмин зевсгүдинь мартуллго хадһлсн деерән, тедниг делгрүлдгин арһ хәәх кергтәһинь темдглв. Иим седклтәһәр цөн җил хооран хальмгудын һол көгҗмин зевсг болгч домбриг мартуллго, терүнд баһчуд оньган тусхаҗ, ах үйнрәс домбр цокдгиг авад, кезәңк эрдмән мартуллго наадк өсч йовх үйнртән күргҗ медүлх төсв үүдәсмн. Тиигәд домбрчнрин концерт хурлын талвңд кех болсмн. Түрүн болҗ 2015 җилд болсн концертд 330 домбрч орлцсн билә. Эн седвәриг дөңнәд, бүрдәмҗин көдлмш кеҗ һардсн Савр Катаевин шунлтыг шаҗн лам темдглв. Бурхн Багшин ачинь темдглх, Бурхна һурвн эрдньд көгҗмин белгән нерәддг байрин эклц тиигҗ тәвгдсмн. Дарук җилднь 550 көгҗмч эн байрт орлцв. Эн җилә көгҗмин белгт домбрчнрла хамдан талдан чигн көгҗмчнр, ут тоодан 700 күн орлцҗана. Дәкәд болхла дуучнр орлцҗ, 1000 күн эн җил көгҗмин белгән Бурхна һурвн эрдньд нерәдв. Шаҗна төрәр һарсн шин үүдәврмүдиг эн өдр таңһчин соңсачнр соңсв. Тернь Манҗин Аркадин үүдәвр. Дәкәд болхла, Хальмг радион көрңгәс одсн "Сүмин магтал" гидг көгҗмин үүдәвриг Савр Катаев янзлулҗ шинрүлҗ олна оньгт тусхав. Бурхнд нерәдсн номиг көгҗмлә ниилүлҗ дуулсинь, дәкәд болхла тернь Бурхн Багшин келәр - пали келәр дуулгдснь йир өврмҗтә болв.
Шаҗна үүлдәчнрин болн номтнрин залһлдан
Май сарин эклцәр Энткгин һазрт Дала ламин һардврт бурхна номиг цәәлһдг үүлдәчнр болн өдгә цага номтнр харһҗ селвлцсн номин конференц болсмн. әрәсән өдгә цага номтнр шаҗна үүлдәчнрлә хойрдад харһҗана. Нәрн болн җирһлд үзгдәд уга бәәдллә харһсн өдгә цага делкәд хаһлх шин төр олн болҗана. Зовлңдан даргдад, уруддг, һарчах шин некврмүдлә эс ирлцсн улс кесг гемд авлгдад, кесгнь әмәрн шордҗана. Нәрн иим бәәдлд бийән яһҗ харсҗ авхан медлго бәәх, ухаһарн хүврҗәх цагт зәрм гем-шалтгин учрнь медгдлго бәәнә. Зәрм тоотыг шинҗлҗ, чик шиидвр олхд амр биш. Европд, тер тоод әрәсәд, тиим гемиг ик зуудан эмин дөңгәр эдгәҗ авхар зүткнә. Тиим эв-арһ кесг гемиг эдгәҗ чадҗахш. Тегәд номтнр хәәвр кеҗәнә. Күүнә ухан-седкллә залһлдата гем-шалтгиг шаҗна номар эдгәҗ болх дамшлтыг ламнр, гелңгүд, зурхачнр хоршасн бәәнә. Бурхн Багшин номин философск болн номин халхднь өдгә цага номтнр ик оньган өгчәнә. Эн туст хамцу хәәвр келһнд сүл цагт зөвәр темдгтә ишкдл кегдв. әрәсән номтнр-нейрофизиологуд, биологуд, психологуд, олн халхин эмчнр номтнрин харһлтд орлцҗ олн төрәр селвгәрн хувалцв. әрәсәд, Моңһлд болн СНГ-н орн-нутгудт Дала ламин күндтә элч болад Тэло Тулку ринпоче иим залһлдаг батллһнд, шаҗна философин күчинь олнд медүллһнд ик көдлмш кеҗәнә.
Дорҗ җодвин цәәлһвр
Дарук сард Дала ламин гегән Рига балһснд шаҗна номин цәәлһвр өгхмн. Шаҗнд шүтдг олн улс терүнд җил болһн орлцдгнь сән авъяс болҗана. Эн җил чигн Хальмг Таңһчас 650 күн одад орлцхмн. Шаҗн ламин келсәр, терүнә төлә Цутхлң хурлын көдләчнр бүрдәмҗин көдлмш кеһәд, долан автобус нәәмәдләд, тер улсиг Ригад күргҗ номд орулхмн. Таңһчас номд орлцҗах улсас нань, әрәсән талдан һазрт бәәх хальмгуд Ригад ирҗ номин цәәлһврт орна. Ик зуудан миңһнәс зөвәр олн хальмгуд Ик Багшла харһҗ номднь орхмн. әрәсәд олн зүсн учрар Дала ламин гегән ирҗ чадшго болҗана. Тегәд хоша бәәх нег орн-нутгт Ик Багш ирҗ, шаҗнд шүтдг улсла харһҗ ном хәәрлдгнь ик чинртә йовдл мөн. Номин цәәлһвртән Дала ламин гегән Дорҗ җодвин цәәлһвр өгхнь хальмгудт йир өөрхн болхмн. Юнгад гихлә хальмгудын өрк-бүлмүдин ик зууднь Дорҗ җодв бәәнә.
Иигәд журналистнрла кесн күүндвртән Хальмгин шаҗн лам Дала ламин гегәнә күндтә элч болҗ кеҗәх көдлмшин зәрм халхлань цугтаһинь таньлдулв.
Галина ХЕЙЧИЕВА