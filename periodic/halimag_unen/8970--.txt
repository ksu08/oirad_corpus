Көлснь шиңгрсн һазр - Аршан Булг
16-10-2018, 11:27 
Целинн района Аршан Булг поселкд ирсн улс хамгин түрүнд селәнә сән бәәцин таалыг оньгтан авна. Энтн социальн-сойлын болн бәәцин объектс, өдгә цагин сойлын Гер, әмтәхн усна сурвлҗн, хату девскртә хаалһ, хойр давхр ик школ\u2026 Цуг эн тосхлтыг бүкл һучн җилин туршарт "Западный" совхозин директорар көдлсн Петр Костюк үүдәсн болдг.
Келхд, эн җил Петр Фомич мана совхозд көдлхәр ирснәс авн дигтә 60 җил болв. Украинәс ирсн баһ наста специалист түрүләд хойр җилдән малын эмчәр көдлҗ йовла. Дарунь 1960-ч җиләс авн 1991-ч җил күртл "Западный" совхозиг һардла. Бәәрн улсин тоолврар, тер цаг селәнә тууҗд онц орм эзлҗәнә. Яһад гихлә тиигхд хальмгуд Сиврәс хәрү төрскн теегүрн нүүһәд ирҗәлә. Бәәдг гермүд күртлго әмтн үүмҗәсмн. Тегәд Костюк эн төрт ик оньган тусхаһад, өдр-сө уга гилтә көдлдг бәәсмн. Аштнь совхозд ахр цагин болзгт бүкл уульнцс тосхгдв. Хөөннь совхозд өдгә цагин некврлә ирлцҗәдг хойр давхр дундын школ, хот уудг гер, селәнә сойлын Гер, больниц, совхоз күртл хату девскртә хаалһ тосхгдла, әмтнә герт усн болн газ орулгдв.
60-ч җилмүдәс авн совхозд бод мал борддг комплекс үүлдҗәлә. Предприять мана таңһчд бәәтхә нам бүкл орн-нутгт чигн нүүрлгч дамшлтын школ болҗ зөвтәһәр тоолгддг бәәсмн. Энүнә тускар тиигхд партин Целинн райкомин негдгч сегләтрәр үүлдҗәсн Иван Боваевич Мантаев иигҗ келнә: "Заһсн үкхлә - яснь үлддг, залу өңгрхлә - нернь үлддг. "Западный\u201d совхозин мал борддг комплекст арвн миңһн шаху толһа бүрү бордҗала. Нег дәкҗ мана таңһчур СССР-ин Министрмүдин Советин Ахлачин негдгч дарук Зия Нуриевич Нуриев ирәд, Басан Бадьминович Городовиковла хамдан мана совхозин мал бордлһна комплексиг хәләсмн. Хашаднь орад тарһн малыг үзчкәд, Нуриев Городовиковд иигҗ келсмн: "Басан, бидн нүүрлгч дамшлт хоршахар хол Канадур однавин. Энд, Хальмгт болхла, тана көвүд теднәс деерәр көдлдг бәәҗ!"
Петр Фомич шулун-шудрмг, үгтә-күүртә күн билә, цаһан седклтә һардач бәәсмн. 60-ч җилмүдин чилгчәр Костюк совхоздан школ бәрхәр шиидв. Зуг тиигхд тосхлтын организацс ховр бәәсмн. Тиигхлә Костюк "Межколхозстрой" трестин ахлач Григорий Полоусовд одад, терүг совхозур дуудҗ, байрин бәәдлд күндтә пионерт терүг шиидснә хөөн школ экләд тосхгдад бәәв".
Мал бордлһнас болн тәрә тәрлһнәс нань совхозд хөд, аң, шовуд асрдг бәәсмн. Чолу эд-бод кедг завод, үснә болн колбасн цехмүд үүлддг билә. үвлин кемд эдл-ахуд хулсар плиткүд кеһәд, зунар болхла шаврар саман тоосх цокдг билә.
Урднь совхозин партийн организацин сегләтрәр көдлсн Иван Соков Костюкиг бас бүләнәр тодлдг билә. Терүнә келсәр, Петр Фомич хальмг теегт йир дурта бәәсмн. Хаврин кемд бальчгар 5-6 дуунад йовһар одад, төл авлһна көдлмш яһҗ давҗахинь хәләдмн.
һуч һар җилин туршт совхозан нүүрлгч кевәр һардсна төлә Петр Костюк Күч-көлснә Улан Тугин, Күндллһнә темдгин орденмүдәр, кесг медальмудар ачлгдла, терүнд "Хальмг АССР-ин ачта зоотехникч" болн "СССР-ин сурһуль-эрдмин йилһән сән көдләч" гидг ачта нерд зүүлһгдлә.
Эгл улст нөкд болхар кезә чигн зүткдг бәәсмн. Терүнә нилчәр хөөчнр М.Д.Улюмджиев, В.Д.Боваев, Ш.С.Вашаев, Б.М.Магомедов, ах малч Э.Б. Тюменов, механизатормуд А.И.Давыдов, П.У.Надбитов, М.Я. Лысенко, С.Г.Гавиров, С.А.Худольчаев, И.И.Криворучко, мелиоратормуд В.И.Радюкин, А.М.Кичиков, В.И.Олдин, тосхачнр Ц.О.Ностаев, Д.Б.Ходжигоров, С.Ш.Бадмаев болн нань чигн көдлмшчнр СССР-ин күч-көлснә медальмудар болн орденмудар ачлгдла.
Харм төрхд, Петр Фомич күнд гемин уршгар 75 насндан күрлго 2005-ч җилин октябрь сарин 20-д сәәһән хәәлә. Аршан Булг селәнә улс һардачан мартхш. 2006-ч җилин июнь сарин 12-т селәнә сойлын Герин эрс деер Петр Костюкд нерәдсн санлын самбр углҗ тәвсмн. Терүнә нериг поселкин нег уульнц зүүҗәнә. 2009-ч җилд Целинн дундын школын седвәрәр Петр Костюкин санлд нерәдсн "Добрый след в истории села" гидг нертә дегтр барас һарла.

ШААКУН Василий