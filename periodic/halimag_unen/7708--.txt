Номтын өөнд нерәдгдв
03-04-2018, 09:28 
- Хальмг университет бүрдәлһнд, терүг делгрүллһнд ик тәвцән Санал Батыевич Бадмаев орулсмн. Экономическ номин доктор, профессор, әрәсән номин ачта көдләч, Хальмг Таңһчин номин ачта көдләч, Хальмг Таңһчин күндтә иргн гисн өөдән нер эн зүүнә. Кесг җилин туршарт Хальмг Таңһчин экономикин тууҗ шинҗллһнә ик кемҗәтә көдлмш эн күцәҗәнә, мана таңһчд болн орн-нутгт ном делгрүллһнд ик нилчән Санал Батыевич күргсмн. Таңһчин зака тогтагч йосна органмудт депутат болҗ эн үүлдҗәсмн, комсомолын Элст балһсна комитетиг һардҗ йовсмн.
Орн-нутгин кесг университетд профессор Бадмаевиг меднә, яһад гихлә проректор көдлҗәсн саамд талдан региона вузмудла нөкцлтиг гүүдүлҗ хальмг вузин багшнрин мергҗлтинь өөдлүлҗ йовсмн. Санал Батыевичин дөң-тусар хальмг баһчуд-инженермүд талдан вузин аспирантурт орад, техническ номин түрүн кандидатнр болад, 1970-ч җилмүдин эклцәр Хальмг университетд ирҗ көдлсмн, - гиҗ номтын намтрин тускар ректор Бадм Салаев тодрхаһар келҗ өгв.
Эн конференцд Дагестанас, Ар үзгин Осетяс, Ростовин, Əәдрхнә, Волгоградын болн нань чигн областьсас, Казахстанас, Беларусяс болн талдан чигн орн-нутгудас номтнр ирҗ орлцҗана, тер тоод номин доктормуд болн кандидатнр, таңһчин министерствин болн ведомствин элчнр, урднь Хальмг ГУ-н ректор болҗ көдлҗәсн экономическ номин доктор, МАДУ-н профессор Кирилл Савченко-Бельский, Хальмг ГУ-н профессормуд, багшнр, аспирантнр болн оютнр орлцв.
Цааранднь Элст балсна толһач, балһсна депутатнрин хургин ахлач Вячеслав Намруев ончта өөнлә Санал Батыевичиг йөрәһәд, Элстиг өргҗүллһнд номтын орулсн ик тәвцинь темдгләд, "Элст балһсна өмн бәрсн ач-тусин төлә" гидг темдгәр профессор Санал Бадмаевиг ачлв. Дәкәд Хальмг ГУ-н ректор Бадм Салаев таңһчин правительствин болн Улсин Хуралын (Парламентин) Йөрәлин бичгүдиг умшҗ өгв.
Дәкәд Санал Батаевичиг таңһчин социальн харслтын министр Марина Ользятиева болн сурһуль-эрдмин болн номин министрин дарук Герман Санджарыков, бичкдүдин зөв харслһна күцц зөвтә элч Ольга Умгаева, Əәдрхнә техническ университетин профессор Р.А.Набиев йөрәҗ, эднә йосна органмуд университетлә өргн нөкцлт күцәҗәнә, иргчдән керглгдх специалистнриг эндр өдр Хальмг ГУ-н нилчәр белдхәр шунҗана, 50 җилдән ах школын делгрлтд орлцҗ йовх билгтә номт Санал Бадмаевин тәвц эн кергт ик гиҗ эдн темдглв.
Дәкәд өдгә цагт Хальмг университет региона социальн делгрлтд ямаран тәвцән орулҗахин тускар профессор Бадмаев номин конференцин йовудт илдкл кев. Өдгә цагт то-дигин (цифровой) экономикин делгрлтд һол оньган өгх кергтә. Тернь өдгә цагин Интернет, компьютерин технологий өргҗүллһнлә залһлдата гиҗ заав. Шин то-дигин технологийсин ул деер орн-нутгиг болн экономикиг улм түргәр делгрүлҗ болҗана. Тер цагт улм ик то шин эрдм керглгдәд бәәх, тегәд университетин нилч икдхнь лавта гиҗ профессор келв. Шин цифровой экономикин төлә шин кадрмуд белдх кергтә, тиим кевәр ах школын тәвцнь иргчдән өсәд бәәх.
Цааранднь Волгоградск госуниверситетин профессор В.В.Курченков сетевой нөкцлт теднә вузд яһҗ күцәгдҗәхин тускар тодрхаһар келҗ өгв. Хальмг ГУ болн Волгоградын ГУ хоорндк нөкцлтиг гүүдүллһнд ик нилчән профессор Бадмаев күргв гиҗ гиич темдглв. Терүг цааранднь делгрүлх сән таал бәәнә, хальмг профессормуд Волгоградт лекцс умшад, мана специалистнр Элстүр ирҗ оютнриг дасхх.
Дәкәд цифровой экономикин делгрлтд түшгч вузин ик нилчин тускар профессор Эльза Мантаева келв. Өдгә цагт то-дигин олн зүсн технологийсиг улм өргәр делгрүлх кергтә тиигхлә номин нилч өсәд бәәх гиҗ профессор темдглв.
үдин хөөн номин секцин таалд соньмслтта күүндвр цааранднь болв. Инновацин, сурһуль-эрдмин, сойлын болн социальн арһлачнрин цутхлң болсн деерән университетин олн халхин иргч үүлдврин тускар эдн тоолврарн хувалцв. Терүнә хөөн Хальмг ГУ-н Номтнрин советин өргн сүүр болв.
ТүРВәН һуна
И.Березовскаян цоксн зург