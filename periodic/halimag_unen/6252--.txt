Таңһчин багшнр Элстд селвлцв
23-08-2017, 18:03 
Август сарин 22-т Элстд правительствин герин сүүрмүдин залд таңһчин багшнрин августовск конференц Элстд эклв. Государственн политикин һол зөрүллтсин ул деер таңһчин сурһуль-эрдмин системиг делгрүллһнә төрәр эн ик форумд тодрха
күүндвр болв.
Түрүләд багшнрин күцәҗәх дааврта кергинь, давсн җилд бәрсн күцәмҗинь темдглҗ, удл уга эклх сурһулин шин җиллә правительствин Ахлач Игорь Зотов йөрәв. Тер мет конференцд орлцачнрт таңһчин Толһач Алексей Орлов илгәсн Йөрәлин бичгиг умшҗ өгв. Таңһчин һардвр һол оньган сурһуль - эрдмин делгрлтд, терүнә чинринь өөдлүллһнд, школмудын материальн-техническ улынь батруллһнд өгчәнә гиҗ бичгт келгдҗәнә. Августовск селвлцәнд багшнр дамшлтарн хувалцҗ мергҗлтән өөдлүлнә, шин кесг тоот медҗ авч терүгәр һардвр кенә. Эн җилин конференц бас багшнрин болн сурһмҗлачнрин дамшлтынь байҗулҗ, шин күцәмҗд күргтхә гиҗ таңһчин Толһач йөрәв.
Эн Йөрәлин бичгт келгдсәр, багшнр җил ирвәс көдлмшин чинрән өөдлүлнә, терүг ЕГЭ өглһн бас дигтәһәр үзүлҗәнә. Эн кергт сурһуль-эрдмин халхин көдлләчнр сән күцәмҗ бәрв гиҗ әрәсән сурһуль-эрдмин министр Ольга Васильева онц темдглҗ, таңһчин Толһачин нерн деер ханлтын бичгән илгәв. Тиигҗ федеральн министерств хальмг багшнрин өөдән мергҗлтиг, сурһульчнрин сән белдвриг өөдәнәр үнлв гиҗ правительствин Ахлач Игорь Зотов цааранднь келсн үгдән онц заав.
Кесг райодт школмудт капитальн ясвр кегдв, сентябрь сарла шин школ Элстд эдлврт орх, дарук җилд Троицк селәнд шин школ секгдх, Баһ Дөрвдт, Городовиковск школмудт капитальн ясвр кегдх, Лаганя районд чигн РМО-н толһач Андрей Манджиевин һардврт школмудт ясвр келһнә халхар ик көдлмш күцәгдҗәнә. Ик Буурла районд бичкдүдин үүдәлтин шин гер эдлврт орхмн, Элстд ДДТ-н герт капитальн ясвр кегдҗәнә. "Лукойл" компаня нилчәр таңһчин цуг школмуд партар теткгдв. Капитальн ясврин көдлмш цааранднь чигн Элстин болн райодын цуг школмудт кегдх, гиҗ Игорь Александрович темдглв.
Учебникүдәр тетклһнә төр дегтр һарһачнрин дөңгәр бас күцәгдв, теднд бас ханлтан өргхәр седләв гиҗ правительствин Ахлач заав. Таңһчин Толһачин даалһврар нег чигн школ таңһчд хаагдсн уга, багшнрин тонь хасгдҗахш. Багшнрин төлә кооперативн гер Элстд тосхлһна туск таңһчин Толһачин даалһвр бас күцәгдх. Райодар багшнрин төлә социальн бәәрн тосхгдх. Сарпан районд баһ наста специалистнрин төлә 4 патьрта гер босхгдх. Тиигҗ бидн школмудын материальн улынь цааранднь чигн батрулад бәәхвидн, тер үзмҗәр әрәсән кемҗәнд һарх
зөвтәвидн гиҗ Игорь Зотов товчлв.
Дарунь таңһчин сурһуль-эрдмин министр Николай Манцаев илдкл кев. әрәсән Государственн тугин өдрлә цуг багшнриг эн йөрәв. Дәкәд сурһуль-эрдмин системин делгрлтд ик нилчән күргҗәхинь темдглҗ таңһчин Толһач Алексей Орловд болн правительствд ханлтан өргв. Таңһчин райодын толһачнр чигн ик оньган школмудт, багшнрт, ЕГЭ бүрдәлһнд өгнә, тернь өдгә цагин хәләц гиҗ Элстүр ирсн федеральн экспертмүд темдглв.
Хамгин түрүнд бидн школд күцәҗәх цуг көдлмшиг олнд өргәр медүлх зөвтәвидн. Эк-эцкнриг чигн школын көдлмшт, сурһульчнрин керг-үүлдврт орлцулҗ болҗана. Болв школын ясврт, парт, учебник хулдҗ авлһнд дөң болтн гиҗ тедниг сурх зөв угавидн. Школ болн государствин органмуд тер кергүдиг күцәх зөвтә.
Тер мет хойр селгәнд сурлһиг уурулх кергтә. Федеральн стандарт сурлһн өсәд йовна. Цуг эклц школ терүг олзлҗ көдлҗәнә, 5-7-ч классин 9 миңһн сурһульч бас ФГОС олзлҗана.10-ч классмудын сурһульчнр ФГОС-ар Элстин 17-ч, 21-ч школмудт сурчана, эднә дамшлтынь олзлад цааранднь талдан чигн школмуд федеральн стандартд орх. Иргч сурһулин җилд астрономий болн финансин медрлин кичәлмүд орулгдх.
ЕГЭ таңһчин сурһульчнр сәәнәр өгв. 1613 күн дундын школыг төгсәв, эднәс 199 күн медаляр ачлгдв, 2696 күн 9-ч классан төгсәв, эднәс 129 күн онц кев-янзта аттестат авв. Орс келәр ЕГЭ-н таңһчин сурһульчнр сәәнәр өгв, 100 балл авсн сурһульчнрин то ик. Йирдән цуг предметәр 50 күн 100 балл авв. Давсн җилд теднә тонь 25 күн бәәсмн.
Химийяр, физикәр, эсвәр болн нань чигн предметәр багшнр сән медрл өгнә, тернь әрәсән кемҗәнәс деер болна. Төрскн кел дасхлһнд һол оньг өггдҗәнә. Одахн 3-ч классин сурһульчнрин төлә "үйнр" учебник һарв. Төрскн кел делгрүллһнә төлә таңһчд җил болһн
3 сай арслң һарһгдна.
Тер мет немр сурһулин, СПО-н, бичкдүдин амрлһиг бүрдәлһнә кесг төрәр министр келв. Цааранднь пленарн сүүрт Элст балһсна администрацин сурһуль-эрдмин заллтын һардач Людмила Минькова, Элстин классическ гимназин директор Октябрина Французова, Хальмг ГУ-н проректор Дмитрий Лапушко, сурһуль-эрдмин болн номин көдләчнрин таңһчин профсоюзин ахлач Антонина Коокуева болн кесг нань чигн көдләчнр, специалистнр дамшлтарн хувалцҗ, соньн кесг тоотла багшнриг таньлдулв.
үдин хөөн дискуссионн площадкст багшнр тоолврарн хувалцҗ, хоршасн соньн дамшлтла конференцд орлцачнриг таньлдулв. Дәкәд энд батлсн шин төсвсин презентац болв. Хөөннь сурһулин болн сурһмҗин үүлдврт өөдән ашт күрсн багшнриг ачлв, дәкәд таңһчин артистнр конференцд күндтә орлцачнрт билг-эрдмән үзүлв.

ТүРВәН һуна