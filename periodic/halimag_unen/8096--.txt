Алта уулас ирсн ахнр-дүүнр
22-05-2018, 09:58 
"Өөрд түмн" фестивальд орлцтн гиҗ Арам ламд олна организацин элч Геннадий Корнеев үрвр кесмн. Тиигҗ эн түрүн болҗ мана таңһчд ирсмн. 17 настадан шар шаҗна ном дасхин төлә Агинск автономн округин хурлд ирсмн, энд кесг җилдән сурсмн. Ода Агинск округд болн Алтай Республикд селгәһәр бәәршлҗнә, өрк-бүлән өндәлһлә.
- Нааран Хальмг Таңһчд ирсндән маш ик байрта бәәнәв. Конференцд өөрд улсин сойлын, авъясин тууҗин туск кесг соньн тоот соңслав эврән чигн цөөкн үг келләв. Бидн хальмгудла урднь нег келн-улс биләвидн, Зүн һар гидг олнд темдгтә туурмҗта орн-нутгт бәәләвидн, өөрд улс гидг нер 1940-ч җилмүдин чилгч күртл зүүҗ йовлавидн. Тер тоотыг би нааран ирәд дигтәһәр медүв.
Бидн нег цусн-махн улсвидн, кезәнәс нааран хамдан бәәҗ өөрхн элгн-садн болҗанавидн, мана ухан-тоолвр негн, тернь бас "Өөрд түмн" фестивальд орлцхла нег үлү сәәнәр медгдв. Алтай Республикин улс түрг келтә, Зүн һарин орн-нутгт бас өөрд болн түрг келтә улс бәәҗ. Түрг келтә улсин бәәцин келнд, күр-күүндврт өөрд янзта кесг үг үлдсмн. Тегәд өөрд улс Зүн һарт бәәсн цаг намаг бичкнәсм авн йир икәр соньмсулҗала, - гиҗ Арам лам келврән эклв.
Бичкнднь көгшд даңгин өөрднрин тууҗ келдг бәәсмн. Энд, эн уулын өөр, Амурсана хан цергтәһән хортнла бәәр бәрлдҗәсмн гиҗ кезәңк домган медүлҗәсмн. Тана таңһчд кезәңк өөрд улсин-хальмгудын чаңһ урмднь ода чигн хәрәд уга гиҗ күндтә гиич тоолвран келв, тиим хату зөргтә, уралһ улс кесг тоот күцәҗ чадх.
Элстд болсн номин конференц Арам ламд бас ик гидгәр таасгдв. "Энд өөрд улсин тууҗиг, авъясиг йилһән сәәнәр меддг специалистнр, номтнр цуглрв, тедниг соңсхд йир тааста болв. Фестивальд орлцлһн бас ик чинр зүүв, алтайцнр болн хальмгуд кезәнә бәәсн залһлдаһан геечкҗ, ода терүг шинәс босхҗ, батрулх кергтә. Эн өдрмүдт мана хамцу тууҗин туск кесг тоотыг ухаллав. Элстд кесг улсла таньлдув, нанла өөрхн уха-тоолвр зүүдг кесг шин үүрән энд олҗ авв", - гиҗ Арма лам темдглв.
Хоолан шахад дуулдг баһ наста билгт Шуну Байдалаков бас билг-эрдминнь тускар келҗ өгв. Нәрхн, дундын болн бөдүн дууһар дуулхла, кезәңк дуучнр тиим кевәр өөдән, дундын болн дора илвтә һазрт тусҗ кезәңк уул шаҗна үүлдвр күцәҗәсмн. Эдн кесг удан цагтан эпосиг эс гиҗ кезәңк домгиг дуулҗ чаддмн.
"Би әмтнә төлә дуулдув, кемр эдн мини янзиг, дууна, домгин учр-утхинь медҗ соңсхла, нанд бас цуг билг-эрдмән үзүлх седкл үүднә. Кезәнә Зүн һарт бәәсн Шунну (баһ наста хан, нойн) Баатрин тускар бас кесг домг бәәнә, терүг көгшд сәәнәр меддг бәәсмн",- гиҗ Шуну келв.
Долатаһасн авн эн кезәңк янзар дуулна. Алтай Республикин көвүдин төлә бүрдәсн шишлң студьд тиим янзд энүг дасхчасмн. Тер мет энд келн-улсин зевсгүдт наадгиг, би биилдг дасхчасмн. Ода Шунун багш 88 нас зүүнә, 1930-ч җилмүдт келн-улсин сойлын делглртд кесг харшлт үүдәгдв, тер тоод хоолан шахҗ дууллһн уурулгдла, зуг 1990-ч җилмүдт шинәс үүдәгдлә, гиҗ баһ наста дууч медүлв. Ода эн Москвад сурчана. Кесг нань чигн соньн тоотыг күндтә гиичнр келҗ өгв. Тегәд мана элгн-садн бәәдг Алтай Республиклә кесг халхин нөкцлтән цааранднь делгрүлхлә хойр таңһчин улст туста болхнь лавта. Одахн Горно Алтайскд Келн-улсин Хальмг драмтеатрин артистнр одад ирлә, удл уга гастрольд Алтай Республикин театрин коллектив ирх, тиигҗ залһлдаһан өргҗүлҗ, хойр таңһчин улм ик то әмтиг мана өвкнрин тууҗла, сойлла таньлдулхмн.

ТүРВәН һуна