Саңһҗин Босян 100 җилин өөниг ончтаһар темдглхмн
07-11-2018, 10:56 
Шидр А.М.Амр-Санана нертә Келн-Улсин библиотекд Хальмгин олн-әмтнә шүлгч, әрәсән Федерацин сойлын ачта көдләч Саңһҗин Босян 100 җилин өөниг угтҗ, бүрдәгдх керг-үүлдврмүдин төрәр брифинг болв. Керг-үүлдврт таңһчин сойлын болн туризмин министрин дарукс Николай Санджиев, Галина Бадаева, Келн-улсин библиотекин һардачин дарук Ирина Дензинова, "Теегин" герл" журналын редактор Данара Басангова, КалмГУ-н номин библиотекин залач Надежда Каншаева, Бося Сангаджиеван күүкднь орлцв.
Николай Санджиев керг-үүлдвриг һардҗ, Саңһҗин Бося Хальмгин күүкд улсин дундас түрүн шүлгч, түүкч болн орчулач билә гиҗ темдглв. Энүнә эцкнь нер һарсн җаңһрч Мөңкнасна Бадм бәәсмн. Тегәд Бося Бадмаевна бичкнәсн авн өвкнриннь амн урн үгин зөөрт, урн үгд седклән тусхадг билә. Энүнә үүдәврмүднь нам таңһчд биш таңһчин меҗә һатц олнд темдгтә бәәсн болдг. Юңгад гихлә шүлгүднь олн келн-улсин келнд орчулгдсмн. Бося Сангаджиеван бичсн үүдәврмүдәр Хальмг келн-улсин театрт кесг наадд тәвсн болдг. Билгтә шүлгч, бичәч орчулврин көдлмшт чигн ик оньган тусхаһад, А.Пушкинә, М.Лермонтовин, Н.Некрасовин болн нань чигн шүлгчнрин зокъялмуд хальмг келнд орчулсмн.
Брифингин йовудт Саңһҗин Босян күүкднь Надежда Басанговна болн Татьяна Басанговна тодлврмударн хувалцв. Эн җил шүлгчин 100 җилин өөнд кесг дегтр барас һарсмн. Күүкднь болн ачнр-зеенрнь барас һарһсн зәрм дегтрмүдин тускар келҗ өгв.
Ноябрь сард Саңһҗин Босян төрҗ һарсна 100 җилин өөнд нерәдҗ кесг керг-үүлдврмүд бүрдәгдхмн. Эннь "төгрг ширән" сүүрмүд, номин конференцс, көгҗмин болн шүлгләнә асхн, литературн асхн, санлын асхн болн нань чигн. һоллгч керг-үүлдврмүд Келн-улсин библиотекд давхмн. Тер мет Н.Н.Пальмовин нертә Келн-улсин музей, Келн-улсин библиотек, КалмГУ-н номин библиотек хамцу керг-үүлдврмүд давулхмн.
Маргарита АРЗАЕВА