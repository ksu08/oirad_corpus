Алдр генералын өөнд нерәдв
02-10-2014, 14:23 | Таңһчин зәңгс
Октябрин 1 шинд Элстд, Советск Союзин Герой, олна болн государственн үүлдәч, генерал-полковник Ока Иванович Городовиковин бумбин өөр мана орн -нутгин болн таңһчин алдр баатр төрҗ һарсна 135 җилин өөнд нерәдсн митинг болв. Хотл балһсна бәәрн әмтн, олна организацсин элчнр, оютнр, сурһульчнр энүнд орлцв.
Митингиг нүр үгәр сурһуль - эрдмин министр Николай Манцаев секәд, Ока Ивановичин Улан әәрмиг батруллһна, мана таңһчиг шинәс тогталһна болн делгрүллһнә халхар күцәсн ик үүлдврин тускар келҗ, хальмг һазрин алдр үрнә ончта өөнләнь ирсн цуг улсиг йөрәв.
Тер мет митингд Элст балһсна депутатнрин Хургин Ахлач Вячеслав Намруев, мэрийин администрацин толһачин үүл дааҗах Артур Дорджиев, Ока Ивановичин көвүнь Салават Городовиков, зе көвүнь Александр Городовиков үг келҗ эндр өдр цуг таңһчд алдр генерал Ока Городовиковин өөниг өргәр темдглҗәх йовдл мана таңһчин болн орн -нутгин тууҗиг үнн-чик кевәр үнлҗәх өдгә цагин сән темдг болҗана гиҗ эдн заав.
Школмудт, сурһулин талдан заведеньст сурчах баһчудт Ока Городовиковин үүлдврин тускар келҗ, теднд төрскнч сурһмҗ өгхмн, мана орн-нутгин харслтын күчиг батруллһар ик үүлдвр күцәсн баатрин туск санлыг мөңкрүлхмн гиҗ үг келсн улс темдглв.
Митингин чилгчәр орлцачнр гүрмр цецгәс бумбд тәвҗ алдр генералын санлынь тевчв.
җААХАН һуна