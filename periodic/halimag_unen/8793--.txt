Гүлгн гемиг эртәснь илдкхәр
26-09-2018, 11:49 
Э.Тимошкаеван нертә гүлгн гемин таңһчин диспансерт сар болһн сүл бембә өдрлә "Дни открытых дверей" гидг керг-үүлдвр давулгдна. Эн өдр эмчнр урдаснь эс бичгдсн улсиг өрүн 9 часас авн 13 час күртл хәләҗ, гүлгн гемәс хөрлһнә туст сүв-селвг өгнә.
Тер мет эн өдр маммографин шинҗллтд орҗ болхмн. Эн өдр хойр онколог болн онкогинеколог әмтнә эрүл-менд шинҗлнә.
Эн җил иим керг-үүлдврт 140 күн ирәд, эмчнрт бийән үзүлв. Келхд, эдн дундас 21 күүнд гүлгн гем илдкгдв. Нидн иим керг-үүлдвр давулгдсна ашт 400 пациент эмчнрин хәләврт орв, 528 күн маммографин шинҗллт келһүлв. Удл уга, сентябрь сарин 29-д, дарани иим керг-үүлдвр болхмн.
Барт белдснь ДООҖАН Наталья