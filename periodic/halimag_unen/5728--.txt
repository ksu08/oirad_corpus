Зөрмг дәәч билә
12-05-2017, 17:53 
Цуг мана орн-нутгин, тер мет таңһчин әмтн Диилврин Өдриг өргмҗтәһәр темдглв. Мини наһц аав Тоста Горяевич Манджиев бас
Төрскән харсгч Алдр дәәнд орлцсн билә. Наһц аавм 1897 җилд Хальмг АССР-ин Улан-Хольск района Келька селәнд төрсн болдг. Деерән хойр эгчтә болн ахта бәәсмн. Төрскн селәндән өсәд-босад, заһсчар көдлҗ йовла. Дәәнә өмн өрк-бүлән өндәлһҗ, дөрвн үртә болв.
1943 җилин апрель сард наһц аавм дәәнд мордад, Украинск фронтд тусв. Терүнәс нааран дән чилтл догшн кесг дәәлдәнд орлцҗ йовла. 103-ч гвардейск стрелков дивизин 317-ч стрелков полкин ханьд церглҗ йовсмн. 1944 җилд хойр дәкҗ шав авсмн. 1945 җилин март сард хамдан церглҗ йовсн салдсмудла Будапештәс өмн-барун үзгин тал бәәсн һазрт фашистск немшнрин танксин багмудыг дәврҗ күүчсмн. Тер җил июнь сард цергәс буув. Зөрмг кевәр дәәлдсндән наһц аавм кесг медальмудар, тер тоод "Төрскән харсгч Алдр дәәнд Германьд диилвр бәрснә төлә", "Цергә ач-тус күргснә төлә", "СССР-ин Зертә-Зевтә Чидлмүдин 50 җил", "Төрскән харсгч Алдр дәәнд диилвр бәрснә 20 җил" гидг медальмудар ачлгдв.
Тоста Горяевич дәәнд орлцҗ йовхлань 1943 җилин декабрь сард энүнә өрк-бүлнь цуг хальмгудла әдл Сиврүр туугдад, Новосибирск областин Чулымск районд тусв. Дәәнә хөөн наһц аавм тиигәрән ирәд, гер-бүлән олҗ авв. Сиврт эн тосна заводт көдлҗ, өрк-бүлән теҗәв.
1957 җилд хальмгуд төрскн һазрурн темцв. Тоста Горяевич Манджиев бүлтәһән бас тер җил Хальмгт ирҗ, Яшкулин районд бүүрлв. Тиигәд эн өлзәтә Яшкулин һазрт бәәҗ, селәнә эдл-ахун халхар көдлҗ йовсмн. 1976 җилд наһц аавм гемин зүүләр сәәһән хәәв. Тоста Горяевичин күүкнь, Надежда Тостаевна Аппаева, Яшкулин района Тавн һашун селәнә дундын школд эклц классмудын багшар көдлҗәнә. Мадн, Тоста Горяевичин дөрвн зе күүкнь, оньдин дөрвн цагт наһц ааварн омг авч, бахмҗ кеҗ, энүнә санлынь күндлнәвидн.

Анна ЛИДЖИЕВА