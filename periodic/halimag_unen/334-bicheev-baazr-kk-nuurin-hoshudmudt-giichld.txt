Бичеев Баазр: «Көк нуурин хошудмудт гиичләд»
12-09-2014, 16:04 | Таңһчин зәңгс
Хальмг госуниверситетин багш Борлык Васильевич Бадмаев әрәсән номин Академин грант шүүҗ авсмн. Китд Төвдд бәәх хошудмудын келиг, бичгиг, сойлыг, тууҗиг бичҗ авх күцлтәһәр тер хол һазрур һарч йовсн билә. Борлык Васильевичин һарвдрт экспедицин ханьд номтнр Мингиян Лиджиев, Евгений Бембеев, Александр Лиджиев, Баазр Бичеев йовсмн. Соньн эн йовлһна тускар тууҗин номин доктор Баазр Александрович Бичеев келҗ өгчәнә.
- Давсн зун җилин 40-50-ч җилмүдт Китд залутаһан бәәсн номт Буляш Хейчиевна Тодаева тер хошудмудыг эргәд, кесг материал бичҗ авсмн. Эн җил Буляш Хейчиевна 100 наста болҗана. Эн номт йовсн хаалһар олн җил давсн хөөн мадн йовад ирвидн. Шинҗәнә хальмгудын тускар бидн меднәвидн. Төвдд бәәдг хошудмудын тускар сәәнәр медхшвидн. Б. Бадмаев шүүҗ авсн төслин нилчәр тиигәд тер һазрт күрәд, хошудмуд яһҗ бәәдгләнь таньлдвидн. Буляш Тодаеван сексн замар йовад, келнь ямаран бәәнә, эдл-ахунь ямаран бәәнә гиҗ медхәр йовад ирвидн.
Июнь сарин арвн негнд һарад йоввидн. Урумчид ирәд, тендәсн Ховгсаард одвидн. Ховгсаар юһарн ончта гихлә, энтн Зүнһара хаана алвтын һол зүркнь болҗана. Энд Баатр хунтәәҗ балһсна үлдл ормнь бәәнә. Эн хан Зүнһариг толһалҗасн цагин темдг болҗ тернь үлдҗ. Ховгсаар - мана «җаңһр» үүдсн һазр гиҗ тоолгдна. Или һазр болхла (Моңһл күрә) – «тод үзгин» һар бичгин цутхлң болҗ тоолгдна. Хуучн сидриг хадһлҗах, тедниг шинрүлҗ, олна оньгт орулҗах улс тенд олн бәән. «Онц әмтнә һарт бәәх һар бичмр» гидг нертәһәр тенд нег дегтр барлгдҗ һарла. Тер нутгин номтнр теднлә харһад бичҗ авсн һучн күүнә нерд болн теднә хадһлҗах судр бичг тер дегтрт орв. Зәрмнь арвн, тер тоод нам 120 һар судр бичг хадһлҗах улс бәәхинь дегтриг хәләхлә медгднә. Тер һазрт тедү дүңгә килмҗтәһәр һар бичгт оньг өөггдҗәхинь үзнәч.
Байн һол болхла ут дууна төрскн һазр болҗ күндлгднә. Иигәд Шинҗәнд урн үгин, билг-эрдмин, сойлын янз болһниг арднь орҗ болһамҗтаһар шинҗлҗ дасхин төлә тиигәд һазр болһниг эрдмин нег янзла залһснь соньн болҗ медгдв.
- Ховгсаарт юн учрар одсмт?
- Тенд җаңһрин ик өргә секгдсн учрар тииглән одсн биләвидн. Йир сәәхн ик бәәшң ишкә герин бәәдлтәһәр дүңгәҗ босхгдҗ. Ик өргән өөр хойр талнь бас хойр бәәшң тәвгдҗ. Бәәшңгин өмн бийднь «җаңһрин» арвн хойр баатрин ик көшә тәвгдҗ. Тер комплекс йир сүркә болҗ. өргән зүн бийднь җаңһрин ааһ гиһәд – ик ааһин көшә тәвгдҗ.
Хөөннь энд Шинҗәнә туристическ ик комплекс болх гиҗ зуралгдҗана.
җаңһрин өргәг сексн цагт номин нарт-делкән конференц болв. «җаңһр» эпос шинҗлҗ даслһнд нерәдсн эн конференцд Америкин, әрәсән, Китдин, Моңһлын номтнр орлцв. әрәсән нерн деерәс хальмг номтнр орлцв. Моңһлас зурһан номт эврәннь шинҗллтән медүлв. «җаңһриг» шинҗллһнд Китд йир ик оньг өггдҗәнә, йосна халхас мөңгн йилһгдҗ өггднә, нань чигн дөң күрггднә. «җаңһр» энд йир шунмһа кевәр шинҗлгдҗәнә. җилд хойр конференц кенә гиснь тер керг-үүлдврин чинринь болн йовудынь үзүлҗәнә.
«җаңһр» шинҗллһнә хойр ик цутхлң Китд бәәнә. Негнь Пекинд көдлнә. Тернь - баһ тоот улсин литературин Институт. Шинҗллтиг номт Джаринджаб толһална. Хойрдгч цутхлң өвр Моңһлын государственн университет. Эннь Хух Хото балһснд бәәнә. Профессор Тая энд номин шинҗллтиг һардна. Урумчд бас нег цутхлң бәәхиг заахмн. Китдин өөрднрин келиг, сойлыг, тууҗиг шинҗлдг эн олна организациг профессор Бу Мөнкә толһална.
Ховгсаарин автономн область бүрдәд, 60 җил болсн өөнлә ирлцүлҗ кегдсн байрт орлцвидн. Энд бидн таңһчин ачта артисткс Вера Тепкеевала болн Ольга Надвидовала харһвидн.
- Баазр Александрович, экспедицин көдлмш ямаран һазрас эклв?
- Синин балһснд ирвидн. Энд Көкнурин университетд моңһл әңг бәәнә. Профессор, номин доктор Церенбал багш мадниг тосҗ авад, цаарандк хаалһд дахулҗ йовв. Төвдһазрин моңһл келтнр дунд тоомсрта номт маднд ик дөң болв. Альднь болвчн энүнә сурһульчнр бәәснь йир сән болв.
Улан гидг балһснд ирәд, тенд бәәх хошудмудла харһад, күүндәд, кесгинь бичҗ аввидн. Энд тавн миңһн хошуд бәәнә. Наадкснь малын ард кеер уулмудт идгтә һазрт, нег-негнәсн зөвәр холд бәәнә. Хөд, сарлгуд бәрнә. үкр йир баһ. Малчнрин бәәдл-җирһллә таньлдвидн.
Дулан гидг һазрт дөрвн хонгтан бәәвидн. Хойр келмрчин келсиг бичҗ авад, зөвәр көдлмш кегдв. Негнь 75-та Сүкә гидг көгшә. әмтнд туслдг төләднь Сүкә мамба гиҗ энүг цугтан дуудна. «Мамба» гисн төвдәр эмч гисн үг болҗана. Бичкнәсн авн эрмдгтә, нүднь сохрсн эн күн йир олмһа келтә, сәәхн сарул чееҗтә, кезәнк тууль-түүкиг сән меддг болҗ һарв. Амн үгин зөөрәс олн юмиг бидн эн күүнәс бичҗ аввидн.
Йир ик билгтә күн маднла харһҗ, кесг тууль-түүк болн амн үгин олн янзар меддг бәәснәсн хойр өдрин туршарт келҗ өгч медүлв. Зуг «Гэсэриг» келҗ өгсн уга. Дәкәд нег ирәд бичҗ автн, гиҗ тер ухаһан медүлв.
Талдан нег келмрч Нимя, 74-д өөрдсн наста күн, җирһлиннь туршарт малд көдлҗ йовсмн. Хар чееҗәрн дасҗ авсн тууль-түүкиг, нань чигн цецн тоотыг меддг күн маднд амн үгин зөөрәс кесгинь кеелҗ өгв. «Гэсэрин» дөрвн бөлг, олн тууль-түүк мадн Нимә көгшәһәс бичҗ аввидн.
Сүкә Нимә хойр келснь мел цевр хальмг келн, үгнь ирлцнә, цугнь медгднә. Ут ду дуулдг авъясиг сәәнәр хадһлҗ йовх медәтнрәс кесг ду бичҗ аввидн. Йисн түмн ут дун бәәнә гиҗ тедн келнә. Нег саалтг болдгнь, эдн цугтан салу салу бәәнә. Хоорндан йовхднь кесг дууна кех кергтә болна.
Тендәсн Дулан гидг һазрт одвидн. Цуг тохмарн цуглрсн нег нәәрт орлцвидн. Ова тәкәд ик өргмҗтә йовдл болв. 40-50 ишкә гер тәвәд эн әәмгт орҗах улсин ик зунь цуглрҗ ирәд нәәрлв. Эн байрт ирлцүлҗ, эдн тохминнь тууҗин туск дегтрән барлҗ һарһсан темдглв. Мөрнә урлда кеһәд, ик байртаһар нәәрлв. Йөрәлән келәд, ут дууһан дуулад, өрк-бүләрн, цуг әәмгәрн нәәрләд, иигәд иим бәәдлд медмҗән угаһар өсҗ йовх көвүд күүкднь авъясиг медәд, ухандан шиңгәҗ авна.
Дуланд ик зуудан тәәчүд (тайджиуты) бәәнә. Эдн цаһан яста улс болҗ тоолгдна. Эдн теднәс йилһрхләрн әәмгин тууҗан, ямаран арвнан, келхәс цуг тохман сән меднә. Теднә тууҗин болн сойлын тускар номт Церенбал багш дегтр бичсмн. Мадниг дахулҗ йовсн эн һазрин күн болҗана.
һолмуд (китдәр Герему) - йир сәәхн һазр, уулта цевр серүн аһарта һазр. Уулнь мөнк цасар бүркәтә эн һазрт чигн соньн харһлтс болв. Энд бас 10 миңһн шаху хошуд бәәнә. Ик зуудан малчнр. Уулын көндәд бәәдг тавн бурхна кезәнк хурлд орад һарвидн.
һолмудын хөөн Дуньхуань гидг һазрт Бурхн Багшин миңһн дүринь тодлулсн олн зургуд бәәдг хурлын комплекст одвидн. Эн һазр туристнрар олн, энд уулын көндәд бәәх 400 хурлын тускар әмтн олар меднә. Кезәнә зурсн зургуд һәәхәд хәләхд чигн, өөрнь бәәхд чигн йир өврмҗтә.
Терүнә дару Шар-Тала ( китдәр Увей) гидг һазрт ирвидн. Энд шара йоһурмуд бәәнә. Эдниг ода хошуд гиҗ келҗ болшго. Моңһл келтнр болҗана. Эднә келиг Буляш Тодаева бичҗ авсмн. Дәкҗ нег чигн номт эднә келнә тускар соньмсҗ, шинҗллт кеһәд уга юмн. Мадн теднд күрхәр шиидвидн. Нег үлү тенд мана сән таньлмуд билә. Келн-улсин Барун-хөөт үзгин универститетин (Ланҗоу балһсн) багш профессор Улан гиһәд таньдг биләвидн. Эдн залутаһан мадниг тосҗ авв. Залунь Тимур нертә шүлгч, бийнь шар йоһур күн болҗана.
һурвн өдр теднлә хамдан бәәһәд, күүндәд, бәәдл-җирһлләнь таньлдад бәәвидн. Медәтнрлә харһад, келинь, тууль-түүкинь бичҗ аввидн. Тенд хар йоһурмуд бас бәәнә. Эдн урднь моңһлмудт орҗ өгсн уйһурмуд, эс гиҗ уйһурмудла ниилсн моңһлмуд чигн болх гисн тоолвр бәәнә. Тууҗнь дегәд холл цага, ода медҗ йилһхд амр биш. Шар йоһурмуд моңһлар келнә, моңһлар дуулна.
Хара йоһурмуд китд келәр келнә. Бийснь бийән йоһурмуд, моңһлмуд гиҗ тоолна. Хар йоһур нег көгшәлә күүндхлә, шар болн хар гиҗ йилһҗ тадн келнәт, бидн цугтан йоһурмуд болҗанавидн, гиҗ иткүлв.
Иҗләс ирсн хальмгуд гиһәд тенд бәәх әмтн мадниг йир халуч седклтәһәр тосҗ авв. Бәәдл-җирһлән цуг халхаснь үзүлхәр эдн күчн-чидлән залв. Гиичлүлгч седклднь чееҗ девтәд бәәв.
- Шаҗан тедн яһҗ хадһлҗана?
- Одсн һазр болһндан хурлмудт одвидн. Хуучн хурлмуд ик зуудан культурн революцин цагла хамхлҗ уга кегдсмн. Ода хурлмуд тер урднь бәәсн ормд босхгдсмн Медҗ авсн соньн юмн олн.
Борлык Васильевич лингвист болҗах төләдән Александр Борлаевич Лиджиев бас келнә халхд ик оньган өгв. Евгений Бембеев болн Мингиян Лиджиев хойр фольклорин халхарнь икәр соньмсҗ, олыг тодлҗ авв.
Хуучна авъясмудыг тедн өдгә җирһлдән яһҗ олзлҗахарнь би соньмсув. өвкнрин авъясас ямаран ода күртл эднә җирһлд батрсинь медҗ авув.
- Хот-хоолнь мана хотас йилһрхший?
- Цаһан идәһәр тосад, саалин әркән бәрүлҗ тоона. Мал бәрдг гер болһнд саалин әрк нердг бәәдлтә. Махиг бүклднь чанад, ширә деер бүкләр авч ирҗ тәвхләнь медәтә күн йөрәл тәвснә хөөн терүг эвтнь орулад, керч-керчмәр тәәрәд, күн болһнд бәрүлҗ өгнә. Тиигәд кезәнк авъясан бәрҗ эдлсн хот чигн дегәд амтта-шимтә болҗ медгднә. Малан нүүдл кевәрн бәәҗ бәрнә, сән үвлзң хәәһәд эргәд малан тууһад йовцхана.
Наста улснь маднла әдләр келнә. Келснь тоотнь сән медгднә. Баһчуд болхла сурһуль сурад, ик балһсдар йовад, китдин болн төвдин келнә үлмәд орад, келнднь тернь медгддәд бәәнә. Дәкәд болхла, эн хойр келн-улсин өөр кесг зун җил бәәх эдн медмҗән угаһар теднәс кесгинь эврәннь келндән, сойлдан, хувцндан, бәәцдән орулад, шиңгәһәд авчкҗ. Болв бийснь тедн хувцан мана моңһл хувцн гиҗ келнә. Хәләхд теднә хувцн өөр бәәх төвд келн-улсин хувцнас дала икәр йилһрхш.
Ашлад келхлә, олн зүсн материал хоршаҗ аввидн. Ода цуг терүгән дигләд, янз-янзарнь йилһәд, шиңлҗ бичәд, номин көрңгд орулх көдлмш кегдхмн.
Нертә номт Буляш Тодаева сексн замар йовад, хошудмудт гиичләд, ямаран бәәхинь медәд ирвидн.
«Хальмг үннә» цәәлһвр:
Хошудмуд - Зүнгар хаана алвтин нег әңгнь бәәсмн. Хошуда гөрәчн яста Зая-пандита хальмг бичлтиг үүдәсн ик номт болҗана. Гүш хан Төвдд ирәд, энд йосна халхинь һартан бәрҗәсн цагтан Бурхн Багшин ном өөрднр дунд батрҗ делгрхд ик тусан күргсн бәәсмн.