Балһсна гермүдт лифтс сольҗана
21-11-2018, 09:50 
Элст балһсна олн давхр гермүдт олна өлг-эдин капитальн ясврин программар лифтс сольлһна керг-үүлдврмүд күцәгдҗәнә. Шин лифтс әәмшг уга бәәдл тетклһнә некврлә ирлцҗәнә, эдн электрокүчиг әрүнәр олзлна, тегәд тедниг углҗ тәвлһн цуг халхарн олзта-туста болхмн. Болв тедниг эн гермүдин әмтн олзлҗ болн бүрн-бүтнәр хадһлх зөвтә гиҗ таңһчин ЖКХ-н болн энергетикин министерствин медлд үүлддг олна советин сүүрт орлцачнр темдглв. Эн сүүрт шин оборудовань углҗ тәвгдҗәх олн давхр гермүдин комитетмүдин гешүд бас орлцв.
Ода деерән хотл балһснд 61 олн давхр герт 161 лифт бәәнә. Теднәснь 56 лифт олзлдг болзгасн һарад хуучрв. Келхд, шишлң некврәс иштә лифт 25 җилдән олзлгдх зөвтә. Эн җил Элстд 11 герт 23 лифт сольгдхмн гиҗ зуралгдҗана. Лифтиг олзллһиг тетклһн зөвәр һарута, тегәд эн кергиг шишлң организац күцәх зөвтә. Эн организацд өөдән мергҗлттә специалистнр, диспетчерск болн аварийн цергллт бәәх зөвтә, эдн оборудованя ясвр күцәлһнә туст лицензьта болх зөвтә гиҗ селвлцәнд темдглгдв. Тегәд олна советин гешүд болн гермүдин комитетин ахлачнр эн төрәр әмтнд цәәлһвр өгәд, ямаран организацд эн кергиг даалһхан йилһҗ авхмн гиҗ шиидв.

Барт белдснь ДООҖАН Наталья