Шишлң яарм болв
05-06-2017, 16:42 
Одахн Элстд А.М.Амр-Санана нертә Келн-улсин библиотекин ул деер таңһчин социальн делгрлтин, күч-көлснә болн әмтиг көдлмшәр тетклһнә министерствин, "Новая жизнь" гидг шалтгта улсин ниицәнә болн гемтә улсиг негдүлҗәх нань чигн олна ниицәсин седвәрәр эрмдгтә улсин төлә көдлмшч ормсин шишлң яарм болв. Иим керг-үүлдвр таңһчд түрүн болҗ бүрдәгдв. Нааран гемтә-шалтгта әмтн болн сурһулин заведеньс төгсәҗәх эрмдгтә баһчуд чигн ирв.
Өвчтә улсиг көдлмшәр теткхин төләд дөң болхар эн керг-үүлдвр бүрдәгдҗәнә гиҗ таңһчин социальн делгрлтин, күч-көлснә болн көдлмшәр тетклһнә министрин дарук Эльза Нахатинова темдглв. Энүнә келсәр, таңһчд
22 миңһн эрмдгтә күн бәәнә, тер тоод 10 миңһ шаху күн көдлдг арһта гиҗ тоолгдҗана, теднәс 2 миңһ һар күн көдлҗәнә. "2013-2020 җилмүдт Хальмг Таңһчд әмтиг көдлмшәр тетклһиг
дөңнлһнә болн күч-көлс харлһна таал ясруллһн" гидг таңһчин государственн программла ирлцүлҗ эрмдгтә улсиг көдлмшәр теткхәр шунҗана. Эн җилин май сарин эклцәр кесн то-дигәр, таңһчин көдлмшәр тетклһнә органмудт 137 эрмдгтә күн темдглгдсн бәәнә. Эннь
көдлмш уга гиҗ темдглгдсн цуг әмтнә тооһас 4,7 процент тогтаҗана. Эн җил бийдән ирлцңгү
көдлмш олҗ авхднь дөң болхиг 154 гемтә-шалтгта күн сурсмн, 49 күүг көдлмшт орулв гив.
ЭГС-ин депутат Александр Каманджаев эн керг-үүлдвр ик чинр зүүҗәнә, иим яарм давуллһн сән авъяст тохрхнь лавта гиҗ келв. Эрмдгтә улс бас эрүл-дорул әмтнлә әдлдән көдлмшәр теткгдәд, эврәннь сурһуль-эрдмән, чадмг-чидмгән олзлҗ, билгән һарһҗ, олнд тусан күргх саната. Тегәд чигн эднә седклинь медҗ, әрүн күслдән күрхднь көдлмшәр тетклһнә органмуд, организацс, предприятьмүд нөкд болхар зүткҗәнә гив.
Тер мет эн керг-үүлдврт Элст балһсна көдлмшәр тетклһнә цутхлң, таңһчд үүлддг ФСС-ин региональн әңгин, күч-көлс харлһна государственн инспекцин элчнр көдлмш хәәҗәх әмтнд эдниг соньмсулҗах төрмүдәр цәәлһвр өгч, сурврмудтнь тодрха хәрү өгв. Арв һар организац, предприятьмүд яармд орлцҗ, ямаран сул көдлмшч ормс бәәхин тускар зәңглв. Тер тоод "әрәсән пошт" ФГУП-ин филиал - РК-н УФПС, "Элиставодоканал" МУП, "Энергосервис" АО, эмнлһнә учрежденьс болн нань чигн. Келхд, һаңнач, слесарь, котельня оператор, медицинск көдләчнр керглгдҗәнә. әмтиг социальн теткврин комплексн цутхлңд массаж кедг медсестра кергтә болҗана, Элст балһсна бичкдүдин үүдәлтин герт немр сурһуль-эрдмин багшиг
күләҗәнә. Яармд орлцсн улс организацсин болн предприятьмүдин элчнрлә харһад, бийиннь тускар анкетмүд бичәд өгв. Ямр нег ирлцңгү көдлмшч орм һархла, эдниг дуудх. Яармд ирсн Савр Сарангов юристин эрдмәр көдлмш хәәҗәнә, болв эн эрдмәр сул көдлмшч орм уга билә. Яшкуль селәнәс ирсн Виктория Надбитова гер деерән бәәһәд кедг көдлмш кергтә гинә. Юңгад гихлә төгәтә көлгәр дамҗулҗ йовдг баахн күүкд күн гертәсн холагшан һардг арһ уга болҗана. Тиим улсин төлә ухалад ирлцңгү таалта шишлң көдлмшч ормс икәр тогтах кергтә эс гиҗ гертән бәәһәд Интернетәр көдлдг эв-арһ олзлхла сән болхмн. Болв эн баахн улс ицлән гееҗәхш, өөрхн иргчдән эрк биш седклднь тааста көдлмш олдх гиҗ нәәлҗәнә.

Маргарита АРЗАЕВА