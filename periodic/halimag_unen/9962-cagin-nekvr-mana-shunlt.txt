Цагин неквр: мана шунлт
11-09-2019, 11:58 | Таңһчин зәңгс » Хальмг Таңһчин Толһачин өдр-бүр
өцклдүр Хальмг Таңһчин правительствин сүүрт таңһчин социальн-экономическ делгрлтин төр хәләгдв. Терүнд Хальмг Таңһчин Толһач Бату Хасиков орлцад, суңһврт энүнд дууһан өгсн нег һазра улст ханлтта бәәхән темдглв.
- Бидн хамдан эн дааврта кемд арһ-чидлән негдүләд, үнн-чик седклтәһәр көдлмшән күцәснд би цуг таанрт ханлтан өргҗәнәв. Таңһчин әмтн нанд иткәд, дууһан өгв, энтн ик даавр болҗана. Ода бидн улм шунлттаһар көдлҗ, мана әмтнә җирһлин таал ясрулхин төлә цугинь кех зөвтәвидн. Кех-күцәх көдлмш дала, чинртә төрмүд бас олн бәәнә, тегәд седвәртә, олмһа болҗ хамдан үүлдх кергтә. Суңһврин өмн мана таңһчур федеральн һардачнр ирәд, чинртә төрмүд хаһллһнд дөңгән күргв. Болв суңһврин хөөн мадниг мартх, маднд федеральн цутхлңгас дөң күрггдшго гиҗ зәрм әмтн тоолна. Тернь буру тоолвр гиҗ келх кергтә. Мана Хальмг Таңһчин тускар олн әмтн медҗ, соңсҗ соньмсхин төлә цугинь кехвидн. Ода мана таңһчд күнд бәәдл тогтсн бәәнә, тегәд әмтн эднә төрмүд хаһлхд дөң күргхиг күләҗәхиг медәд, мадниг цуг халхар дөңнх. һардач болһн терүнә дааврт бәәх төрмүдәр бичг болну, эрлһ болну чикәр белдҗ, ямр нег программд орлцх арһ хәәх зөвтә. Цуһар үүлдвриннь тускар олнд медүлҗ, ямаран керг-үүлдврмүд давулгдҗахин тускар зәңглх зөвтә. Ямр нег төр яһҗ хаһлгдҗахин, ямаран программар керг-үүлдврмүд күцәгдҗәхин тускар эгл әмтн медх зөвтә. Бидн олн-әмтнә даавриг иткүлхин төлә көдлмшән сәәнәр күцәҗ, мана иргнмүдин бәәдл-җирһлин таалыг ясрулх зөвтәвидн,- гиҗ Бату Сергеевич келв.
Таңһчин правительствин Ахлач Юрий Зайцев министрмүдин кабинетин нерн деерәс Бату Хасиковиг таңһчин Толһачин үүлд суңһгдснлань бас йөрәһәд, күцәмҗтә көдлмшәрн әмтнә даавриг иткүлх зөвтәвидн гив. Эн сүүр түрүн болҗ энҗл давулгдҗахас иштә 2019 җилин долан сарин аш диглх кергтәг зааһад, таңһчин социальн-экономическ делгрлтин һоллгч зөрүллтсин тускар келв. Премьер-министрин темдглсәр, эн кемд инвестицин, әмтнә җалвин кемҗән өсв, көдлмш уга улсин то баһрв, тосхлтын кемҗән 4,3 холванд өсв. Эн җиләс авн мана орн-нутгт келн-улсин төсвс экләд күцәгдҗәхәс иштә, эрүл-менд харлһна, сурһуль-эрдмин, сән кец-таал тогталһна, хуучн гермүдәс әмтиг нүүлһҗ авлһна, шин хаалһс тосхлһна болн нань чигн чинртә төрмүдәр шишлң программс күцәгдҗәнә. Тиигәд, мана таңһчд эн программсар модульн ФАП-муд углҗ тәвгдҗәнә, спортивн площадкс, шин школмуд, бичкдүдин поликлиник, сойлын Гермүд болн хаалһс тосхгдҗана. Сән чинртә уудг усар тетклһнә төрт ик оньг өггдҗәнә, ода мана таңһчин әмтнәс зуг 7,4 процентнь сән ус уудг болхла, 2024 җилд эннь 83,3 процент тогтах зөвтә. Одахн әәдрхнд әрәсән правительствин Ахлач Д.Медведевин һардврт болсн селвлцәнд Бату Сергеевич эн төр хаһллһнд онц оньг өгч дөң күргхиг сурв. Тегәд эн эркн чинртә төр хаһлгдх гисн ицл бәәнә. Болв 10 келн-улсин төсвд орлцҗах мана таңһч кех-күцәх керг-үүлдврмүдиг зуг 24,6 процентд күцәҗәхнь һундлта. Мана таңһчд келн-улсин төсвәр эн җил 3,8 җува арслң йилһгдх зөвтә, ода деерән бидн зуг 928,7 сай арслң олзлвидн. Цуг министерствс көдлмшән шунмһадулҗ, федеральн бюджетәс йилһгдҗәх мөңгиг олзта-тустаһар олзлҗ, чинртә төрмүдиг күцәмҗтәһәр хаһлх зөвтә гиҗ премьер-министр келв.
Сүүрт орлцсн Хальмг Таңһчин Улсин Хуралын (Парламентин) Ахлач Анатолий Козачко хәләгдсн төрәр ухан-тоолврарн хувалцҗ, ямр нег төр хаһллһнд депутатнрин дөң кергтә болхла бидн белн бәәнәвидн гив. Келн-улсин төсвс күцәлһнә халхар парламентск бүртклһн күцәгдхиг А.Козачко келв.
Цааранднь сүүрт жилищн-коммунальн эдл-ахун комплекс болн социальн объектс дулаллһна кемд белдвр келһнә төр хәләгдв. ЖКХ-н министр Евгений Мамутов эн төрәр илдкл кев. Социальн халхин министрмүд бас тооцаһан өгәд, сурһуль-эрдмин, эрүл-менд харлһна, сойлын болн спортивн учрежденьс ямр кевәр үвлд белдснә тускар келҗ өгв. Тер мет таңһчин әмтиг олн зүсн гемәс саглуллһна тәрлһ келһнә төрәр эрүл-менд харлһна министрин үүлиг дааҗадг Юрий Кикенов зәңглв. Сүүрин чилгчәр Хальмг Таңһчин Толһач Бату Хасиков таңһчин тарифмүдин цергллтин һардач Светлана Доногрупповад әрәсән ФАС-ин Күндллһнә һашг болн энүнә дарук Николай Басацкийд УФАС-ин Ханлтын бичг бәрүлҗ өгв.
Наталья ДАВАЕВА