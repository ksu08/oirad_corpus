Кунделинг ринпоче: "Эврә келән, сойлан медх кергтә"
06-06-2018, 09:53 
Шаҗна гүн
медрлтә болхар
Хальмгас һарч йовхиннь өмн Кунделинг ринпоче журналистнрла харһв. Хальмгт ирәд, энд күцәсн үүлдврнь туста болҗ, олн улсла харһҗ, номин цәәлһвр өгсндән тер ханлтта бәәхән медүлв. Эн ирлһинь дурдсн, белдврин көдлмш кеҗ, дөң болсн Бурхн Багшин Алтн сүмин һардврт, цуг гелңгүдт, шаҗнд шүтдг улст багш ханлтан үнн седкләсн өргв.
Кезәнә цагас авн хальмгуд болн төвд улс хоорнд өөрхн залһлдан бәәхинь зааһад, Дала ламин даалһврар шаҗна цәәлһврин көдлмш кеҗәхән ринпоче темдглв. Күндтә багшин келсәр, Дала ламин гегән хальмгудт, моңһл келтә нань чигн улст шаҗна ном тархалһнд ик килмҗән өгнә. Гүн медрлтә багшнриг нааран йовулх арһиг даңгин хәәнә.
Хальмгт ринпоче урднь чигн ирҗәлә. Давсн җил ирхдән "Я - Будда" гидг наадыг ик багш хәләсн билә. Тегәд таңһчд шаҗна номд шүтдг улсин то зөвәр олн болҗахинь эн темдглнә. Болв чигн номиг гүүнәр медҗ авхд, тер номиг медсн деерән терүгәр бәәдл-җирһлдән һардвр кеҗ бәәх кергтә гиҗ багш зааҗана. Өвкнр зүркндән хадһлад, таднд эн үйин улст авч ирҗ медүлсн номиг бәәхинь медсн деерән терүг дасх кергтә. Шаҗна медрл дасҗ авлһнд цааранднь чигн ишкдл кех кергтә. Революцин өмн әмтн шаҗнд яһҗ иткдг бәәсинь тодлхла, тадн тер кемҗәнд күрхин төлә зөвәр ик көдлмш кех зөвтәт, гиҗ ринпоче тоолврарн хувалцв.

Ах үйин
даалһвр йир ик
Шаҗна номиг делгрүллһнд ах үйин улсин үлгүр ик чинртә болсн деерән теднә даавр нег үлү ик болҗахинь медх кергтә. Чик седкләр бәәҗ, өөр бәәх улстан дөң болҗ бәәсн цагт керг уралан йовдгиг, йириндән бәәдл ясрдгиг өсч йовх баһчудт тедн дасхх зөвтә. Цагин йовуд дахад, му тоотыг, зовлң угаһар амрар дасад авчкдг хаҗһр авъясмудт баһчуд бичә авлгдтха гиһәд, шагшавдын кезәнә цагас авн батрсн заңшалыг батлх кергтә. Таднас, аав-ээҗнрәс, эк-эцкәс нань тиим сурһмҗ тана күүкдт күн өгч чадшго. Иргчдән тана үрн ямаран болхнь мел тана һарт бәәнә.
Шаҗнд шүтдг улсин җирһлд шаҗн, сойл, тууҗ хамцу ниилсн юмн. Тиигәд цуг терүгинь өсч йовх күүкд-көвүдтән медүлх кергтә болҗана. Хулха-худл кешго, күүнә әмнд күршго, тәмк татшго, әрк-чаһр уушго, му үндстә авъясмудт авлгдшго, нань чигн арвн хар тоотас гетллһнә хаалһиг шаҗна ном заана. Өвкнрин бәрҗ йовх номин арвн цаһан үүлин евәлд баһчудан сурһсн цагт таңһчин иргч җирһл бат болхмн. Цааранднь делгрх җирһлин улыг батлх төр тегәд үй болһна өмн тәвгднә.
Эргндк йиртмҗин
тускар ухалтн
Шаҗна номиг ухан-седкләрн медҗ авад, эн медрлән гүүдүлҗ бәәсн деерән өөр эргндк һазриннь тускар мартҗ болшго, гиҗ Кунделинг ринпоче келнә. Цаг негәр йовдго, йиртмҗин бәәдл чигн сольгдад йовна. Номтнрин тоолврар, моһлцг һазр деер дулана кем икдҗәнә. Хур баһар ордг бәәсн һазрт һаң-халун икдҗ, зәрм һазрар болхла, усна тогталмудас усн деврәд, әмтнд зовлң үүдәҗәнә. Теңгрин нань чигн аюл икдҗәнә. Терүнднь әмтн бәәх һазран чикәр эдллго, хог-богар дүүргәд, дә татад, хоорндан ни уга болад, эргндк йиртмҗән хаҗһр үүлдврин болн му чинртә үгин күчнд орулад, йиртмҗд мууһан хальдаҗанавидн. Мана үрд, ачнр-җичнр ямаран һазр деер бәәхинь ухалад, эзни хәләцтәһәр бәәхин арһ хәәх кергтә. Деерәс заавр ирх гиҗ күләлго күн болһн эврә ормдан өөр - эргндкән цеврәр бәрҗ, үрдтән чик сурһмҗ өгч бәәснә туснь ик болхмн.
Деер келгдсәр зурһан хонгтан Кунделинг ринпоче номин цәәлһвр өгсмн. Дәкәд болхла, майин 29-д Бурхн Багшин арвн хойр алдр ик үүлин тускар цәәлһвр өгв. Шаҗна номин учр-утхднь бәәх шагшавдын ик күчнд оньган өгч, терүгәр һардвр кеҗ бәәтн гиҗ күндтә багш зәрлг келв. Иргчин, шаҗна, сойлын, тууҗин туск күн болһна даавриг дәкн нег тодлулад, хальмгудын даавриг багш ончлҗ темдглв. Өңг-бәәдләрн, уутьхн нүдәрн делкән олн улс дунд хальмг болҗахан медүлсн деерән келән, сойлан, шаҗан, тууҗан медх зөвтәт, ухан-тоолврарн, заң-авцарн, шагшавдын чик цевр бәәдләрн хальмг болҗахан медүлх зөвтәт, гиҗ Кунделинг ринпоче маднд үнн - седкләсн заавр өгв.

Галина ХЕЙЧИЕВА