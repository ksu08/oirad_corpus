Сән-Белгин Хасрин саңгин тускар
20-09-2014, 10:28 | Таңһчин зәңгс
Угатя күүнә бүлд төрәд, түрүн үзгүдән авһарн элсн деер бичүлҗ дасад, бичкндән өнчрәд, әәдрхнд сурһуль дасад, совпартшкол төгсәһәд, баһасн урн үгин хаалһд орад, Хальмгин нег күндтә бичәч болад, олн әмтнә шүлгчин нер зүүсн Сән-Белгин Хасрин 105 җилин өөн эн намрин һаха сарин өдрмүдт темдглгдхмн.
1929 җилд «Мана келн» гидг журналд түрүн үүдәврнь - «Дольган» гидг поэм барлгдсн билә. Хөөннь бичәч олн шүлгүд, келврмүд, поэмс болн наадд бичәд, түрүн дегтрән барлҗ, 1934 җилд СССР-ин бичәчнрин Ниицәнд орсмн.
Сән-Белгин Хасрин «өнчн бөк» гидг наадар Хальмг драмтеатр түрүн болҗ көшгән сексн болдг. 1935 җилд «Литературн газетд» барлгдсн Сән-Белгин Хасрин «Хойр мекч» гидг тууль М. Горькийд йир таасгдҗ. Нег харһад, М. Горький мана шүлгчд бүлән үгән келәд, бийдән иткхднь дөң болсмн.
Зуг 1937 җилд шүлгч хар гөрәр засгла харһад, арвн җилдән Магадана лагерьт сууһад һарв. Зовлңгиг дааһад, әмд-менд ирәд, 1957 җиләс авн «Хальмг үнн» газетд урн-үгин әңг һардҗ йовсмн. Газетд көдлн бәәҗ, шин үүдәврмүд бичәд, дорас өсч йовх билгтә баһчудт сүв-селвгән өгәд, үүдәлтин хаалһд орхднь дөңгән күргәд, Пушкинә, Горькийн, Лермонтовин болн нань чигн бичәчнрин үүдәврмүдиг орсас хальмг келнд орчулҗ йовсмн. Заяни билгән делгрүләд, эңкр теегтән, таңһчдан үүдәврмүдән нерәдҗ, үзмчтә орман элсн болҗана.
Нертә бичәч хальмг литературин делгрлтд орулсн тәвцин тускар келх, үүдәрмүдин учр-утхинь йилһх литературоведмүд, номтнр бәәнә. Би болхла мана архивд бәәх бичәчин туск материалмудын тускар келхәр седҗәнәв. Сән-Белгин Хасрин саңд шүлгчин һар бичгүд болн машинкәр барлсн бичгүд, наадд, шүлгүд хадһлгдҗана. үлгүрнь, «Икрмүд» гидг наадна хойр вариант бәәнә.
Эдн дунд Калян Санҗин экин тускар бичсн материал йир соньн. Калян Санҗин экнь Байн-җирһл гидг сәәхн нертә бәәҗ. Цецн ухата, сәәхн заңта, билгтә күүкд күн бәәҗ. Хуур татдг нәрн эрмдтә бәәсмн. Арвн тавтадан хәрд һарад, баахн насндан авалясн хаһцад, хойр үртәһән үлдхләрн, өркдән толһа болад, үрдтән уха зааһад, эднән өскәд босхсмн. Насни туршартан үзсн-соңссан, туульс, тууҗс, җаңһрин, Хоңһрин, Бумбин орна байн сәәхн җирһлиг хуурин бернд күңкнүлҗ татад дуулсинь көвүнь чееҗәр дасч авсмн. «җаңһриг» баһ наста күн, тер дотр нег үлү күүкд күн, дуулна гисн күмнд соңсгдад уга өвәрц йовдл бәәсн болдг. Тер учрар чигн Калян Санҗ хальмг улсин амн үгин зөөриг йилһән сән меддг күн бәәсмн.
Харм төрхд, архивин саңд Сән-Белгин Хасрин җирһлин туск материалмуд, ачлврмуд, зургуд уга гиҗ келх кергтә. Дәкәд болхла Барун селәнд бәәдг шүлгчин гер-музейин, Магадана музейд бәәх шүлгчд нерәдсн стендин тускар тоота күн меднә. Тегәд Сән-Белг Хасрин элгн-саднь иим материалмуд мана саңд орулҗ өгсн болхла, йир сән болхмн билә.