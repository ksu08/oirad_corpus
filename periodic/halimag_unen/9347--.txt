Эцкиннь үлгүрәр эмч болв
27-11-2018, 10:26 
Дәәнә өмн Приозерн района Цаһан Нур селәнд Гаря Уланович Анюшев фельдшерар көдлҗ йовсмн. Селәнә бәәрн улст болн хам-хоша бәәдг Тугтн, Өвдг, Зурһан, Сарпа, Чкаловский селәдин әмтнд эн медицинск дөң күргдг бәәсмн. Эн һазра улс Гаря Улановичиг эндр өдр күртл бүләнәр тодлҗ, кесг әмтнд дөң болҗ йовсинь мартхш. Хальмг улс Сиврәс хәрҗ ирхлә, Г.Анюшев төрскн селәндән бас фельдшерар көдлҗ йовла. Герин һазань мөрн тергн күрәд ирхлә, бичкн Батр көвүнь эцкнь гемтә улст дөң болхар һарч йовхиг медәд, эрк биш дахдг билә.
Көвүнь медицинәр соньмсчахиг үзәд, Гаря Уланович яһҗ шарх-шавиг эдгәхиг, көл-һаран авсн улст түргн дөң яһҗ күргдгиг дасхдг бәәсмн. Келхд, Гаря Уланович ясн ормасн көндрхлә, шүдн зовахла, күүкд улс цаһан төр болхла эвтәһәр дөң күргдг билә. Эцкнь эмнхлә, зовад уульҗасн күн дарунь тогтнад, байрлад инәҗәхиг үзсн көвүн эмчин эрдм әмтнд туста болн кергтә болдгиг медв. Тегәд эн эцкән дураһад бас эмч болх шиидвр авснь хара биш.
Эцкнь 1937 җилд Аһш балһснд медтехникум төгсәһәд, Цаһан Нур селәнд күч-көлснә хаалһан эклсмн. Дарунь дән эклхлә, Г.Анюшев түрүн зергләнд төрскн һазр-усан хортнас сулдххар цергт мордв. Дәәнә һалд шарх-шав авсн улсиг эмнҗ, 1945 җилин апрель сард медицинск цергллтин ах лейтенантын цолта цергәс бууҗ ирсмн. Нег дәкҗ ик бәрлдәнд эн шавтад, уха-серлән гееһәд, бәрәнд авгдв. Концлагерьтэн эмч Силинла хамдан шав авсн салдсмудыг эмнҗ, кесгинь үкләс һарһҗ авсмн. Нег дәкҗ эн майор Силинла хамдан лагерәс зулв, болв эдниг немшнр бәрҗ авад, цокад зөвәр зовав. Шарх-шавнь эдгснә хөөн эдн дәкн лагеряс зулад, эврәкстән күрв. Зуг лагерьт бәрәнд бәәсинь медәд, Гаря Улановичиг 10 җилдән засгла харһулад лагерьт йовулхар седв. Сурһульта күн болад, эцкм майор Силинд бичг бичәд, энүг засгла харһулҗахин тускар медүлв. Тернь дарунь бичг бичәд, концлагерьт советск салдсмудыг эмнҗ, кесгиннь әм аврсна, тендәс хойр дәкҗ зулсна тускар бичәд, үүрән харсч чадв. Тиигәд Г.Анюшев алдр Диилвр күртл церглҗ, әмд-менд үлдсмн. Өрк-бүлнь Сиврт Красноярск крайд Ужурск района Корнилово селәнд бәәсмн, тегәд теднән олҗ авсмн. Тууврин хөөн цуһар Цаһан Нур селәнд ирҗ бәәршлв. Энд эцкнь ачта амрлһнд һартлан селәнә әмтнд дөң-тусан күргҗ йовсмн. Ут тоодан Гаря Уланович Анюшев 60 җилдән фельдшерар көдлсмн.
- Эцк мини җирһлд онц орм эзлнә. Би бичкнәсн авн эцкән дахад, яһҗ көдлдг бәәсинь эврә нүдәрн үзләв. Кергтә болхла сөөһәр чигн эцкм гемтә улс тал адһдг бәәсмн. Цаһан Нуура дундын школын 8-ч класс төгсәһәд, би Элстд медицинск училищд фельдшерин эрдм дасад, төрскн селәндән бас экләд көдлләв. Тер цагт эцкм сүв-селвгән өгәд, байн дамшлтарн хувалцад, нанд дөң болдг билә. 1970 җилд би Советск әәрмд одад, Грозный балһснд хойр җилдән церглләв, тенд цергә әңгин фельдшер биләв. әәрмәс бууҗ ирәд, Ставропольск медицинск институтд орв. Сурһулян төгсәснә дару Троицкое селәнд фтизиатрар болн терапевтар көдлләв. Күч-көлснә хаалһан эклхдм Целинн района ах эмч Боова Нюрбяевич Букаев нанд төлҗхдм дөң болсиг мартхшв. Тер цагт өдрт дөч шаху кү хәләҗ, күн болһнла күүндәд, бүлән үгәрн чигн эмндг биләвидн ,- гиҗ Батр Горяевич келнә.
Эн җил Б.Анюшев таңһчин эрүл-менд харлһнд көдләд, дөчн җил болв. Эн җилмүдин эргцд Батр Горяевич Целинн района больницин болн үстин района садв гемәс хөрлһнә диспансерин ах эмчин, таңһчин больницин месллһнә әңгин заведущин дааврта үүл даав. Сүл арвн җилин туршарт эн "Цусна цутхлң" гидг таңһчин учрежденьд көдлҗәнә. Түрүләд Батр Горяевич донорск әңгин заведующ билә, сүл цагт мана таңһчд донорск җисә делгрүллһнә специалист болна. Энүнә чадмг һардврт донорск җисә күцәмҗтәһәр делгрҗ, җил ирвәс цусан өгдг улсин то икдҗәнә.
Батр Горяевичин келсәр, сүл цагт баһчуд донормудын зергләнд орҗахнь темдгтә. Эдн чик авг-бәрцәр бәәҗ, спортар соньмсҗ, талдан әмтнә төлә цусан өгчәхнь цаһан седклтә улс болҗахиг медүлҗәнә. Одахн Элстд давулсн керг-үүлдврт 150 күн, шидр Ик Буурлд 125 күн цусан өгснь әмтн эн керг чинртә болҗахиг, өөдәнәр үнлҗәхиг ил үзүлҗәнә гиҗ эмч келнә. Цутхлңгин көдләчнр баһчудла цәәлһврин көдлмш давулҗ, цусан өглһн күүнә эрүл-мендд туста болдгин тускар келҗ өгнә.
Эцкиннь үлгүрәр эмч болад, олн җилдән үнн-чик седклтәһәр көдлҗ йовх Б.Анюшев таңһчин эрүл-менд харлһна делгрлтд болм тәвцән орулснь лавта. Келхд, дү күүкнь бас эмчин эрдмтә, олн җилдән Элст балһсна поликлиникд терапевтар көдлсмн. Тегәд эднә өрк-бүл зу шаху җилдән эрүл-менд харлһна халхд үүлдҗ йовна.
Наталья ДАВАЕВА
ЗУРГТ: донорск җисә делгрүллһнә специалист
Батр Анюшев көдлмштән
И.Музраеван цоксн зург