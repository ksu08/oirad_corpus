Хальмг ветеран Диилврин парадт орлцх
08-05-2018, 10:57 
әһәд, талдан регионмудас ирсн ветеранмудла сергмҗтәһәр амрад иртн. Хөөннь бидн эрк биш харһад күүндхвидн. Би танаһур гиичд ирнәв, эс гиҗ мини кабинетд бидн харһад, сеңсн цә амсхвидн. Та нанд цугнь яһҗ давсна тускар келҗ өгч, ухан-тоолврарн хувалцтн, - гиҗ Алексей Маратович келәд, Тепшиновихнә өрк-бүлиг өөрдҗ йовх Диилврин өдрлә йөрәв.
Дәәнә ветеран таңһчин Толһачд ханлтан өргҗ, Диилврин парадт орлцлһн ик даавр болн бахмҗ болҗахиг темдглв. Хальмг Таңһчин цуг ветеранмудын нерн деерәс эн өргмҗтә керг-үүлдврт орлцҗ, нерән өөдән бәрҗ ирнәв гиҗ Анатолий Борисович келв. "Цуг нарт-делкәд мана орн-нутгиг муутхх санатань дала, болв Диилврин парадын йовудт үзүлгдх бу-селм, мана залу-зөрмг салдсмудыг үзәд, цуһар мана ик күчиг медҗ автха. Мана әрәсә чидлтә, арһта, алдр орн-нутг болҗахиг цуһар медх зөвтә",- гиҗ ветеран тоолҗана.
Анатолий Борисович йирн дөрвтә болв чигн, заглюн, шогта-надта, үгтә-күүртә медәт гиҗ келх кергтә. Эн күүндврин йовудт хальмг үлгүрмүд, цецн үгмүд олзлад, шоглад җирһлиннь, эндрк политическ бәәдлин тускар чигн келәд бәәв. Энүнә җирһлин хаалһд кесг зовлң учрв чигн эн гейүрхш, мууһинь дарад, сәәнинь өргәд, сән-сәәхн иргчд иткҗ йовна. Дән эклхин өмн эднә өрк-бүл Ростовск областин Новониколаевск станицд бәәсмн. 1943 җилин январь сард эн цергт мордад, түрүн өдрәс авн Матвеев Курганд, "Миус фронтд" 98-ч дивизин 308-ч стрелковый полкин медлд дәәлдҗ йовсмн. Нег бәрлдәнд эн кесг шав авад, кесгтән Əәдрхнд госпитальд эмнлһ авсна хөөн 133-ч салу көдлмшч батальонд тусв. 1944 җилин эклцәр энүг цуг хальмг салдсмудла фронтас буулһад, Широковск ГЭС-ин тосхлтд йовулв. Зуг дән төгсхлә эн Киргизьд өөрхн элгн-садан олад, тиигәрән нүүв. Тенд эн Иссык-Кульск селәнә эдл-ахун техникумд сурад, зоотехникчар көдлҗ йовла. Хөөннь, 1952 җилд, эн СССР-ин Деед Советин Президиумин ахлач Н.Шверникд бичг бичәд, Саратов балһснд селәнә эдл-ахун институтд сурх зөв авад, тенд 1952 җиләс авн 1957 җил күртл сурв. Деед сурһулян төгсәснә дару А.Тепшинов хальмг һазрурн нүүҗ ирәд, таңһчин селәнә эдл-ахун министерствд көдлҗ йовсмн. Анатолий Борисович олн җилдән ах малын эмчәр министерствд көдләд, 1984 җилд ачта амрлһнд һарсмн. Зинаида Доржиновна болн Анатолий Борисович хамдан тәвн дөрвн җилдән ни-негн бәәнә, һурвн күүкндән чик сурһмҗ өгв, ода зурһан зеедән нүдн-амн болҗ йовна.
А.Б.Тепшинов Төрскән харсгч дәәнә II девсңгин орденәр, "Цергә ач-тусин төлә", "1941-1945 җилмүдин Төрскән харсгч Алдр дәәнд Германиг диилснә төләд" болн нань чигн медальмудар ачлгдсмн. Маңһдур, май сарин 9-д, мана орн-нутгин хотл балһснд болх Диилврин парадт орлцҗах олн улс дунд мана ветеран Анатолий Борисович Тепшинов йовхд бидн ик гидгәр байрлҗанавидн. Зу нас наслҗ, зу хавр үзҗ, дәкәд чигн олн җилдән Диилврин өдриг байрта-бахмҗтаһар өөрхн улстаһан темдглҗ йовтха гиҗ дурдҗанавидн. Олн зеенрнь залу-зөрмг ааварн бахмҗ кеҗ йовтха.
Наталья ДАВАЕВА
Э.Бюрчиевин цоксн зург