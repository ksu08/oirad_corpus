Эврә көдлмшән даавртаһар күцәнә
28-10-2017, 08:54 
Эн җил "Хальмг үнн" газет 100 җилин өөнән темдглҗәнә. Мана редакцд көдлҗәх җолач Очр Казанкинә төлә эн җил бас темдгтә. Юңгад гихлә энтн "Хальмг үнн" редакцд ирҗ көдлснәс нааран 10 җил күцв. Арвн җилин эргцд журналистнриг таңһчин булң болһнднь гилтә күргҗ йовсмн.
Очр эврә кергән сәәнәр меддг эрдмч, машиг сән гидгәр зална. Энүнлә хамдан командировкд йовдг журналистнр энүг таасна, юңгад гихлә энтн дамшлтта җолач, машиһән болһамҗта кевәр залдг күн мөн. Хаалһд машин эвдрхлә, бийнь ясад авчкна. Машинә дотрнь чигн цевр-цер бәәдл хадһлгдна. Таңһчин цуг райодар, әрәсән кесг балһсдар чигн йовх саам учрсмн, көлгн-күчнь даңгин хаалһдан белн болдмн.
Йириндән җолачнр өрүн эрт босна, юңгад гихлә машиһән белдх кергтә болна. Түүшң Очр бас даңгин эртәр босад, машиһән хаалһд белднә. Эн цөн үгтә, келсндән күрдг, дигтә-тагта, бод гисн күн. Җолач күн бийнь ямаран бәәдлтә, авг-бәрцтә, энүнә залдг машинь чигн тиим болна гиҗ әмтн келнә. Эн үг мел Очрлә ирлцҗәнә. Эврәннь көдлмшч даалһвран тохнятаһар, үнн седкләрн күцәнә. Тевчңгү, номһн, тиньгр заңта, көдлмшән үзмҗтәһәр кедг җолачиг хамдан көдлдг улс күндлнә. Энүнә күч-көлсинь өөдәнәр үнлҗ, Күндллһнә һашгудар темдглсн болдг. Җолач Очр барин халхд цааранднь чигн олн җилдән көдлҗ, әмтнд дөң-тусан күргҗ йовхнь маһд уга.


Маргарита АРЗАЕВА
Э.Бюрчиевин цоксн зург