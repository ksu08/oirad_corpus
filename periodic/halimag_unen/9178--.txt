Таңһчдан - көгҗмин сәәхн белг
08-11-2018, 11:32 
Көгҗм - келн-улсин үнлҗ болшго ик зөөр. Терүг хадһлҗ, үйәс үйд күргҗ йовх көгҗмин зевсгүд - домбр, товшур, җиңнүр, кеңкрг, саратовск гармуль болн нань чигн зевсгүд эн асхн духуцҗ соңсҗ, чикнә хуҗран хаңһах таал оркестр өгв. Хальмгудыг җирһлин туршарт дахҗ, байр-зовлңгинь хувалцҗ йовх көгҗм, көгҗмин зевсгүд, дуучнр болн көгҗмчнр маднд эн өдр билгән нерәдв.
Тер зевсгүдиг урн һарарн кеҗ, көгинь орулҗ, мана цаг күртл хадһлҗ авч ирсн кесг үйин билгтнрт ханлтан медүлх кергтә. Цуг тер зевсгүд, терүг олзлҗ, айсинь орулдг билгтнриг негдүлсн оркестр Хальмгт һучн җил хооран бүрдәгдсн болдг.
Ончта эн өөнд нерәдсн байрин концерт ноябрь сарин 2-т болв. һучн җил хооран тогтсн коллектив эн цагин туршарт өсәд төлҗәд, Хальмгин көгҗмин җирһлд зөвтә орман эзлв. Хальмг Таңһчин искусствин ачта үүлдәч Савр Катаевин һардврт коллектив көгҗмин омгта күңкл айс татҗ концертиг эклв. Олн җилин туршарт билгәрн әмтиг байрлулҗах таңһчин ачта артист Эдуард Бурлаков хальмг дуудыг өргҗ дуулснь ик сергмҗтә болв. Хальмг теегин хамгин сәәхн бәәдлиг үзүлсн "Хаврин дун" таңһчин ачта артистк Елена Каджиева седкл авлҗ дуулснь байрта болв. Буджалов Егор болн Сангинов Хонгор хойр бичсн дун йиртмҗ серҗәх өврмҗтә бәәдләр, һооҗсн эвлүн сәәхн айсар цуг әмтиг эн асхн авлв. Петр Чонкушов болн Тачин Анҗа бичсн "Теегин торһа күүкн" гидг дун Елена Каджиеван билгтә кевәр өргсн айсин дүүрән нег үлү өргмҗтә болв.
Хальмг Таңһчин сойлын министерствин нерн деерәс министрин дарук Галина Бадаева нертә коллективиг өөнләнь йөрәв. Келн-улсин оркестр таңһчдан бәәтхә цуг әрәсәд нер һарсн коллектив болҗахинь темдгләд, Галина Александровна Москвад, Əәдрхнд, Ставропольд, Владикавказд нань чигн олн балһсдар концертмүдән үзүлсиг, кесг фестивальд орлцҗ, хальмг көгҗмиг олнд темдгтә болһҗ йовх оркестрин ач-тусинь үнлҗ келв. Хальмг Таңһчин улсин артисткин өөдән нерн Елена Каджиевад зүүлһгдв. Оркестрин көгҗмчнр Д.Зарахаева, Е. Убушиева Таңһчин правительствин Күндллһнә һашгудар ачлгдв. Өөдән ачлвриг артистнрт министрин дарук Галина Бадаева бәрүлҗ өгв.
Оркестр талдан үүдәгч коллективсла бат залһлда бәрҗ үүлднә. Иигәд, 15 җил хооран "Мир Кавказу" гидг фестивальд Ар үзгин Осетин коллективла, дууч Эдуард Даудовла эдн таньлдла. Тер цагас авн кесг концертд, фестивальд эдн харһад, хамдан дуулад, үр-иньгүд болсмн. Ар үзгин Осетин улсин артист Эдуард Даудов үүрмүдиннь байрт орлцхар ирв. Ах-дү республикин сойлын министерствин йөрәлин бичг авч ирәд, Эдуард Даудов Күндллһнә һашгудыг оркестрин директор Данара Шалхановад, художественн һардач Савр Катаевд бәрүлҗ өгв. Хальмг Таңһчин ачта артистк Данара Шалхановала хамдан эдн "Күргн" гидг шогта дууг хальмг келәр дуулсиг зал ниргҗ тосв. Тер мет Эдуард Даудов Мерген Кимла болн Данара Шалхановала осетин дууг теднә келәрнь дуулснь бас йир соньн болв.
Оркестриг дахҗ, олн җил күцәмҗднь зөвтә тәвцән орулҗ йовх Хальмг Таңһчин ачта артистк Татьяна Бурлакова орс келн-улсин ду дуулҗ, цуглрсн улсин седклинь байрлулв.
Оркестрин түрүн художественн һардач, әрәсән Федерацин ачта артист Владимир Карпенкон ик ач-туснь эн өдр бас темдглгдв. Ода Ставропольск филармоня "Слобода" гидг ансамблин оркестриг һардҗах Владимир Владимирович коллективан авч ирҗ, байрт орлцулв. Кесг көгҗмиг хальмг оркестрла эдн наадв. Бийснь бас орс болн классическ көгҗм татҗ, әмтнд байр белглв. Элстин болн Хальмгин архиепископ Юстиниан оркестрин байриг үнн седкләсн үнләд, улм ик күцәмҗ дурдв. Улсин иньгллтд коллективин орулҗах тәвциг темдгләд, архиепископ Владимир Карпенкод, Данара Шалхановад орс шаҗна ачлврмуд бәрүлҗ өгв.
Келн-улсин оркестрин коллективиг өөнләнь Таңһчин Улсин Хуралын Ахлачин дарук Николай Нуров йөрәһәд, Владимир Карпенкод Улсин Хуралын Ханлтын бичг бәрүлҗ өгв. Элст балһсна хургин депутат Наталья Курепина таңһчин улсин артистк Елена Каджиевад "Элст балһснд ач-тус күргсн төлә" гидг темдгәр ачлв.
Хальмг Таңһчин сойлын ачта көдләч Иван Басангов оркестрин үүлдврин чинриг темдгләд, җил ирвәс эрдмнь өсәд, сүл цагт оркестр Савр Катаевин һардврт "Бурхн-шаҗнд көгҗмин белг" гидг ик чинртә төсв күцәһәд, таңһчд көгҗмин делгрлтд зөвтә тәвцән орулҗахинь темдглв. "Бамб цецг" государственн академическ ансамблин художественн һардач Валерий Эрдниев коллективиг өөнләнь бүләнәр йөрәв.
Сүл тавн җил коллективин художественн һардач болн дирижер болҗ Савр Катаев үүлдҗәнә. Келн- улсиннь көгҗмиг әрүнәр хадһлҗ, олнд күргҗ йовна. Улсин көгҗмин ул деер шин үүдәврмүдиг "Улан зала" мөрән лауреат үүдәҗәнә. Давсн җил энүнә һарһсн "Бумбин орн" гидг көгҗмин наадн ик тааслт олсмн. Эн асхн тер үүдәвринь нег әңгинь оркестр болн Хальмг Таңһчин ачта артист Кутлан Мукубенов күцәснь көгҗмин халхар уралан шин ишкдл кегдҗәхинь үзүлв. Ачта артистнр Эдуард Бурлаков болн Кутлан Мукубенов хойр хамдан хальмг дуд дуулснь йир сергмҗтә болв. Хальмг Таңһчин улсин артист Арслан Шовгуров цуглрсн улсиг домбрин айсмудар байрлулв.
Хальмг Таңһчин ачта артистк Данара Шалханова дуулсн "Сарин сарул" гидг дун олна тааслт олв.
Хальмг Таңһчин ачта артист Мерген Ким болн Ар үзгин Осетин улсин артист Эдуард Даудов хамдан дуулсн итальянск дун әмтнд таасгдҗ, ниргсн альх ташлһар тосгдв.
Оркестрин өөнин концерт йоста ик байрин бәәдлд давв. Тууҗиннь туршарт энд көдлҗ йовсн цуг улсин нерд заагдв, цугтаһинь күндләд, күн болһна тускар бүлән үгмүд келгдв. "Күн ахта, девл захта" гисн үлгүрәр коллективд үйнрин залһлдан батрҗахиг эннь медүлҗәнә. Дәкәд болхла энтн йоста иньгллтин концерт болв. Эндрк делкәд цагиг дахҗ, олн зүсн көгҗм дунд хальмг көгҗмән зөвтә кевәр үзүлҗәх коллектив чик хаалһар уралан зөрҗ йовхинь тернь үзүлҗәнә. Хаалһнь оньдин цаһан болтха!
Галина ХЕЙЧИЕВА
И.Музраеван цоксн зург