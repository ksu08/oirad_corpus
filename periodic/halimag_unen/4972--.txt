Билгтә судлач болн багш
24-01-2017, 17:43 
Ямаран чигн келн-улст
үлгүр-үзмҗ, бахтх үлгүр болдг әмтн бәәдг. Теднә дунд хальмг кел шинҗллһнә делгрлтд ончта тәвцән орулҗ, Хальмгин ик сурһулин, хальмг келн-бичгин болн дорд үзг шинҗллтин институтын, хальмг, моңһл, алта кел шинҗлдг номин профессор, Роза Пюрвеновна Харчевникован нерн зөвтә орман эзлнә.
Эн җилин туула сарин сүүләр Роза Пюрвеновна ончта өөнән темдглҗәнә. Мана ачта багш цуг насн-җирһлән номин халхин
үүлдврт нерәдҗ, Хальмг Таңһчдан тоомсрта болсн мөн. Эрдм-сурһулин, хальмг кел шинҗллһнә халхар гүн медрл, өргн дамшлт хоршасн номтын күцәҗәх өөдән чинртә
үүлдврмүднь олнд темдгтә.
Р.П. Харчевникова 1942-ч җилин туула сарин 25-д Яшкулин района Яшкуль селәнд һарла. Эцкнь Эрдниев Пюрвя Кекеевич дәәнә өмн райкомин партин инструктор болҗ көдлҗ йовсмн. 1941-ч җилд Төрскән харсгч Алдр дәәнд мордад, мөрн цергин туршулд политрук болҗ цергләд, зөрмг кевәр дәәлдәд, 1943-ч җилд әмнәсн хаһцсмн. Экнь Шиня Бадмаевна Сиврин өмн болн тендәс ирснә хөөн эклц классин багш болҗ олн җилдән көдллә.
Экн түрүн Роза Пюрвеновна Тюмень балһснд эклц сурһуль сурсмн. Дунд классмудт Красноярск крайин Хакасск областин Саралинск района Золотогорск селәнд сурч йовла. Сиврәс хәрҗ ирәд, Яшкулин 1-ч тойгта дунд сурһулиг цаһан мөңгн медаляр төгсәсмн.
1962-ч жилд Сарпуль балһсна багшнрин институтын тууҗин болн келн-бичгин дацңд орҗ сурсмн. Роза Пюрвеновна Хальмг Таңһч шинәс босхҗ авгдҗасн цагт ик сурһулин хаалһд орсн баһчудын негнь бәәҗ. Тер цагт тоомсрта багшнрин нилчәр (А.В. Попов, Н.А. Панова, Е.И. Ушакова, И.А. Мохов, Б.Б. Бадмаев, У.У. Очиров, И.М. Мацаков болн н.ч.) терүнә мергҗлтин болн номин түрүн хәләц бүрдәгдлә. Ик сурһулян сән кевәр төгсәһәд, Роза Пюрвеновна һурвн җилдән Ик-Буурла района Приманыческ дундын школд орс келнә багш болҗ көдлсмн. Дунд сурһульд авсн дамшлт цааранднь терүнд ик ач-тусан күргҗ.
1970-ч җиләс авн эрдмт номин хаалһдан эклҗ орна. Хальмг кел, утх-зокъял болн тууҗ шинҗлдг номин күрәлңд орҗ көдлнә. Тер цагт олн номтнрла хамдан (Б.Д. Муниев, П.Ц.Биткеев, А.Ш.Кичиков, Д.А. Павлов, Н.Н.Убушаев, А.В.Бадмаев, А.Л.Каляев) Хальмг Таңһчин райодар йовад, хальмг келнә, терүнә айлһсин өвәрцинь, амн зокъялын үүдәврмүдиг бичҗ авдг бәәҗ.
1971-ч җилд келнә халхар медрлән өөдлүлхәр СССР-ин номин Академин келн-бичгин институтын аспирантурт орҗ сурһуль сурна. Филолог номин доктор, профессор, СССР-ин номин Академин член-корреспондент Э.Р.Тенишевин һардврт Роза Пюрвеновна номин шинҗллтән эклҗ кесмн. Нертә номтнрин: Э.А. Макаевин, Б.А. Серебренниковин, Э.Р. Тенишевин, Н.А. Баскаковин, А.А. Юлдашевин, Н.З. Гаджиеван, К.М. Мусаевин, Т.А. Бертагаевин, А.А. Дарбееван умшсн лекцс баахн номтд тусан күргсн мөн. 1973-ч җилд Роза Пюрвеновна Хальмгин ик сурһульд ирәд, өдгә цаг күртл багшлна. Багшлн бәәҗ номт 1980-1982-ч җилмүдт келн-бичгин дацңгин һардачин дарук болҗ көдллә.
1980-ч җилд Роза Пюрвеновна "Категория наклонения в калмыцком языке" гидг төрәр диссертацан харсад, филолог номин кандидатын цол зүүсмн. Цааранднь чигн номт хальмг келнә үүлдәгчин төриг, тер дотр янз, шинҗ, цаг, дүрин әәшлмүдин дигләг гүүнәр шинҗлҗ йовна. 1996-ч жилд номт әрәсән номин Институтд "Система глагола в современном литературном калмыцком языке" гидг төрәр докторин цол харссмн.
Роза Пюрвеновна Хальмгин ик сурһульд олн җилдән көдләд, 70 һар номин өгүлл бичәд, кесг номин грант ("Формирование грамматической системы современного калмыцкого языка" и "Грамматические категории калмыцкого языка: общее и специфическое" болн н.ч.) шүүҗ авад, хальмг келнә туск төрмүдән хаһлҗ бәәнә. Энүнә һарһсн "Система глагола в русском и калмыцком языках" (1994 г.), "Система глагольных наклонений в современном калмыцком языке" (1995 г.) гидг номин дегтрмүд, терүнә һардврт белдсн "Вопросы теоретической грамматики калмыцкого языка" (2002, 2006, 2008г.г.) гидг һурвн номин хураңһу хальмг кел шинҗллһнә болн өргҗүллһнә кергт тусан күргнә. Роза Пюрвеновна олн җилдән "Хальмг келнә академическ келн зү" гидг төрәр көдлҗәх номтнрин багин һардач болҗ йовна.
Кесг җилин туршарт номин халхар шүлтҗ, билгән агсҗ, багшллһна көдлмшән номин үүллә хамднь зүүцүлҗ эркн күцәҗ йовна. Багш ик сурһульд сурчах оютнрин номин һардач болад, билгән, чидлән, цаган әрвллго көдләд, гүн медрл теднд өгхәр зүткнә. Энүнә нилчәр оютнр дундас кесг номтнр, бичәчнр, багшнр һарснь үзмҗтә болна. Бидн билгтә номтын, дамшлтта багшин һардврт сурһуль авсндан ханлтан өргҗ, омгта бәәнәвидн.
Төрскн кел дасхлһна төрт номт оньдин шунмһаһар үүлддгнь маһд уга. Дунд сурһулин дегтрмүдин учр-утхинь шинрүллһнә халхар темдгтә көдлмш кеҗ, таңһчин хальмг келнә багшнрт икәр туслна. Дунд сурһулин сурһульчнрт кесг олн сурһлһна дегтрмүд болн дөңцлмүд барлҗ һарһсмн. 2013-ч җилд ик сурһулин багшнрла хамдан Р.П.Харчевникова оютнрт нерәдсн "Практический курс калмыцкого языка" гидг сурһлһна дегтрин үүдәлһнд орлцв. Эн дегтр олн багшнрин, номтнрин, оютнрин дунд ик чинртә болдг мөн.
Роза Пюрвеновна у сарул чееҗтә, тевчңгү, һольшг заңта, хальмг уул заңшал, авг-бәрц, кел сәәнәр меддг, шүүҗ авсн эрдмдән әмдрлән нерәдсн күн гиҗ келхлә буру болшго. Багш үнн,
зөвтә, чик хәләцтә күн. Хальмг кел шинҗллһнд болн даслһнд ик тәвцән орулсн төләднь профессор Р.П.Харчевниковад "әрәсән Федерацин ик сурһулин күндтә көдләч" болн "Хальмг Таңһчин ачта үүлдәч" гидг өөдән нерд зүүлһсмн.
Күндтә Роза Пюрвеновнаг ончта өөнләнь Хальмг келн-бичгин болн дорд үзг шинҗллтин Институтын багшнр, оютнр әрүн седкләсн йөрәҗәнә. Авсн наснтн өлзәтә болҗ, оньдин дөрвн цагт гем-шалтг уга йовҗ, кех-күцәсн номин үүлтн цааранднь чигн күцәмҗтә болҗ, амулң җирһҗ йовтн!

Мингиян ЛИДЖИЕВ,
Людмила ЛИДЖИЕВА,
Хальмгин ик сурһулин номтнр