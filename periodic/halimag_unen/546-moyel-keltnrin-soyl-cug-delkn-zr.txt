Моңһл келтнрин сойл – цуг делкән зөөр
07-10-2014, 19:38 | Таңһчин зәңгс
Хол Моңһл орн- нутгт мана ахнр –дүүнр моңһл келтнрин сойлын уурхан саңгиг улм нәрнәр шинҗлҗ, мана өвкнрин үлдәсн чилшго зөөриг хөөтк үйнр чигн йостаһар үнлҗ, терүгәр бахмҗ кеҗ, терүнәс кезә чигн ик туста болдг, кесг зун җилин дамшлтыг багтасн гүн ухата сурһмҗ автха гиҗ «Ик нүүдл» гидг экспедициг бүрдәсмн. Сентябрин 15-д Улан Баатр хотл балһсна Чиңгс хаана талвңгас экләд экспедиц һарч йовсмн. Лаганя, Яшкулин, Хар һазра, үстин райод эргәд олн зүсн материал цуглулад, нарт делкән экспедицин элчнр Элстүр ирв. Одахн эдн Хальмг госуниверситетин оютнрла болн багшнрла харһҗ кесн көдлмшиннь, түрүн ашмудын тускар келҗ өгв. Күндтә гиичнрин делегациг «өөрд түмн» олна организацин күцәгч директор Дэмбээ Мягмарсурэн һардв.
КГУ-н ректор Бадм Салаев университетин олн халхин нарт делкән үүлдврин тускар келҗ өгв. Одахн мана ах сурһулин номтнр моңһл үндстә келн -улсин фольклорин 10 ботьта хураңһу барт барлхар шиидв. Эн ик шинҗллтин хойр боть барас һарсн бәәнә. Тиим кевәр хальмг номтнр һанцхн мана таңһчин биш, болв цуг делкән төлә ик чинр зүүҗәх шинҗллтиг белдҗәнә, тернь мана номтнрин гүн медрлин, кесн ик көдлмшин тускар герчлҗәнә, тиим ик кемҗәтә шинҗллт цааранднь кегдх гисн тоот таңһчин, әрәсән болн нарт делкән номин бәәдл-җирһлд ончта йовдл болҗахнь лавта.
Тиим ик кемҗәтә үүлдвриг өргҗүлхин төлә моңһл үндстә келн- улсин энциклопедь хамдан һарһий гисн селвгән «өөрд түмн» олна организацин правленя гешүн, Келн-улсин академин профессор Жадамба Төрмрхуйг олнд медүлҗ келв. Д. Мягмарсурэн болн «өөрд түмн» олна организацин ахлач җалав Батсух эднә экспедицин күцәсн үүлдврин тускар тодрхаһар келҗ өгв.
Моңһл келтнрин кел, сойл, тууҗ шинҗлҗәсн нертә номт А. В. Бурдуковин 130 җилин өөнд нерәдсн КГУ-н номтнрин нарт делкән экспедицин тускар хальмг литературин болн журналистикин кафедрин һарадач Светлана Цеденова тодрхаһар келҗ өгв. Давсн җилин зунар, июль - август сармудт экспедицин гешүд Моңһлын һазрар йовҗ Барун Моңһлын әмтнә бәәдл-җирһллә болн авъясла таньлдҗ шинҗллт кев.
Мана таңһчин һазрт «Ик нүүдл» гидг нарт делкән экспедиц түрүн болҗ ирҗәнә. Моңһл болн хальмг улсин сойлыг, тууҗиг хадһлхин, олн әмтнә ухан-серлин болн төрскнч сурһмҗиг делгрүлхин, мана хойр олн улсин иньглттиг болн нөкцлтиг батрулхин төлә эн экспедиц күцәгдҗәнә гиҗ күндтә гиичнр тоолвран келв. өөрд келн-улсин тууҗин болн сойлын туск материалмудт Моңһлын номтнр һол оньган өгчәнә, тер тоод хальмг улсин диалектмүдин туск соньн тоотыг эдн цуглулҗана. Экспедицин чилгчәр документальн фильм үүдәгдх, тер мет кесг теле- болн радиосоңсхвр бүрдәгдәд экспедицд орлцсн орн -нутгудт өргәр үзүлгдх. Тиим кевәр моңһл ахнр -дүүнр эврәннь төрл- садан мартлго, хальмг олн улсла нөкцлтиг өргҗүлх мана хамцу тууҗ болн сойлыг цааранднь делгрүлхәр зуралҗана. Тиим санаһинь цуг хальмг улс дөңнҗәхнь лавта.
ТүРВәН һуна