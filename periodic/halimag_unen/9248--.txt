Медрләрн дала һатлсн номт
17-11-2018, 09:29 
Одахн, ноябрин 12-т, Элстд, Хальмг госуниверситетин номин библиотекд, нертә номт, филолог номин доктор, профессор Валентин Рассадинә санлд, терүнә үлдәсн номин шинҗллтин зөөрт - кесг арвад жилмүдин туршарт үүдәсн дегтрмүдт нерәдсн асхн-реквием болв. Эн җил Валентин Иванович 78-тә болх бәәсмн, зуг җил хооран орн-нутгт болн делкәд нернь темдгтә номт-филолог сәәһән хәәсмн.
Хальмг госуниверситетд көдлхдән оютнриг, аспирантнриг болн баһ наста номтнриг белдлһнә баһ биш көдлмшиг профессор Валентин Рассадин күцәсмн. Урднь әрәсән Номин академин Сибирск әңгин Бурятин номин цутхлңд 40 җилин туршарт көдлсмн. Энүнә тускар номтла Хальмг университетд көдлҗәсн профессор Владимир Мушаев, проректор Дмитрий Лапушко, хальмг филологин болн востоковеденя институтын директор Мингиян Лиджиев, профессор Данара Сусеева, профессор Рассадинә авальнь филолог номин доктор Светлана Трофимова болн нань чигн номтнр келҗ өгв.
Профессор Рассадин номин өргн көдлмш күцәҗәсмн, кесг тоотар, келәр соньмсҗасмн, тер тоод моңһл янзта олн келәр, түрг янзта, финно-угорск багин келәр шинҗллт кеҗәсмн, түрг-моңһл келнә залһлдаг нәрн кевәр олн җилин туршарт шинҗлҗ дүңцүлҗәсмн, тегәд чигн энүнә нерн әрәсәд болн делкән кесг орн-нутгудт темдгтә. Түрг, уйһр келнә янзта тофаларск келәр номт онц кевәр соньмсҗасмн, яһад гихлә тер келнд кесг зун җил хооран түрг келнд олзлҗасн тоот үлдсмн, тегәд билгтә номт тофаларск келнә толь үүдәсмн, эн келиг номин халхар гүүнәр шинҗлҗ соньн болн номин ик чинртә үүдәврмүд бичсмн.
Тиим өргн соньмслтта, номтын гүн хәләцтә билгтә шинҗләч Хальмг университетд эднлә көдлсн йовдл ик үнтә болн туста гиҗ үүрмүднь тоолҗана. Хальмг келнә грамматикәр дамшуллһна учебник оютнрин болн аспирантнрин төлә Валентин Рассадин бичсмн, терүгәр мана төрскн келиг түргәр дасҗ болхмн.
Профессор Рассадинә үлгүрәр төрскн келән гүүнәр шинҗлҗ хальмг келнә академическ болн теоретическ грамматик үүдәх кергтә, тернь номтнрин эндрк үйин һол төрнь болҗана. Иргч үйин номтнр эврәннь акдемическ грамматикән бичх, эднд зуг номин гүн улта үүдәвр, түшг кех шинҗллт кергтә. Тер көдлмш ода хамгин ик чинр зүүҗәнә гиҗ профессор Данара Сусеева эн асхн-реквиемин йовудт келв.
Тиим кевәр әрәсәд болн делкәд темдгтә номт Валентин Рассадинә үлдәсн зөөр эндрк болн иргч үйнрт, баһ наста номтнрт болн оютнрт церглҗ, теднд улм соньн шинҗллтин хаалһ олҗ авхд нөкд болхнь лавта, яһад гихлә тер зөөриг өргн хәләцтә, гүн сурһульта билгтә номт үлдәсинь түүнә бичсн дегтрмүднь иткүлҗәнә.
ТүРВәН һуна