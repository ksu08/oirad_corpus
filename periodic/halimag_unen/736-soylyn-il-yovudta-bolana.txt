Сойлын җил йовудта болҗана
30-10-2014, 11:00 | Таңһчин зәңгс
Таңһчин сойлын министерствин коллегийин сүүр болв. Сойлын министрин үүл дааҗах Амуланга Учурова сүүриг һардҗ давулв. Министерствин коллегийин гешүдлә хамдан сүүрин көдлмшт райодын муниципальн бүрдәцсин администрацсин толһачнрин дарукс, сойлын заллтын, архивн учрежденьсин көдләчнр, сойлын учрежденьсин һардачнр, сойлын халхин специалистнр орлцв.
Коллегийин сүүрт зурһан төр хәләгдв. Сойлын муниципальн учрежденьсәр кадрмудар тетклһнә эндрк болн иргч бәәдлин тускар министерствин профессиональн искусствиг болн художественн сурһулиг дөңнлһнә әңгин һардач Людмила Турченко илдкл кев. Эндрк өдрин бәәдләр государственн болн муниципальн сойлын 329 учреждень үүлдҗәнә. Тер тоод государственн сойлын болн архивн кергин 14 учреждень, муниципальн 329 библиотек, селәнә сойлын 150 гер, искусствин бичкдүдин 17 школ көдлҗәнә.
Сойлын халхар әмтнә сул цагинь соньнар давулхд, билг -эрдмән делгрүлхд дөң болҗ 1835 күн үүлдҗ йовна. Медрлтә болн белдвртә көдләчнрәр сойлын учрежденьсиг теткхин төлә дигтә-дарата көдлмш кегднә. Хамгин түрүнд эн туст бәәх сурһулин заведеньсиг , тер тоод муниципальн көгҗмин школмудыг, П. Чонкушовин нертә искусствин колледжиг болн ах сурһулин заведеньсиг хоорнднь ниицүлҗ, теднә дөңгәр сурһуль - сурһмҗ болн медрл баһчудт өгч сойлын халхд көдлх специалистнриг белдлһн кегдҗәнә. Сойлын көдләчин тоомсриг өөдлүлһәр чигн цәәлһврин болн нань чигн көдлмш кегднә. Сойлын җилд эн халхар баһ биш оньг тусхагдв. Келхәс, эн халхд көдлҗәх улсин җалвинь икдүллһнд чигн килмҗ һарһгдв.
Билгтә баһчудыг сойлын эрдмд оньган өгхднь туслх гиһәд бичкн билгтнриг урмдуллһар Таңһчин Толһачин мөрә йилһгдсн бәәнә. Сурһульдан болн үүдәгч үүлдврт онц күцәмҗ бәрсн баһчудт 40 мөрә йилһҗ өггднә. Сойлын болн искусствин халхин ах сурһулин заведеньст сәәнәр сурчах оютнрт 15 мөрә бәрүлҗ өггднә. Таңһчин сойлын халхар көдлҗәх баһ наста специалистнрт, арвн күүнд, 50 миңһн арслңга мөрә өггднә. Москва болн Санкт-Петербург балһснд көгҗмин центральн школмудт сурчах билгтә сурһульчнрт стипендь йилһҗ өггднә.
Материальн шаңнлһна үүлдвриг цааранднь делгрүләд, Сойлын җилд Хальмг Таңһчин Толһач искусствин бичкдүдин школмудын төлә һурвн грант йилһҗ һарһв. 500 миңһн арслң мөңгн бичкдүдин школмудын материальн-техническ көрңгиг батрулхд туслв.
Сойлын халхар көдлх баһчудыг белдлһнә эклц девсңгднь этношкол зөвтә тәвцән орулҗана. Бичкдүдин үүдәлтин таңһчин цутхлңгин кемҗәнд үүлддг школ цааранднь сойлын сурһулин заведеньст сурх бичкдүдиг белдҗәнә. Эн җилин зунар таңһчд түрүн болҗ регионмуд хоорндк зунын үүдәгч түрүн школ көдлснь чинртә йовдл болв. «Улан зала» келн - улсин марһана мөрә шүүҗ авлһн сойлын халхин көдләчнрин үүлдвриг зөвәр ясрулна. «Креативность – залог успеха» гидг Таңһчин Толһачин мөрә муниципальн учрежденьсин хамгин сән 20 көдләчд җил болһн өггднә. Сойлын учрежденьсиг дөңнлһнд Таңһчин Толһач һарһҗ өгсн 10 мөрә учрежденьсин материальн-техническ көрңгиг ясруллһнд, сойлын үүлдврт шин болн соньн янз олзллһнд туслна.
Иргчдән сойлын учрежденьсәр болн үүдәгч коллективсәр ирҗ көдлх кадрмуд белдлһнд онц оньг болн цуг халхин килмҗ кергтә болҗахнь эн төрәр кегдсн күүндврәс медгдв. Эн туст хоршагдсн сән тоотыг холванднь батлад, шин янз хәәх кергтә болҗахинь, района, селәнә администрацла эн туст хамцу үүлдх кергтәнь медгдҗәнә. Нег үлү тиим үүлдвриг ода һарчах шин зокалмуд болн некврмүд сойлын учоежденьсәс некҗәнә. Сойлын әңгд көдлх специалистнр белдлһнә һурвн халхта зөвшәлмүд батлҗ авч, көдлмшиг цааранднь кех болҗ тогтаврт батлгдв.
«Государственн социальн политикиг күцәлһнә керг -үүлдврмүдин туск» РФ -н президентин зәрлгиг сойлын государственн болн муниципальн учрежденьсәр бәәдл-җирһлд тохралһна йовудын тускар министерствин әңгин һардач Д. Нимгирова зәңгллһ кев. «Тууҗин - сойлын зөөриг харлһна цутхлң» автономн учрежденя директор Е. Матвенов эн туст кегдҗәх көдлмшин тускар келҗ өгв. Келн улс хоорнд ни - негн, эвин бәәдл тогталһна туст сойлын учрежденьс яһҗ үүлдҗәхин тускар Яшалтан, Городовиковск, Приютна, Ик -Буурла райодын сойлын әңгин һардачнр тодрха үлгүрмүдин ул деер олнд медүлҗ келв.
Сойлын җил ямаран керг-үүлдврмүд күцәгдҗәхин тускар Хар һазрин, Ик Буурла, үстин райодын үлгүр деер күүндгдҗ хәләгдв. Темдглсн цуг керг-үүлдврмүдиг эн райодар олн орлцлһтаһар болн соньнар давулҗахинь, сойлын учрежденьсин материальн-техническ көрңгнь батрсинь, сойлын седвәртә көдләчнр мөрәлгдҗәсинь темдгләд, цуг эннь көдлмшиг улм ясрулхд урмд өгчәхин тускар коллегин сүүр деер күүндвр болв.
Таңһчин муниципальн библиотексәр зәңгллһнә үүлдвриг бүрдәлһнә туск төрәр А. Амр-Санана нертә Келн-улсин библиотекин директорин дарук И. Дензинова илдкл кев. Коллегийин сүүрт хәләгдсн цуг төрмүдәр цааранднь күцәх керг-үүлдврмүд темдглсн тогтавр батлҗ авв. Сойлын җил цуг үүлдврт сән йовуд өгсинь аштнь темдглҗ болхмн.
Галина Хейчиева
А. Зундугинован цоксн зург