Цугәрәсән марһанд йилһрв
13-03-2017, 17:40 
Хальмг госуниверситетд оютнрин техническ
үүдәлтиг улм өргәр тархалһнд багшнр болн вузин һардвр ик оньган өгчәнә. Яһад гихлә орн-нутгин кемҗәнд чигн производствин салврин үзмҗиг кесг холванд өөдлүллһн, инженермүдин кадрмудыг белдлһиг ясруллһн болн өргҗүллһн өдгә цагин неквр болҗахинь медҗәнә.
Тегәд чигн түрүн курсмудас авн оютнриг техническ үүдәлтд орлцуллһна җисән ик делгрлт авчана, оютнрт чигн тер үүдәлтд, терүг урмдулҗах "УМНИК" марһанд орлцлһн икәр таасгдҗана. Яһад гихлә эдн эврәннь техническ седвәрән җирһлд тохрахин төлә марһаг бүрдәҗәх шишлң саңгас 500 миңһн арслңга мөрә авна. Тиигчкәд тер мөрән кемҗән цаг ирвәс өргҗәд йовна.
Тегәд чигн физикин, эсвин болн зәңгллһнә технологийсин, инженерн-технологическ, биологическ, нань чигн факультетмүдин оютнр эн марһанд түрүн курсмудас авн шунмһаһар орлцҗана. Тегәд эднә күцәмҗнь җил ирвәс өөдләд йовна. Эн җил Хальмг университетин 10 оютн Цугәрәсән "УМНИК" марһана дипломсар болн номин-техническ шинҗллтән цааранднь күцәхин төлә шишлң мөрәһәр ачлгдв.
Эн байрта-бахта йовдлд нерәдсн университетин номтнрин болн оютнрин онц сүүр мартын 10-д болв. Терүнд таңһчин правительствин Ахлачин дарук Боова Бадмаев орлцҗ оютнриг эн ик күцәмҗлә йөрәв, техническ үүдәлтд ик күцәмҗ бәрсн оютнрар бидн бахмҗ кеҗәнәвидн, тадна күцәмҗин тускар таңһчин Толһач Алексей Орлов болн правительствин Ахлач Игорь Зотов меднә, тадна үүлдврәр соньмсна. Тиим оютнр иргчдән таңһчин делгрлтд сән нилчән
күргҗ чадх, гиҗ Боова Васильевич темдглҗ Цугәрәсән "УМНИК" марһана дипломсар оютнриг ачлв.
Тер тоод инженерн-технологическ факультетин оютнр Лев Кравцов, Валерия Чебышева, биологическ факультетәс Зинаида Гришкиева, СПО-н факультетин көдләч Хонгр Инджиев болн нань чигн оютнр ачлгдв. Тер тоод Хальмг ГУ-н инновационн-аналитическ әңгин һардач Раим Файзиев хойр оютна үүлдвринь онц темдглв. Эдн хоюрн ФМФИТ-ин факультетд сурна - эннь 3-ч курст сурчах Санал Салынов болн 2-ч курсин оютн Бамба Манджиев. Эднә
көдлмшинь, үүдәсн аппаратуринь талдан региона ик медрлтә профессормуд, номин доктормуд шинҗләд өөдәнәр үнлв.
Тер мет эн өдр университетмүдин командсин Цугәрәсән "Преактум" гидг марһан Хальмг ГУ-д болв. Энүнд дөрвн күн диилвр бәрәд Ростов-на-Дону балһснд болх полуфиналын өрәлин марһанд орлцх, кемр тенд сән аш үзүлхлә Москвад болх финалд чидлән сөрх. Дииләчнрин тоод экономическ факультетин "бизнес-информатика" гидг әңгин 3-ч курст сурчах Барой Нелсон, Җирһл Арлыкова (экономическ факультет, 4-ч курс), Валерия Чебышева орв. Эн оютнриг Хальмг ГУ-н проректор, экономическ номин доктор, профессор Эльза Мантаева дипломсар ачлв. Ут тоодан арв һар күн эн марһанд күцәмҗ бәрв. Болв эднәс зуг 4-5 күүг
шүүҗ авх кергтә бәәсмн.
Эднә номин үүдәлтинь үнлҗәсн багшнр бас тоолвран келҗ, тадн шин дамшлт хоршаҗ аввт, цааранднь чигн тиим марһаст орлцтн, аштнь өөдән күцәмҗ бәрхт, хооран цухрхмн биш гиҗ эдн селвгән өгч, университетин, министерствин болн ведомствин күцәҗәх төсвст өргәр орлцтн гиҗ үрвр кев.
Тиигҗ Хальмг ГУ-н номин-техническ үүдәлтд нерәдсн эн байрта-бахта хург төгсв. Баһчуд цааранднь чигн кесг марһаст орлцҗ бийиннь болн университетин неринь өргәр медүлхәр зуралҗана.

ТүРВәН һуна