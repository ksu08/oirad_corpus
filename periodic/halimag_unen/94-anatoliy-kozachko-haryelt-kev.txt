Анатолий Козачко харһлт кев
13-08-2014, 18:57 | Таңһчин зәңгс
Одахн РК-н Улсин Хуралын (Парламентин) Ахлач Анатолий Козачко Хальмг Таңһчар УФСИН-ә һардачин үүлиг цаг-зуур дааҗах дотр-дундын цергллтин полковник Михаил Сизухинла харһҗ нөкцлтин тускар күүндв.
«җил болһн парламентин сессьт бидн Хальмг Таңһчд күүнә зөв харслһна күцц зөвтә элчин күцәсн көдлмшин туск доклад соңснавидн. Бәрәнд бәәх иргнмүдин зөвинь яһҗ харсдгин тускар бидн даңгин соньмснавидн. Эднд кергтә таал тогталһн, социальн дөң күрглһн нәрн төрмүд болҗана. Бәрәнд бәәх улс гемән медҗ, чик хаалһд орх сана зүүҗ, гертән ирҗ, таңһчиннь төлә үнн-чик седкләрн көдлх зөвтә. Тегәд эднд цаглань көдлмш олхд нөкд болх кергтә», - гиҗ парламентин спикер келв.
Михаил Сизухин болхла таңһчд эднә халхар күцәгдҗәх көдлмшин тускар келҗ өгв. Дәкәд эн һардач эднә көдлмшт ик оньган өгчәх Анатолий Козачкод ханлтан өргв.