Эдн мана тууҗиг хадһлна
09-03-2017, 11:49 
1720 җилин март сарин 10-д Пeтр I государственн акт һарһснас авн әрәсәд архивс бүрдәлһн эклсмн. Хальмг келн-улсин архивин тууҗ болхла, 1921 җилд Хальмг областин сурһуль-эрдмин әңгин закврар үүдәгдсн архивн-музейн секцин үүлдврәс эклцән авла. Əәдрхнә университетд этнографин, археологин, фольклорин, келнә болн нань чигн төрмүдт һол оньган өгч йовсн Н. Пальмов тер секциг һардсмн. Келхд, эн күн туркмена, каракалпакин, маңһдын келн-улсин тууҗ сәәнәр меддг билә. Хальмг улст ик тусан күрглә. Эн профессорин седвәрәр хамгин түрүнд әрәсән государственн архивд, Əәдрхнә архивд хальмгин тууҗин туск документс хәәҗ илдклһнә көдлмш күцәгдлә. Тегәд Н. Пальмовиг Хальмгин тууҗин номин бүрдәһәч гиҗ тоолнавидн.
Архив эклҗ көдлсн түрүн җилмүдт цуг организацс, учрежденьс яһҗ, ямаран кевәр документсан мана саңд орулхин төрмүд хаһлҗ күцәгдсмн. Тер цагт Н. Пальмовла хамдан бас төрскнч седклтә А. Лебединский, Ф. Плюнов, А. Левитская, В.Нагурская болн А. Далматова көдлҗ йовла. Эднә нилчәр мана таңһчин архивин саңд хальмг улсин сойлын, тууҗин, авъясмудын туск ховр документс хоршагдла. Энтн 1713 җиләс авн хадһлгдҗана. үлгүрлхд, энтн Октябрьск революцин өмн хальмгудын бәәцин, һазрин меҗән, улсин то бичҗ авлһна, шаҗна төрлә залһлдата, орс-хальмг улсин хоорндк хәрлцәнә туск документс, бәрмт бичгүд, Аюка хаана бичгүд.
1812 җилд Наполеонла болсн дәәнд хальмг полкуд орлцсиг цуг әмтн меднә. Тер цагт зөрмг йовдлмуд һарһад, медальмудар, цаһан мөңгн үлдәр ачлгдсн улсин нер-уста дегтрмүд мана архивд бәәнә. Би тедниг олад, харинь буулһад, өрк-бүлин архивд оруллав.
Мана хальмгуд ик кезәнәс авн медрл авхар зүткҗ йовсмн. "Нур дунд нуһсн сәәхн, нутг дунд номтань сәәхн" гиҗ хальмгуд келснь учрта. 1865 җилд Əәдрхнд хальмг күүкд улсин училищ болн улусмудт школмуд секгдснә туск, 1870 җилд һарсн хальмг үзгллин туск болн нань чигн соньн документс архивд бәәнә.
Профессор Н. Пальмов 13 җилин туршарт мана Хальмгин архивин һардачин болн номтын көдлмш кеҗ йовсмн. Күцәсн тоотнь аһу ик. Номт Əәдрхнә архивд олҗ авсн хальмг тууҗин XVII -XVIII зун җилин документсиг шинҗләд, 1922 җилд "Очерк истории калмыцкого народа за время его пребывания в пределах России" гидг дегтр бичсмн. Архивистнр, номтнр, оютнр болн нань чигн специалистнр эн көдлмшинь даңгин олзлдг билә. Тегәд чигн 2007 җилд тер дегтриг олна төлә шинәс барлҗ һарһла.
1922-1932 җилмүдт профессор "Этюды по истории приволжских калмыков" гидг тавн әңгтә дегтр бичҗ һарһла. Дәкәд хальмгудын туск кесг статьяснь "Өөрдин зәңгс", "Хальмг область" гидг журналмудт барлгдла. 1934 җилд Н.Пальмов сәәһән хәәлә. Энтн ик һундлта йовдл болснь лавта. "зүркнәннь халун болн седклиннь гүн дуриг әрвлл уга шавхад өгсн", - гиҗ нертә бичәч Балакан Алексей профессор Н.Пальмовин тускар бичсмн. Хальмг улс энүнә күргсн ач-тусинь өөдәнәр үнләд, номтыг күндләд, 1968 җилд таңһчин музейд неринь зүүлһсмн.
Хальмгин архивин тууҗд әәмшгтә цаг бас учрла. Төрскән харсгч Алдр дән эклхлә, СССР-ин НКВД-н государственн архивмудын заллтын ахлачин даалһврар Хальмгин архивин документсиг Казахстанур авч һарсмн. Болв көлгн күртл кесгинь зууран Əәдрхнд үлдәсн болдг. Кесг документс дәәнә һалд чигн шатад уга болв.
1943 җилин сентябрь сард хальмг тег немшнрәс сулдххла, архивиг хәрү таңһчур авч ирсмн. Зуг удан боллго хальмгудыг цааҗла харһулад, киитн Сиврүр туув. Тиигхлә таңһчин тууҗлгч документс Əәдрхнә архивд орулгдсмн. Мана хальмгуд хәрү төрскн һазрурн ирхлә, архив дәкн үүлдврән эклсмн. 1958 җиләс авн таңһчд аһу ик көдлмш күцәгдлә. Əәдрхнәс таңһчур 55,7 миңһн документ авч ирсмн. Дәкәд Ставрополин, Сталинградын архивмудас хальмг тууҗин туск документс йилһҗ авгдла. Тер цагт архивин һардач А.Зундугинов билә. Тууҗч, профессор А. Наберухин архивн документс авч ирлһнд ик тусан күрглә.
Өдгә цагт Хальмг Таңһчин правительствин аппаратын архивин әңгин ханьд РК-н келн-улсин архив, Элст балһсна мэрийин цергллтин архив болн 13 района архив орна. Архивин көдләчнр документсиг цуглулҗ авлһна, хадһллһна, олзллһна төрмүд күцәнә. Эдн таңһчин тууҗсин төрмүдәр һәәхүлмүд бүрдәнә. Келхд, таңһчин урдк һардач, алдр цергә үүлдәч Б.Б.Городовиковд, Элстд, Алдр Диилврт нерәдгдсн керг-үүлдврмүд болла. Дәкәд бидн, архивистнр, "Төрскән харсгч Алдр дән: йовдлмуд, әмтн, тууҗ", "Широклаг, Широкстрой", "Санлын дегтр", "Эн бичгиг фронтас бичҗәнәв" гидг дегтрмүд белдлһнд орлцлавидн. Дәкәд чигн кесг дегтрмүд барас һарла. Газетмүдт статьяс, зургуд белдәд һарһнавидн. Таңһчин телеүзлин, радион соңсхврмудт орлцад, кезәңк тууҗин тускар олнд келҗ өгнәвидн.
Кесгнь архивин көдлмшиг дала керг уга, шората, соньн биш гиҗ санна. Миниһәр, энтн олнд туста көдлмш. әмтн архивд ирәд, кесг төрән хаһлна. үлгүрлхд, пенсьт һарчах улс көдлҗ йовсн җилмүдән диглнә, кезәнә авчасн җалван илдкнә, геедрсн документән шинәс һарһҗ авна, уңг-тохминнь тууҗан медҗ авна. Дәкәд архив таңһчин олн зүсн учрежденьсин, организацсин, совхозмудын, колхозмудын тууҗс сергәһәд, босхҗ авлһнд туслна. Хальмгин архивд тоомсрта улсин туск материалмуд дала бәәнә. Б.Б. Городовиковин, Х.Б. Кануковин, Калян Санҗин, Нармин Морхаҗин болн нань чигн билгтә улсин шишлң саң бәәнә. Тегәд чигн таңһчин бәәрн улс архивд кергтә материалмудан олҗ чадҗана.
Би цуг архивин көдләчнриг халун зүркнәсн йөрәҗәнәв, цуһар цааранднь чигн олна төрт орлцҗ, әмтнд тусан күргҗ, көдлмштән ик күцәмҗ бәрҗ, сән-сәәхн бәәхиг Олн деедс бурхд евәтхә!

Светлана БОГАЕВА,
таңһчин Келн-улсин архивин әңгин ах архивист