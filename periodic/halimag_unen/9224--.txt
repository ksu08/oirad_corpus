Түрүн цасн орв
14-11-2018, 09:58 
Эн җил намр дулан болад, сәәхн теңгрин бәәдлд бидн байрлад, үвл өөрдҗ йовхин тускар мартвидн. Зуг һаза генткн киитрәд, түрүн цасн орад, үвл өөрдҗ йовхиг маднд медүлв. Цасн орснд зуг бичкдүд байрлсн болх гиҗ сангдна, эдн школын һаза шуугад наачахиг үзҗ болхмн.
Теңгрин аюл учрад, цасн орхла, хаалһин цергллтин, селәнә эдл-ахун болн эмнлһнә учрежденьсин көдләчнрт көдлмш икднә. "Балһсна урһмлын эдл-аху" гидг муниципальн учрежденя хаалһин участкин һардач Евгений Бадмаевин келсәр, цасн орснас авн шишлң 5 көлгн хаалһсиг зогсл угаһар цеврлҗәнә. Асхн машид балһсна хаалһс экләд цеврләд, сөөни дуусн болн өрүн күртл нег-негән соляд олна көлгнә төлә сән таал тогтав. Хамгин түрүнд машид олар йовдг Ленинә, Пушкинә, Джангарин, Клыковин нертә уульнцс цеврлгдв.
- Балһсна хаалһсиг цеврлдг шишлң көлгн-күчн үвлин кемд дигтә-даратаһар көдлхин төлә цугинь белн бәәнә. Микрорайодт гермүд хоорнд болн әмтн йовдг хаалһсиг цеврлдг шишлң бичкн трактормуд бәәнә, тегәд мана көдләчнр кергән даавртаһар күцәҗәнә. Цасн икәр орхла, 7-9 машин балһсна уульнцс цеврлһнд һарна. Түрүн цасн икәр орсн уга, тегәд 5 машин дарунь хаалһсиг цеврлв. Хаалһс мөстәд хальтрата болхла давс болн элс цацнавидн, терүг бидн элвгәр белдҗ аввидн. Олн әмтн йовдг хаалһст элс давс хойриг негдүлҗ цацнавидн. Олн давхр гермүдин эргндк һазриг мана көдләчнр цеврлдг болхла, онц эздүдин гермүдин өөр әмтн бийснь цасиг цеврлҗ, бийдән сән таал тогтах зөвтә, - гиҗ Евгений Дмитриевич келв.
Цасн орад хаалһд хальтрата болхла, әмтн унад, көл-һаран авдг йовдлмуд икднә. Өцклдүр асхн 17 часас авн П.Жемчуевин нертә таңһчин больницин травматологическ әңгд шав авсн 8 күн ирв. Эднәснь 5 күн шавтснь, 3 күн көл-һаран авснь илдкгдв. Эднд эмчнрин дөң керглгдв. Цасн орад, хаалһ мөстсн цагт медәтә улст һазаран һархасн саглх кергтә. Болв керг бәәһәд, һазаран эрк биш һарх кергтә болхла һосн-башмгтан шишлң кегдл өмсәд, арһул йовх кергтә.
үвлин кемд җолачнр хаалһдан арһул болн серглң бәәхиг МЧС-ин региональн заллтын специалистнр бас селвг өгнә. Тер мет һаза киитрхлә әмтн гермүдән дулалхар бешән түлсн цагтан арһул бәәхиг специалистнр некнә. Цасн орад, хүв салькн үләһәд, киитрсн бийнь балһсна олн давхр гермүдт бәәдг улсин патьрмудт дулан бәәнә гиҗ "Энергосервис" компань зәңглв. Балһсна 27 котельнд ясвр кегдәд, үвлин кемд сән белдвр күцәгдв, цуһар дигтә-даратаһар көдлҗәнә. Өцклдүр болсн таңһчин президиумин сүүрт келгдсәр, олна мал бүрн-бүтн үвлзхин төлә кергтә хот-хол белдгдв, федеральн хаалһс бас цеврлгдҗәнә.

Наталья ДАВАЕВА