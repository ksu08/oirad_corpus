Зург цокачиг хәәҗәнә
13-08-2014, 19:10 | Таңһчин зәңгс
Украинд болҗах дәәнә тускар олнд зәңглҗәсн зург цокач, зәңгч Андрей Стенин зәңг-зә уга геедрв. Эн ик дамшлтта цергә зург цокач «Зәңгс» гидг РИА-д көдлнә. 2009 җиләс авн Агентствин ул деер «әрәсә эндр» гидг МИА үүлдҗәнә. Билгтә зург цокач, зәңгч Египетд, Сирийд болн дән болҗасн талдан чигн һазрт одҗ көдлсмн.
Сүл цагт Украинә дорд үзгин кесг балһсдт, тер тоод Донецкд болн Славянскд көдлҗ йовла. Болв август сарин 5-д энүнлә залһлда тасрв. Тер цагт энүг Украинә цергчнр бәрәнд авв гисн зәңг һарла. Эн Запорожьед СБУ-д бәәнә гилә. РФ-н мөшклһнә комитет эн туст уголовн керг үүдәв. Болв украинск шишлң цергллт эднд нег чигн әрәсән СМИ-н элч уга гиҗ залан таслад бәәнә.
Украинә МВД-н толһачин селвгч Антон Геращенко әрәсән зург цокач, зәңгч террористнрт нөкд болҗасн учрар энүг украинск шишлң цергллт бәрәнд авла гиҗ зәңгллә. Болв хөөннь эн йовдлын тускар юм меддгов гив. Тегәд ода зург цокач, зәңгч Андрей Стенин альд бәәхнь медгдҗәхш.