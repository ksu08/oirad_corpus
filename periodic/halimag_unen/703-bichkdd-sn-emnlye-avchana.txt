Бичкдүд сән эмнлһ авчана
27-10-2014, 12:00 | Таңһчин зәңгс
Тәв шаху җил хооран Элстд бичкдүдин таңһчин больниц секгдсмн. Урднь энд цөөкн орта соматическ болн хирургическ әңгүд бәәсмн, ода эн олн профильтә эрүл-мендин учрежденьд хүврв. Бичкдүдин больниц медицинск дөң күргдг эмнлһнә-шинҗллһнә цутхлң болсн деерән мана таңһчд бичкдүдиг эмндг һоллгч учреждень гиҗ тоолгдна. өдгә цагт больницин ул деер 8 клиническ әңгд 231 күн эмнлһ авна, консультативн поликлиник, бичкдүдин эрүл-мендин цутхлң, анестезиологин-реанимационн әңг, өдрә стационар, шинкн төрсн нилхдин әңг үүлднә. Ут тоодан больниц 95 зүсн медицинск дөң күцәдг лицензьтә. Таңһчин бичкдүдт санитарн-специализированн дөң күрглһн, шин эв-арһ олзлҗ эмнлһнә цагинь баһруллһн, шинкн төрсн нилхдиг асрлһн – энд көдлҗәх эмчнрин һол үүлдвр. өдгә цагт таңһчин бичкдүдин больницин ах эмч Руслан Каюков. Энүнә һардврт өөдән мергҗлттә, дамшлтта эмчнр көдлнә.
Давсн җил «Эрүл-мендин модернизац» гидг федеральн шишлң төсвәр өдгә цагин медицинск оборудовань регион болһнд йилһгдлә, тер тоод мана таңһчд. Таңһчин эрүл-менд харлһна кесг учрежденьс шин оборудованяр теткгдв. өдгә цагин оборудованяр көдлхин төлә эмчнр чигн шишлң сурһуль сурч, дамшлтан өөдлүлсмн. Энүнәс иштә бәәрн әмтн талдан балһс орлго, таңһчдан эмнлһ авдг деерән месллһ кеҗ чадҗана.
Больницд дуту төрсн нилхсиг асрҗ эдгәнә. Шинкн төрсн нилхдин палатд өдгә цагин оборудовань бәәнә. Эн җил эдн ки авлһна аппаратар теткгдсмн.
җил болһн стационарт Элст балһсна болн таңһчин райодын 6 миңһн бичкн эмнлһ авна, нег миңһ шаху месллһн кегднә.
Мадниг больницд ирсн кемлә нәәмтә көвүнд кесн месллһиг өөдән дамшлтта эмч Нина Петькиева һардҗ давулв. Энүнлә хамдан хирург Чингис Есинов, ассистент Савр Буринов, медицинск сестра Ольга Данаева көдлв.

Урднь анестезиолог месллһ кеҗәх күүнә чирә деер маск бәрәд зогсдг бәәсн болхла, ода һарнь сул. Месллһнә йовудт эмч талдан көдлмш кеҗ чадҗана. Эмч гемтә күүнә цогц-махмудынь компьютерт үзнә.
- Би урднь иим оборудованьд көдлхв гиҗ сандго чигн биләв. Ода мана эмчнр цуһар интернатурт, ординатурт сурад, мергҗлтән өөдлүлв. өдртән дөрвн месслһн кегднә. Шин оборудовань олзлснас иштә эмнлһнә цаг баһрв, - гиҗ эмч Нина Ивановна келнә.
Таңһчин больницин ах эмч Руслан Каюков таңһчин һардврт, тер тоод эрүл-менд харлһна министерствд бас ик ханлтан өргҗәхән медүлв. Юңгад гихлә шин оборудовань олзсна ашт больницин кемҗән кесг холванд өсв, эмнлһн сән болҗана.
- Би кесг җилдән Москва балһснд эмчәр көдлҗ йовлав, тенд иим оборудовань, аппаратмуд ода күртл уга. Мана учрежденьд немш «Дрегер» гидг аппаратур бәәнә, энүгәр дамҗад эмчнр месллһ кесн күүнд ямаран, кедү эм кергтәһинь йилһҗ өгнә.
өдгә цагт 300 шаху бичкн больницд эмнлһ авчана. Эднә төлә сән таал бүрдәгдв. Гүн медрлтә эмчнр мана больницд олн, теднә чик эмнлһәс иштә мана пациентнр тер дарунь эдгнә. Хамгин өөдән мергҗлттә, дамшлтта эмчин негнь Валерий Манжиков. Маднд эн күн ик дөң-тусан күргҗ, эмнлһ авчах күн болһна тускар ухална.
Мана больницин капитальн ясвр дуусгдв, тегәд эмчнрин болн эмнлһ авчах бичкдүдин, эк-эцкнрин төлә сән таал бүрдәгдв,- гиҗ таңһчин бичкдүдин больницин ах эмч Р.Каюков келв.
Жанна Кекеева
Зургт: месллһ кеҗәх кем
А.Зундугинован цоксн зург