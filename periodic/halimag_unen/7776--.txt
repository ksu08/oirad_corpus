Шалтгта улст сән таал тогтахар
10-04-2018, 09:26 
- Шалтгта улсин төлә сән таал тогталһнд эн җил федеральн болн региональн бюджетмүдәс 32 сай арслң йилһгдҗәнә. Тегәд эн мөңгиг олзта-тустаһар олзлҗ, чик пандус углҗ тәвхиг, сән таал тогталһиг олна экспертмүд болн шалтгта улс бийснь шинҗлҗ хәләҗәнә. Сүл кесн то-дигәр мана таңһчд 23 миңһн шалтгта күн бәәнә, теднәснь Элстд йисн шаху миңһн күн. Чикәр углҗ тәвгдсн пандус мөч тату улст кергтә болсн деерән коляскар нилхдән зөөдг улст, велосипедистнрт болн медәтнрт бас кергтә болна. Тегәд йилһгдҗәх мөңгәр цуг некврлә ирлцдг пандус болн бордюр кех кергтә,- гиҗ Александр Каманджаев келв.
Одахн таңһчин эрүл-менд харлһна министерствин коллегийин сүүрт "Доступная среда" программ бәәдл-җирһлд тохралһна төр хаһлгдсн билә. Министр Р.Нагаевин даалһврар Элст балһснд үүлддг эмнлһнә учрежденьст шалтгта улст сән таалын бәәдл шинҗллһнә диг-даран батлгдв. Дарунь райодын больницст бас бүртклһнә керг-үүлдврмүд давулгдхмн.
ДООҖАН Наталья