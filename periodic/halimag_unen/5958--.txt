һазадын орна номтнрла нөкцлтән батрулҗана
08-06-2017, 18:22 
Сүл җилмүдт Хальмг госуниверситетин ректорат, профессормуд болн багшнр һазадын орна вузмудла нөкцлтән өргҗүләд эн туст шунлтта үүлдвр күцәҗәнә. Яһад гихлә ода Хальмг ГУ-н коллектив әрәсән түшгч вузин өөдән нер авсна хөөн номин хамгин шин эв-арһ олзлҗ, һазадын орна номтнрла нөкцлтҗ, шин технологий үүдәлһнд хамдан көдлҗ, дамшлтарн хувалцҗ өдгә цагин номин өөдән кемҗәнд орх күсл тәвҗәнә.
Тиигәд одахн Хальмг госуниверситетин ректор Бадм Салаев болн Палестинә Аль Истикляль университетин профессор Нажажра Мухамедлә нөкцлтин туск бооца батлв - тиим кевәр хойр вузин багшнр болн оютнр сольлцана эв-арһар Палестинад болн әрәсәд, Хальмг Таңһчд ирҗ, мергҗлтән өөдлүлҗ, номин дамшлтарн хувалцҗ чадх. Тер мет Аль Истикляль университетин медлд Хальмг университетин орс келнә цутхлң секгдх.
Палестинан президент Махмуд Аббас болн әрәсән Президент Владимир Путин одахн харһҗ хойр орн-нутгин хоорндк нөкцлтин тускар өргн күүндвр келә. Тер тоод номин-сурһулин халхар мана орн-нутгудын хамцу үүлдвр өргҗәд йовх. Тер зөрүллтин кемҗәнд Хальмг университет Аль Истикляль университетлә нөкцлтән батрулҗ, эн халхар хойр орн-нутгт болн вузд туста үүлдвр күцәхәр зуралҗана.
Тиим нөкцлт хойр вузин номин өслтд болн хәрлцәһән өргҗүллһнд ик нилчән күргхнь лавта. Тегәд эн көдлмш цааранднь күцәгдҗәнә. Июнин 3-д Элстд Хальмг ГУ-н ректор Бадм Салаев программиг тетклһнә Хайнаньск институтын делегацла харһв. Энүг институтын проректор Гуй Чжанцзи һардсмн. Харһлтд тер мет Хальмг ГУ-н номин болн һазадын нөкцлтин проректор Владимир Имеев, экономикин болн инновацин төрәр бәәдг проректор Эльза Мантаева әрәсән халхас Конфуцийин институтын директор нарт-делкән номин-сурһулин нөкцлтин директор Намҗавин Содмн, нарт-делкән залһлдана әңгин һардач Анджела Очир-Гаряева, китд халхас - нарт-делкән залһлдана әңгин һардач Ян Цзин, институтын көдләч Ли Хуавэй орлцв.
Нарт-делкән нөкцлтиг өргҗүллһнә халхар ямаран үүлдвр күцәгдҗәхин тускар ректор Бадм Салаев келҗ өгв. Эндр Хальмг ГУ һазадын орна 80 вузла, тер тоод Китдин 10 вузла нөкцлтән өргҗүлҗәнә. Академическ сольлцана программар 200 шаху китд оютнр Хальмг ГУ-д орулгдв. Программиг тетклһнә Хайнаньск институтын тускар келхлә эннь Хайнань провинцин һурвдгч вуз-партнер болҗана гиҗ ректор темдглв.
Цааранднь Хайнаньск институтын проректор Гуй Чжаньцзи эднә ах сурһульд күцәгдҗәх номин шинҗллтсин болн зөрүллтсин тускар келҗ өгв. Хамгин түрүнд эдн зәңгллһнә технологийсин (IT) cпециалистнриг белдлһнә халхар үүлдҗәнә. Болв тер мет туризмин, гиичлүрин бизнесин болн нань чигн халхин эрдмиг делгрүлҗәнә. Күндтә гиичин келсәр, эндр Китдин вузмуд түргәр болн шунлттаһар делгрҗәнә. Статистикин то-дигәр давсн җилд КНР-ин университетмүдт 7 сай 720 миңһн оютн орулгдв.
Программиг тетклһнә Хайнаньск институтд ода 6 миңһн 200 оютн сурчана. Эднәс 50 процентнь СПО-н болн бас нег өрәлнь бакалавриатын программар эрдмән дасна. Китд халхин элчнрин темдглсәр, эднә орн-нутгин ах сурһульд "СПО плюс бакалавриат" гидг зөрүллт ик чинр зүүнә. Оютнр һурвн җилдән СПО-д сурад, дәкәд хойр җилдән бакалавриатд номан дасна. Эн халхар китд номтнр Хальмг ГУ-ла нөкцлтхәр зуралҗана. Тер мет китд халхин элчнр эврәннь институтын ул деер Хальмг университетин орс келнә Цутхлң секлһнә седвәриг дөңнҗ эрк биш нилчән күргх гиҗ иткүлв.
Тер өдрин бийднь күндтә гиичнр Хальмг университетин үүлдврлә таньлдҗ, КНР-ин вузмудын стажермудла, Хальмг ГУ-н һазадын орна оютнрин ассоциацин активистнрлә харһв. Цааранднь эдн номин болн сурһулин халхар нөкцлтлһнә төрмүдиг Хальмг ГУ-н ректоратла зүүцүләд, нарт-делкән нөкцлтин туск бооца батлв. Тиим кевәр һазадын орна бас нег вузла Хальмг ГУ-н номтнр болн оютнр хамцу үүлдвр күцәҗ дамшлтан байҗулҗ чадх.

ТүРВәН һуна