Дәәнә ветеранмуд гер-бүүрәр теткгдх
13-03-2017, 17:37 
Өцклдүр таңһчин Толһач Алексей Орлов РК-н правительствин Ахлач Игорь Зотовла
көдлмшч селвлцә давулв.
Түрүләд дәәнә ветеранмудыг гер-бүүрәр тетклһнә чинртә төр хәләгдв. Алдр Диилврин өдр угтҗ, Төрскән харсгч Алдр дәәнә ветеранмудыг гер-бүүрәр тетклһнә төриг хаһлх даалһвр таңһчин Толһач правительствд өгсн болдг. Тегәд эн керг-төр яһҗ күцәгдҗәхин тускар Игорь Зотов зәңглв. Федеральн бюджетәс эн кергт мөңгн баһар йилһгдхмн. Тегәд дәәнә ветеранмуд ик зуудан таңһчин бюджетин мөңгәр бүүрәр теткгдх.
Өдгә цагт гер-бүүрин чеерүдт Төрскән харсгч Алдр дәәнд орлцсн хойр күн, льгот авлһна туст эднлә әдл зөвтә 12 медәт темдглгдсн бәәнә. Алдр Диилврин өдр угтҗ, эдн цугтан дөңцл мөңг авхмн. Орн-нутгт зер-зев олзлҗ, дәәни цүүгәнд орлцҗ, цергә даалһвр күцәҗ йовсн льгот авдг багд ордг 29 күн 500 миңһн арслңга дөңцл мөңг авч, гер-бүүрин төрән хаһлҗ чадхмн.
Ниднәһә декабрь сарин чилгчәр таңһчин Толһач Алексей Орлов правительствин медлд экспертмүдин Хүүв тогтахин туск завр өгсн билә. Тегәд эн төрәр ямаран көдлмш кегдҗәхин тускар Игорь Зотов келҗ өгв. Таңһчин правительствин медлд үүлдх экспертмүдин Хүүвд 20
күн орхмн. Правительств таңһчд нернь темдгтә, олн дунд тоомср эзлҗәх улсин дундас 10 кү
шүүҗ авхмн. Интернетәр дамҗад, таңһчин әмтн дууһан өгч, дәкәд 10 күүг шүүҗ авх гив.
Эндр муниципальн бүрдәцсиг һазрин хәрлцәнә туст шалһҗ шинҗлҗәнә. Шидр Целинн районд кесн бүртклһнә йовудт дуту-дундс илдкгдв. Йириндән нәәмәдллһнә бооцас батллһна туст зөв-йос эвддг йовдлмуд харһна. Тер мет алв цуглуллһна үзмҗ дора орснь темдглгдв. Эн туст Элст балһсиг болн Городовиковск райог заах кергтә. Эн үзмҗиг өөдлүлх кергә, юңгад гихлә шин җилин түрүн һурвн сар давҗана. Түрүн кварталын ашинь диглх кем өөрдҗ йовна. Тегәд олн зүсн алв цуглуллһна туст бәәдлиг ясрулх зөвтә.

Маргарита АРЗАЕВА