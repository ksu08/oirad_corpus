Дала ламин гегәнлә харһв
29-05-2019, 12:32 | Таңһчин зәңгс » Бурхн-шаҗна төрәр
Май сарин эклцәр Дала ламин гегән Энткг орн-нутгт Дхармсалд әрәсән әмтнә төлә ик сурһаль өгсн билә. Түрүн болҗ иим харһлтс арвн җил хооран бүрдәгдсмн. Эн җил әрәсәһәс 1119 күн Дала ламин гегәнә номд орад, бурхн-шаҗна төрәр цәәлһвр авв. Ик сурһальд орсн улс дунд «Калмыкия» зәңгллһнә агентствин үүдәгч баг билә. Одахн «Хамдан» телеүзлин зәңгч Геннадий Корнеев мана Багшин сурһальд одсна, Дала ламин гегәнлә харһҗ күүндснә тускар келҗ өгв.
- Хальмг Таңһчас 291 күн сурһальд орлцв. Теднә тоод бидн бас орснь маднд ик хөвтә болн байрта йовдл гиҗ тодлгдв. «Калмыкия» РИА-н һардврин дөң-тусар бидн Энткг орад, Дала ламин гегәнлә харһад, әдсднь күрч, ахр интервью бичҗ аввидн. Темдглхәс, олнд зәңгллһнә эв-арһсин зуг һурвн элчд Дала ламин гегәнәс интервью авх зөвтә болв, тер тоод мадн. Харһлтын йовудт бидн зуг һурвн сурвр өгвидн. Эннь Зулын байрин өдрлә Дала лам гегән телезалһлдана эв-арһар хальмг улсиг йөрәхинь бидн мана багшас сурвидн. Дала ламин гегән эн седвәриг дөңнҗ, хальмг улсла күүндҗ, зулын сәәхн байрла йөрәх болв. Ода эн керг күцәлһнә белдврин көдлмш кегдҗәнә, тегәд мана таңһчин цуг улсин санан күцх гисн нәәлвр бәәнә. Дәкәд Дала ламин гегәниг хальмг улсин төлә шишлң ном хәәрлхиг бидн сурвидн. Мана сурвриг Дала ламин гегән бас күцәх болв. Эн номиг бичхин төлә цаг кергтә болҗана, тегәд мана хальмг улс өөрхн иргчдән бурхна әдстә болад, маднд нерәдҗ бичсн номта болх. Йирин хальмг улс болн Дала ламин гегән хоорнд онц болн әрүн чинртә залһлдан бәәнә. Эн төсвиг Хальмгин шаҗн лам Тэло Тулку ринпоче дөңнснд бидн ик байрта бәәнәвидн. Дәкәд тер харһлтд Дала ламин гегән хальмг улсиг өөрдҗ йовх үрс сарин байрла йөрәв,- гиҗ Геннадий келв.
Г.Корнеевин келсәр, Дала ламин гегән бурхна көшә белглв, тернь ода Цутхлң хурлд хадһлгдҗана. Хөөннь терүг Яшалтан районд тосхгдх хурлд бәрхмн гиҗ зуралгдҗана.
«Калмыкия» зәңгллһнә агентствин журналистнрин баг Дала ламин гегәнлә харһад, ахр интервью бичҗ авснд Хальмгин шаҗн лам Тэло Тулку ринпоче, таңһчин сойлын министрин үүлиг дааҗадг Хонгр Эльбиков дөң болснд Г.Корнеев зүркни ханлт өргҗ, ном-сурһалин өдрмүдт сансн санан күцҗ хаалһнь цаһан болв гиҗ темдглв.
ДООҗАН Наталья