Бүртклһнә кергүдин аш диглв
15-08-2018, 09:47 
Региональн заллтын әңгин һардач Г.Никитенко эмәр тетклһнә туст күцәгдсн бүртклһнә керг-үүлдврмүдин аш диглв. Эн җилин хойрдгч кварталд 14 бүртклһнә керг-үүлдвр күцәгдв, теднәснь зуг 5-нь урдаснь батлгдсн зураһар. Эн керг-үүлдврмүдин йовудт 9 шаңһа медицинск организацин, 4 юридическ болн 1 арһлачин үүлдвр бүрткгдв. Дааврта һардачин темдглсәр, эмнлһнә препаратмуд хадһллһна некврмүд зәрм учрежденьст күцәгдхш, эм йилһҗ өглһнә диг-дарана журналмуд уга, нань чигн дуту-дундс илдкгднә. Тиигәд, Яшкулин района больницд, таңһчин бичкдүдин медицинск Цутхлңд болн аптечн залврт цаг-болзгнь һарсн эм хадһлгдҗаснь болн олзлгдҗаснь илдкгдв.
Цуг давулгдсн бүртклһнә керг-үүлдврмүдин ашт илдкгдсн дуту-дундс эрк биш уга кегдх зөвтә, медицинск дөң күрглһнә, эмәр тетклһнә төрмүд цааранднь чигн чаңһ кевәр шинҗлгдх гиҗ И.Бадмаев заав. Одахн Росздравнадзорин, ФОМС-ин болн әрәсән эрүл-менд харлһна министерствин хамцу сүүр болсна тускар Иван Иванович хувалцад, Тюмень балһснд эмнлһнә учрежденьсин үүлдврлә таньлдсна тускар келв.
Мана зәңгч