әрәсән Президентин зәрлгүд күцәхәр
05-06-2018, 10:03 
Гүлгн гемәс хөрлһнә төрт ик оньг өггдҗәхәс иштә эн туст бәәдлиг ясрулхин төлә мана таңһчд шишлң төсв бәәдл-җирһлд тохрахин тускар Ю.Кикенов онц келв. Тиигәд, таңһчин Толһачин седвәрәр күцәгдх төсвәр гүлгн гемәр гемтсн улсиг эрт илдкҗ авсн медицинск көдләчнрт немр мөңг өгхмн гиҗ зуралгдҗана. Эрт илдкгдсн гемиг эдгәҗ болхмн, күндәр гемтсн күүнә эмнлһнд болхла дала мөңгн кергтә болна. Тегәд медицинск сестра, фельдшер, эмч болну, гемтә күүг эрт илдкҗ авхла 5 миңһн арслңгар мөрәлхмн. Хойр-һурвн җил давхла, эн эв-арһ гүлгн гемәс хөрлһнә халхд сән аш үзүлхнь лавта гиҗ Ю.Кикенов тоолврарн хувалцв.
әмтнә бәәдл-җирһлин таал ясруллһна, олз-ору икдүллһнә халхд күцәгдҗәх керг-үүлдврмүдин тускар Марина Ользятиева ахрар келҗ өгв. Тиигәд, эн җилин январь сарас авн түрүн үрнь төрҗ һарсн 147 өрк-бүл , һурвдгч үрнь төрҗ һарсн 236 өрк-бүл дөңцл мөңг авчана. Экин (өрк-бүлин) сертификат өглһн мана орн-нутгт 2021 җил күртл цааранднь давулгдхас иштә региональн сертификатыг бас цааранднь өгдг болхмн. Олн үртә өрк-бүлмүдиг дөңнлһнә керг-үүлдврмүд цааранднь бас күцәгдҗәнә. һурвн миңһн шаху өрк-бүл өңгәр һазрин участкар теткгдв, гиҗ министр зәңглв.
Вице-премьер Боова Бадмаевин келсәр, эн өдрмүдт таңһчин социальн халхин ведомствс болн райодын муниципальн бүрдәцс хамцу селвлцә давулхмн, терүнд орн-нутгин Президентин зәрлгиг күцәлһнә төр бас хәләгдх.
- Таңһчин Толһач Алексей Орлов август сарин 1 күртл әрәсән Президентин майск зәрлгүдиг күцәлһнә керг-үүлдврмүдин зура батлх даалһвр өгв. Болв бидн сарин эргцд кех-күцәх керг-үүлдврмүдән батлҗ, шишлң программ белдх зөвтәвидн,- гиҗ Игорь Зотов селвлцәг товчлҗ келв.


Наталья ДАВАЕВА