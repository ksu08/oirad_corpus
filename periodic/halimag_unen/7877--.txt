Цогц-махмудан батрулый!
19-04-2018, 10:08 
Удан нег ормд завср угаһар суухла, олн зүсн гем учрдгиг эмчнр заана. Нег үлү компьютерар көдлдг улс дару-дарунь нүднә гимнастик кех зөвтә. һазаран һарад, цевр аһар кииләд амрхла йир сән болхмн. Хол хәләһәд, дарунь өөр хәләһәд, нүдән амрах кергтә гиҗ эмчнр селвг өгнә.
Цөөкн җил хооран мана редакцд бидн үдин өмн зарядк кедг биләвидн. Мана баахн көдләч С.Мухараева Краснодар балһснд физкультурн факультет төгсәсн билә, тегәд эн маднд даалһвр өгхлә, бидн терүгинь күцәһәд, цогц-махмудан батрулдг биләвидн. Социальн даатхлһна региональн әңгд бас тиим авъяс билә. Эн организацин көдләчнр бас өдр болһн производственн гимнастик кедг бәәсмн. Келхд, специалистнрин тоолврар, хамдан зарядк кеһәд, сергмҗтәһәр цаг зуур амрсна хөөн әмтн дунд үр-иньглгч таал тогтагдна, көдлмшән күцәмҗтәһәр күцәнә. Росздравнадзорин региональн цергллтд бас һардврин шиидврәр амрлһна хора секгдсн билә. Көдлмшин хөөн долан хонгт хойр дәкҗ нертә багш Н.Задбаев ирәд, эн учрежденя көдләчнрлә гимнастик кедг бәәсмн.
Зәрм һардачнр көдләчнрин төлә сән таал тогтаҗ, эдн завсртнь сергмҗтәһәр амрхин төлә теннисн эс гиҗ бильярд нааддг ширә тәвнә. Эннь бас көдләчнрин эрүл-менд батруллһнд, әмтн хоорндан ниитә бәәхин төлә туслна. Сүл цагт мана балһсна әмтн дунд велосипедар йовҗ амрдг авъяс батрҗана. Кесгнь көдлмшин хөөн велосипед унад, цаган давулна. Эннь бас эрүл-менд батруллһнд туста болҗахнь лавта. Кесгнь бичкдүдән авад, өрк-бүләрн тиим кевәр амрна. әмтн эврәннь эрүл-мендин тускар ухалад, чик авг-бәрцәр бәәхәр шунҗахнь йир сән. Күн болһн бийиннь тускар эврән ухалх зөвтә. Му даслтан хаяд, цогц-махмудан батрулҗ, эрүл-менд бәәтн!