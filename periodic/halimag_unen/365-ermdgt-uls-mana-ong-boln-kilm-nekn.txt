Эрмдгтә улс мана оньг болн килмҗ некҗәнә
15-09-2014, 17:00 | Таңһчин зәңгс
Инвалидмүдин бәәдл -җирһлиг ясруллһнд, тедниг олна кергүдт орлцуллһнд мана орн-нутгт болн таңһчд ик оньг өггднә. «Эрмдгтә улсин төлә - сән таалта бәәдл - җирһл» гидг төсв «Негдсн әрәсә» парть күцәҗәнә. Таңһчд болн Элстд терүнә һоллгч бүрдәһәчнь Элст балһсна хургин депутатын кандидат Александр Каманджаев болҗана.
- Бидн, таңһчин инвалидмүдин ниицәнә элчнр, ода Элстин цутхлңд цуглрад хотл балһсна уульнцар автойовлһ кехәр седҗәнәвидн. Тиим кевәр бидн инвалидмүдин күцәҗәх кергүдт, хаһлх олн төрт олна оньг тусхахар бәәнәвидн.
Инвалидмүд талдан әмтн мет, цуг кергт орлцҗ олн тоот күцәхәр седнә, тегәд зәрмнь маши хулдҗ авв, эн мана керг- үүлдврт орлцҗах машидин эзнь бас инвалидмүд болҗана, - гиҗ Александр Каманджаев келв. Александр үүрмүдтәһән кезәнәс нааран тиим йовлһ кехәр седҗәсмн. Ода теднә күсл җирһлд тохрв.
Эдн Элстин Ар Деед, өмн Деед болн Деед үзгин райодар йовад болн аштнь Аршан селәнд автойовлһан кев. Зууран уульнцсин хаалһсиг, инвалид күүнә төлә ямаран таал тогтагдсинь бүрткҗ хәләв.
Элстд ода 9 миңһн инвалид бәәнә, бүклдән таңһчар болхла 24 миңһн күн, тер тоод 2,5 миңһн бичкдүд. Тиигчкәд инвалидин то өсәд йовна. Олн зүсн шав - шарх, гем - шалтг авад әмтн эрмдгтә болна, тернь ик һундлта. Эдниг эмнүлҗ эрүл-мендин тоод орулх кергтә гиҗ автойовлһнд орлцҗах кесг улс келв.
- Би маши залач болҗ йовшгов, пассажир болад суунав. Мана цуг үүрмүдиг дөңнҗ эн йовлһнд орлцҗанав. Эрмдгтә күүнд бәәдл - җирһлин сән таал үүдәх кергтә. Балһсна уульнцар, школд, стадионд, театрт йовх таал үүдәхмн, тиигхлә эрмдгтә улсин төлә цугнь кегдҗәнә гиҗ келҗ болҗана, – гиҗ баахн наста инвалид Ольга Мукабинова тоолвран келв.
Ут-турштан арвн машин эн керг-үүлдврт орлцв. «Александр Каманджаев- мана кандидат!» гиҗ цуг машидт бичәтә. Тиигҗ инвалидмүд эврәннь ицгтә үүрән дөңнв. Тиим күцлтәһәр эдн Элстәр йовлһ кев.
Машид «Негдсн әрәсә» партин, орн-нутгин болн таңһчин спортивн ниицәсин дарцгудар, тугмудар кеерүлгдв. Дигтә 18 часла 10 машин чаңһ докъяаһан өгәд тугмудар, дарцгудан делскәд һоллгч тавлңгас һарч йовв.
- Тиим кер-үүлдвр түрүн болҗ мана таңһчд күцәгдҗәнә. Ода деерән инвалидмүдт кергтә цуг оньг өггдҗәнә гиҗ келҗ болшго. Балһсна цуг гермүдт коляскта улс һаза һарч аһар киилтхә гиҗ пандус кеһәд уга. «Доступная среда» гидг керг-үүлдвриг ода «Негдсн әрәсә» парть күцәҗәнә, тер төсвиг бидн цугтан дөңнҗәнәвидн гиҗ инвалдидмүдин таңһчин обществин һардач Валерий Решетников келв.
Партин Ахлгч советин гешүн Алексей Орлов эрмдгтә улсиг бас цань угаһар дөңнҗәнә. Мана ниицәнә цуг неквриг күцәнә, гиҗ Валерий Антольевич темдглв. Хальмг Таңһчин һардачин селвгәр Жемуевин нертә таңһчин больницин медлд инвалидмүдин реабилитацин цутхлң тосхгдх.
Болв эрмдгтә улсин төлә боомтг - саалтг уга бәәдл-җирһл тосхлһна үүлдвриг цааранднь өргҗүлх кергтә гиҗ автойовлһнд орлцсн цуг улс келв. Эднә тоолвриг таңһчин олн әмтнә ик зунь дөңнхнь лавта. Манад цуг улс ни -негнәр бәәҗ бәәдл - җирһлин таалыг, тер тоод эрмдгтә улсин төлә чигн ясрулхин төлә чидлән хамцулҗ көдлҗәнә. Ашнь сән болхла цуг олн улст тернь ик байрта-бахта юмн болхмн.