Шанан Дольгана өөниг темдглв
24-04-2017, 16:50 
Одахн Элстд, Хальмг госуниверситетин хальмг филологин болн дорд үзгин кел шинҗллһнә институтд, шүлгч Шанан Дольгана 80 җилин өөнд нерәдсн байрин
сүүр болв. Энүг филолог номин доктор, профессор Евдокия Хабунова секҗ шүлгчин
үүдәлтин тускар келҗ өгв. Цуг хальмг улсла хамдан цаажла харһсн, Сиврин тууврин күчр-күндиг дааҗ һарсн бийнь, Шанан Дольган эврәннь шүлгүдтән өр-өвч седклән хадһлҗ цуг үүдәлтән төрскн һазртан, хальмг улстан, иргч үйнртән нерәдсмн. Тегәд чигн баһчуд Шанан Дольгана шүлгүдәр икәр соньмсна гиҗ Евдокия Эрендженовна темдглв.
Дәкәд Тамара Параеван һардҗах бичкдүдин театр-студийин уйн наста артистнр "Цагда" гидг наадна тасрха үзүлҗ, цугтан сәәнәр наадҗ дүрмүдән итклтәһәр медүлв. Экологин җилин йовудт эн наадна чинрнь өсәд йовна гиҗ келх кергтә.
Цааранднь ирсн әмтиг эврәннь билг-эрдмәрн таңһчин ачта артистк Ирина Денжаева болн таңһчин улсин артистк Татьяна Чиктеева еңсг сәәхн дууһан дуулҗ байрлулв. Дәкәд Хальмг ГУ-н оютнр Шанан Дольгана шүлгүдинь умшҗ, терүнә үүдәлтин тускар бас келв. Шүлгчин
үүдәврмүднь күн болһна чидлинь урһана, урмд өгнә, шүлгүднь амр сәәхн келәр бичәтә, күн болһнд медгднә гиҗ эдн темдглв. Тер мет институтын оютнрин баг "Ночь в лесу", "Подснежник", "Возвращение солдата" гидг шүлгүдинь седклән өгч умшв.
- Бидн Шанан Дольганла нег селәнд, Яшалтад, төрҗ һарлавидн. Энүнә шүлгүднь гүн учр-утхта, эврә ховр янзта, тегәд шүлгч болҗахан эн түрүн үүдәврмүдәсн авн медүлв. "Комсомолец Калмыкии" газетд дару-дурунь хальмг баһчудын шүлгләнә "Факел" гидг халх һарчасмн, бидн тер халхд тасрхан угаһар шин шүлгүдән барлҗалавидн, Шанан Дольган шунлтта түүрвәч бас бәәсмн,- гиҗ эврәннь тоолвран шүлгч Григорий Кукарека медүлв.
- Шанан Дольганла би баһ наста бичәчнрин семинарт таньлдлав, тиигхд бичәч Олег Манджиев маднла үүрлҗ йовсмн. Кесг җилин туршарт бидн хамдан йовлавидн. Дольган Федорович билгтә баһчудт оньдин дөңгән күргҗ, теднлә дамшлтарн хувалцдмн, шүлг яһҗ бичдгинь цәәлһҗ өгдмн, - гиҗ шүлгч Василий Чонгонов тодлврарн хувалцв.
Байрин сүүрт шүлгч Шугран Вера, бичәч Нармин Морхаҗин гергнь Ая Нармаева, Шанан Дольгана гергнь, университетин багш Людмила Шанаева, шүлгчин элгн-саднь, хальмг филологин болн дорд үзгин сойл шинҗллһнә институтын директор Мингиян Лиджиев орлцв. Өөнин хургт орлцсн зурач Юрий Мазуров Яшалта селәнә музейин төлә Шанан Дольганд нерәдсн дарцг белдҗ белглхәр бәәнә. Тиигҗ шүлгчин өөниг темдглҗ, шүлгүдинь чееҗәр умшҗ, баһчудт Шанан Дольгана ховр үүдәлтин тускар тодлулв.

ТүРВәН һуна