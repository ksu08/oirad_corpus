"Төмр шовуна туск домг" - шүлгчд нерәдсн магтал
30-03-2017, 11:26 
Хальмг улсин шүлгч Көглтин Даван нерн делкән литературт темдгтә нег халхнь болҗ орв. ХХ зун җилин урн-үгин зокъялыг күңкл хальмг үрнә нерн угаһар амлҗ болшго. Иигәд хаврин эклц, йиртмҗин серлт болдг март сард нарта делкәд төрҗ ирсн Көглтин Даван һарсн өдрлә Хальмгт шүлгләнә Өдр темдглгднә. Төрскн теегин нертә дуучин зальта шүлгүд эн җил бүкл сарин туршарт таңһчин селәдәр күңкнҗ умшгдҗ йовна. Урн үгин билгәрн бийдән бумб тәвсн шүлгчин, олна болн политическ үүлдәчин, төрскнч седклтә иргнә санлд нерәдәд кегдҗәх керг-
үүлдврмүд дунд ончта нег үүлдвр учрв.
Кичгә Төлән нертә Хальмг келн-улсин гимназин сурһульчнр Көглтин Даван "Төмр шовуна туск домг" гидг наад белдҗ тәвв. Эн җилин евәлтә март сард таңһчин сойлын болн сурһуль-эрдмин җирһлд әвртә ик чинр зүүсн йовдл болв.
Март сарин 20-д эн наадан гимназистнр Басңга Баатрин нертә Келн-улсин драматическ театрин тәәз деер үзүлв. Көглтин Даван "Ухани буцлт" гидг поэмд орсн эн домг йир гүн учр-утхта, сурһмҗин ик чинртә. Тегәд чигн Хальмг Таңһчин ачта багш Екатерина Ченкураева эн домгт оньган өгсн болх. Гимназистнриг урмд өгч, Көглтин Даван шүлгләнә делкәд иигҗ орулхар гимназин директор эн домгар сценарий бичәд, багшнртаһан зөргтәһәр үүлдәд, олн орлцата, дөрвн үүлдвртә наадыг белдҗ тәвв. Сурһулин-сурһмҗин халхар хоршасн ик дамшлтан гимназин педагогическ коллектив үүдәгч кевәр олзлад, урһа модн кевтә өсҗ йовх
күүкд-көвүдтән урн үгин зөөр ямаран олн халхтаһинь наадна дөңгәр медүлҗ чадв.
Кедү цаг даввчн моһлцг һазр деер бәәх улсин җирһлин һол төрмүд әмтиг даңгин үүмүләд бәәхинь Көглтин Дава үгин хурцар медүлҗ чадсарн чигн поэм чинрән төрүц гееҗәхш. Домгла таньлдад, арднь орҗ умшад, чееҗәрн дассн сурһульчнр шүлгләнә сәәхн үгмүдиг, домгин гүн учр-утхиг төрүц мартшго гиҗ сангдна. Кичәлд умшҗ таньлдснь чигн сән, болв цуг тер
шүлгләнә гүн товчта тоотыг нааднд орлцҗ, бүклднь үзнә гисн байрта йовдлас сән юмн бәәхий!
Олн җилин туршарт хаана хойр алвт хоорндан дәәлдҗ бәәснә туск цаг нааднд орман олв. "Омг, зөргән хураҗ, олн җилдән бидн, харш манд болҗах хааг дархар седвчн, хортн шүрүтә болад, хораҗ түрүг болҗахш, - гиҗ хан зәрлг болна. - Болв бидн хортыг босдг арһинь таслҗ, алвтынь эс тарахла, аштнь тер хаана уңгд күрх гив". Хаана омгта дүриг арвдгч классин сурһульч Утян Андрей сәәнәр наадв. Йоста артист дүриг бүрдәҗәх болҗ медгдв. Хатн болҗ йисдгч классин сурһульч Тосна Эркн наадв. Хаанд селвг өгдг цецн улсин дүриг бүрдәснь - зурһадгч классин сурһульч Очра Александр, йисдгч классин сурһульчнр Очра Дмитрий болн Хабуна Дангир. Зурһадгч классин сурһульчнр Босхмҗин Генрих Улана Церн хойр элчнрин
дүриг үзүлв. Нәәмдгч классин сурһульч Чемидә Санҗ хаана зәңгчин заң-авциг сән медүлв. Хаана алвтд бәәх улсин дүриг Петькин Амулң, Очра Баир, Убушан Валерия, Маман Алексей, Болдра Баина, Басңга Амулң, Шоткан Юлия, тавдгч-доладгч классин сурһульчнр сәәхн наадв. Хаана зәрлгиг соңсад, келсинь күцәһәд, зәрмднь алң болҗ һәәхәд, зовх һазртнь зовсан медүлҗ эдн наадв. Хаанд цецн улс өгсн селвгәр алвтд дәәсиг дарх маңһс дәәч шовун - Төмр шовун босхгдна. Төмр шовуна дүриг тавдгч классин сурһульч Семена Ольга болн гимназин багш Байрин Мергн үзүлв. Дун, көгҗм, би сәәхн ниицүлҗ олзлгдсн наадн йир соньн болв. Хальмг болн моңһл ут дун, Мишкән Элистина, Тоснан Эркн, Цернә Элгн дуулв. Дууна халхар гимназистнриг Алла Антонова болн Марина Хейчиева белдв. Бембән Кермн, Далтан Рафаэлла, Андин Марина, Балдра Баина, Санзыра Алина, Шоткан Юлия, Шихана Санда, - доладгч классин сурһульчнр нааднд орсн ду дуулҗ, сергмҗ үүдәв. Моңһлын "Алтан ураг" гидг фольк-рок багин, финск композитор Томас Кантелиненан, орс композитор Михаил Костылевин көгҗм наадна йовудт сәәхн дахуль болҗ, учр-утхинь медүлхд сән дөңцл болҗ
күңкнв. Марина Хейчиева, Айса Аджаева, Николай Болдырев көгҗмин нәәрүлин туст баһ биш көдлмш кев.
Харш болҗасн хааг уга кехд туслсн Төмр шову ухалҗ кеҗ һарһад, байрин ик нәр кесн кемд сәәхн олн биид олн сурһульчнр орлцҗ, нәр һарһв. Бииһин халх белдвриг Хальмг Таңһчин ачта артист Николай Болдырев болн Ольга Габриелян күцәснь ончта болн үзмҗтә болв. "Цагда" ансамбльд орлцдг күүкд-көвүд - эклц чигн, дундын чигн, ах чигн классин сурһульчнр орлцв. Гимназин 135 сурһульч орлцсн соньн болн ке-сәәхн, ик үзмҗтә наадн дөрвн зургас тогтв. Зальта үгин, еңсг көгҗмин, седкл авлсн дууна, нүднә хуҗр хаңһасн бииһин кецү сәәхн нәәрлтәр наадн ирсн улсин оньгиг авлв. Цуг тер олн сурһульчнр сүл зургин хөөн театрин талвң деер һарч ирхләрн цугтан багтлго, кесгнь тәәзин наад бийд эргҗ зогсв. Ямаран сәәхн йовдл! Эднә өмссн хувцнас чигн һал һарад бәәв. Зинаида Четыреван һардҗах "Элис мод" гидг ателье тер хувцинь уйсмн. Сценическ хувциг орлцач болһнд диглҗ эвтнь оруллһар Анжела Гакова, Анастасия Харайкиева, Елена Очирова, Лариса Анджаева ик көдлмш кесинь бас темдглхмн.

Көк теңгр дор
Көрстә һазр деер
Дән-дәәсн уга
Даҗрх хортн уга.
Аав-ээҗән тевчҗ,
Ахнр-дүүнр болҗ,
Өршәңгү делгү үлмәд,
Өр-җөөлн седклтә,
Өөрхн-хол гиҗ,
Өнчн-өнринь йилһлго.
Урдксин эндү давтлго,
Ухаһан геелго йовҗ,
Ончта хөв таанртан

Оошаҗ деедс хәәрлит! - гисн гүн тоолврта йөрәлин үгмүдәр наадн төгсв. Хөөн-хөөнән санад суух уха орулсн наадыг Хальмг Келн-улсин гимназин сурһульчнр эврәннь цецн ухата болн билгтә директор Екатерина Николаевна Ченкураеван һардврт тәвв. Давсн җил хөрн тавн җилин өөнән темдглсн гимназин коллектив делгрлтин шин девсңд орсинь эн наадн йир сәәнәр үзүлҗәнә.

Галина ХЕЙЧИЕВА