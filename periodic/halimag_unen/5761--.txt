Мана сәәхн эгчнрин цевр дүр
17-05-2017, 10:04 
1967 җилд "Хальмг үнн" газетд ирҗ көдлхдм, редакцин коллективд журналистнр болҗ хойр күүкд күн көдлҗәлә. Тернь Манцина Евдокия Ерофеевна болн Семенова Антонина Семеновна. Эднәс нань машбюрод, бухгалтерийд, корректорскд олн күүкд улс
көдлҗәлә. Орчулач болҗ, хальмг келнд материалмудыг орчулн машинкд барлдг Цаһан Гавировна Шараева көдлҗ йовла. Корректорскд Зинаида Ивановна Почтарева болн Белла Апельевна Лиджиева Сиврәс ирсн цагас авн газетиг һарһлһна көдлмш кеҗ йовсмн.
Антонина Семеновна партийн җирһлин әңгд көдлдг билә. Болһамҗта хәләцтә эн күүкд күн көдлмштән йир дигтә-тагта, йир кинән күүкд күн билә. Евдокия Ерофеевна сойлын халхар бичдмн, бичгүдин әңгиг толһалҗ йовла. Медрлтә болн келнә халхарн билгтә эн күүкд улс коллективд ниитә, кен-негндән дөң болдг бәәдл тогтхд ик килмҗ өгдг билә. Антонина Семеновна профсоюзин комитетин гешүн болад, кесг улст цаглань дөң болсмн. Далдгч җилмүдин эклцәр би дарани амрлһнд һарад, Прибалтикин балһсдар йовхар зуралҗалав. Болв мөңгн баһ болад һундрхҗахиг үзсн Антонина Семеновна профсоюзин комитетдән күүндәд, нанд мөрә йилһҗ өгснь мартгдхш. Тиигәд эн күүкд күн көдлмшин туст сүв-селвгәрн заавр болсн деерән, нань чигн төрмүд хаһлхд маднд, баһ наста журналистнрт, дөң болҗ йовла. Эмиграцд нер һарсн бичәч Эрнҗән Хара-Даван Антонина Семеновнан садн бәәсиг бидн хөөннь медвидн.
Евдокия Ерофеевнан һардврт нег әңгд бидн көдлҗ йовлавидн. Сойлын төрмүдәр соньмсҗ бичдг болснд энүнә нилч бәәнә. Бичсн тоотынь умшад, нертә улсин тускар келҗ йовсинь соңсад, гүн медрл авсан би кезә чигн мартшгов. Күүкд күн болһн эврәһәрн сәәхн билә. Хувцндан дигтә, көдлмштән күлцңһү, бичсн цагтан арднь орҗ сәәнәр, әмтнд соньн болдгар бичдг эн журналистнр маднд үлгүр болдмн. Шагшавдын чик седклтә, һольшг заңта эн күүкд улсин өөр олн җил көдлҗ йовсн төләдән җирһлин болн үүлдврин элвг дамшлт авлавидн. Хальмг келндән хару болдгиг, бичлһнә эрдмиг арднь орҗ дасҗ авлһнд эднә ачнь йир ик. Болв чигн мана сәәхн эгчнр хальмг күүкд улс ямаран болх зөвтән үлгүр болдгарн седкл-уханд герлтҗ үлдв.
Журналистин көдлмш амр биш, тиигчкәд тер җилмүдт газет һарһлһна производствин улнь чигн дала сән биш билә. Деернь партийн съездмүдин, пленумсин материалмуд орчулх, барлх, барт белдх дала цаг кергтә билә. Тиигчкәд тер материалмуд кесгтән ирҗ өглго зовадг. Телетайпас ирсн материалыг авад, орчулад йовулх кергтә болдмн. Партин таңһчин комитетин пленум болхла, түрүн өдртнь илдклиг цугтан орчулх зөвтә бәәсмн. Пленумин өдрлә тенд үг келсн улсин үгиг бичҗ авад, диктофон уга, редакцдан ирәд, барлад, тер өдрин бийднь барлҗ һарһх кергтә билә. Дәкәд болхла "свежеголовый" гиһәд, типографьд одад, селгәһәр газет умшдг биләвидн. Сөөни өрәл күртл, зәрмдән өр цәәтл тер газетин халхсиг ширтәд, умшад, барлтлнь типографяс һардго биләвидн. Өрк-бүлтә күүкд улс кезә эдн хотан кедг бәәсн, үрдән яһҗ өскдг бәәсн болхв, гиҗ би ода саннав. Газетин көдлмш йириндән нәрн, уха, медрл некдг деерән кедү цаг эзлдгинь тоолад керг уга. Залустан, үрдтән, өөрк улстан килмҗән өгх, эңкрлх, өөрнь сууҗ таалх кедү цагиг газетин көдлмш маднас татад авчкна. Ах үйин улсин күүкд-көвүдиг үзхләрн, тедн цугтан бийдән зөвтә сурһуль-эрдмтә болснь, өрк-бүлдән ни-негн бәәхинь байртаһар темдглнәв. "Хальмг үнн" гиһәд келхлә, өөрхн улсан үзснлә әдл байрлна.
Тернь тер, мана көдлмш ода чигн амр биш. Көдлмштән терүг үлдәчкәд, өрүнднь кедг тиим таал уга. Мана көдлмш мел мадниг дахад, гертән бичх, эс бичхлә яһҗ бичхв гиҗ ухалад бәәх, цагларн кех учрар, нөөрән татх, үүрмүдләрн харһх цаган баһрулх кергтә болна. Болв соньн улсла харһҗ, шин зәңгиг олнд күргх, экләд төрҗәх йовдлыг түрүнкнь болҗ үзҗ олна оньгт тусхалһнас ик байр уга болад бидн эн көдлмшт иҗлдәд хуурвидн. Ах үйин журналистнрин, тер тоод хальмг түрүн журналист күүкд улс болсн Евдокия Манцинан болн Антонина Семенован үлгүриг бидн төрүц мартшговидн.
Эн җирһлдән күн кевәр бәәдгин, күнд ямаран чигн йовдлас үр-иньгин дөңгәр, өөрән көдлҗ йовх улсин килмҗәр һарч болхиг эврә үлгүрәрн эдн медүлдг билә.
Мана материалмуд барлгдад, типографьд күрхлә, тенд корректормуд болн выпускающий гиһәд тосҗ авад, көдлмшиг цааранднь йовулдмн. Энд Сиврәс ирәд, газетиг эклҗ барлсн цагас авн көдлҗ йовсн Белла Апельевна Зинаида Ивановна хойр көдлмшин гүргүд бәәдмн. Ачта амрлһнд һартлан эдн иигәд нег ормдан "Хальмг үнн" газетиг барллһна халхар көдлв. Эднә өөр Гиляш Шининовна Цатхланова, Галина Гонгошева, Тамара Полякова көдлҗ йовла. Кедү күн ирҗ көдләд, эднәс ю, яһҗ кехинь дасҗ авчкад, күнд болад, аль нег талдан учрар эндәс һарч одв. Удан көдлсн улсин нерднь тодлгдна, терүгинь бидн заавидн.
Көдлмштән дигтә-дагта болсн деерән эдн хувцндан чигн зокдг, бийдән зөв нурһта-турута, өңгтә чирәтә, цаһан седклтә күүкд улс билә. Медрлтә, өр җөөлн заңта, көдлмш гихлә муурхан мартдг, төрскн газетдән цань уга дурта бәәсн мана кесг эгчнр ода мадн дунд уга. Наснь ирәд, сәәни орнд төрцхәв. Кесн көдлмшин ачинь мадна эндрк үүлдврт үзҗ болхмн. Газетин өөнин җилд эднә нерд амлгдҗ йовна, хамдан көдлҗ күн болһнд эднә күргсн дөңнь мартгдлго газетин сән авъясмудт тохрсн бәәнә.

Галина ХЕЙЧИЕВА
ЗУРГТ: Т.Полякова, Г.Хейчиева, А.Семенова болн Е.Манцина