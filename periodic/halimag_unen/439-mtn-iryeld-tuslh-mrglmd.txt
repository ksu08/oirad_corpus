әмтнә җирһлд туслх мөргүлмүд
24-09-2014, 10:15 | Таңһчин зәңгс
Шаҗна халхар ик керг-үүлдврмүд шидр Бурхн Багшин Алтн сүмд болв. Хальмгин шаҗн лам Тэло Тулку ринпоче тер тантрическ ик мөргүлмүдиг залҗ һардв. Ик чинртә шаҗна эн йосрхл оньдин әмтнә оньг тусхана. әмтн оларн ирҗ терүнд орлцна.
Кезәнә цагт шаҗна иим керг-үүлдвр җил болһн хурлмудар кегдҗ йовсмн. Тууҗин йовудт цаг сольгдад, 70 җилин туршарт эн щаҗна үүлдвр күцәгдгән уурсмн. Болв җирһл уралан йовад, шин кемд шагшавдын хәләц делгрлт авад, шаҗн баһ бичкнәр сергәгдәд, делгрлтин хаалһд орҗах цагла мартгдсн кесг тоотыг бәәдл-җирһлд оруллһна көдлмш кегдв. Хальмгин шаҗн лам Тэло Тулку ринпоче шаҗна мартгдад бәәсн кесг авъясмудыг хурлын үүлдврт орулҗ, әмтн дунд гегәрлтин көдлмш келһнд чидлән болн цаган нөөлго күцәҗ йовна.
Шаҗна тантрическ керг-үүлдврмүд Хальмгт түрүн болҗ 2004 җилд кегдв. Тиигхд шаҗн ламин үрврәр таңһчд Гьюдмед тантрическ хурлын гелңгүд ирсн билә. Теднә орлцлһтаһар күцәгдсн керг-үүлдврмүдт әмтн оларн орлцҗ, таңһчин, өрк-бүлин амулң җирһлин төлә болсн мөргүлд цугтан хамдан зальврсмн.
Тер цагас нааран арвн җилин туршарт шаҗна иим керг-үүлдврмүд күцәгдҗ йовна. Сән авъяс болҗ тохрсн ик үүлдвр эн җил чигн седклин сән таалд давв. Таңһчин район болһнас, кесг селәдәс әмтн ирҗ, эн ик мөргүлмүдт орлцв. Кесгнь эн үүлдврин өмн бәәхтә җирһлиг теткх тоотыг авч ирҗ, хурлд хонулв. әмтн цугтан әмд-менд бәәхәр, үрдүдтән чик сурһмҗ өгхәр, хөвтә җирһләр бәәхәр зүткнә. Цуг тер санаһан күцәхәр эдн ик мөргүлмүдт орлцв.
Цуглрсн улсин Хальмгин шаҗн лам йөрәлин үг келҗ тосв. Мөргүл болх һурвн өдриг чик цаһан седклтәһәр ном умшҗ, цуг әмтә тоотд амулң-менд бәәдл дурдҗ давулхмн гиҗ шаҗн лам ирсн улст келв. Эврә элгн-садна болн өөрхн улсин эрүл-мендин төлә мөргсн деерән моһлцг һазр деер бәәх цуг улсин амулң-мендин төлә хамдан мөргхмн гиҗ Тэло Тулку ринпоче дуудвр кев.
Мөргүлд ирсн улс иргч бәәдл-җирһл дуту уга дүүрң болтха, гем-шалтг баһ болтха, керг уралан йовтха, күүкд-көвүд сурһулян сәәнәр суртха, гиҗ зальврҗ мөргв. Хальмг Таңһчнь делгрлтин хаалһд орҗ, күн болһна сән бәәдлин төлә үүлдврән күцәҗ йовхла әмтн амулң-менд бәәхиг медҗ мөргүлд орлцв. «Ом Гуру Махакала Хариниса Сиддхи Дза» гисн номин үгмүдиг цуг улст, элгн-саднд, үүрмүдтән, таньлмудтан күргҗ медүлтн гиҗ шаҗн лам цуглрсн улст келв. Цуг әмтә тоотын зовлңгинь баһрулх күслтәһәр, өр-өвч седклтәһәр тер номин үгмүдиг давтҗ, җирһлдән олзлхла, ном умшҗах улст чигн, энүнә өөр бәәх улст чигн туста болдгинь ламнр темдглнә. Эн җирһлдән хөв-кишгән олҗ бәәхд, кергән сәәнәр күцәхд, үрдән чик кевәр өскхд иим үүлдвр йир икәр туслна.
өрк-бүл болһна хөв-кишгнь өсҗ, бәәхтә җирһләр әмтн бәәхд эн мөргүлмүд туслх гиҗ Тэло Тулку ринпоче иткүлв. Кергән уралан йовулхд, медрлин хаалһд торвр бичә һартха гиҗ, әмтн мөргүлд орлцв. Мөргүлин йовудт хурлын гелңгүд цуг әмтә тоотд бурхд амулң-менд җирһл заятха, эрүл-мендән батллһнд туслтха, бәәхтә җирһл дурдтха, гиҗ номдан орулҗ зальврв.
Хальмг келн улсин хувц өмссн кесг улс хурлын гелңгүдлә хамдан хурлыг эргҗ йовад, бас ном умшад, цуг әмтә тоотын амулң-мендин төлә зальврв. җил болһн кегддг шаҗна тантрическ ик мөргүлмүд иигәд улсин җирһлд бат орман эзлҗәнә.