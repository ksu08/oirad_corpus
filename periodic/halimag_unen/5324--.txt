Оютнрин бәәдл-җирһләр соньмсв
17-03-2017, 17:52 
Март сарин 16-д таңһчин Толһач Алексей Орлов талдан кесг регионас ирҗ Хальмг госуниверситетд сурчах оютнрла харһв. Эндр өдр таңһчин һоллгч вузд әрәсән 37 регионас оютнр сурна, тер тоод хам-хоша бәәх Əәдрхнә, Ростовин областьмудас, Крым, Тыва Республикүдәс эдн ирсн бәәнә.
Алексей Маратович оютнрин өрк-бүлмүд бәәдг общежитьд орҗ ирхләнь, тер дарунь энүн тал журналистикин факультетин оютнр өөрдәд, Хальмг госуниверситетин чинринь яһҗ үнлҗәнәт гиҗ сурвран өгв.
- Энтн мана таңһчин төлә ах сурһульта кадрмуд белднә. Мана республикд бәәх хамгин ик университет, энд номин өргн болн
гүн шинҗллт күцәгднә, терүг әрәсәд болн меҗә һатц өөдәнәр үнлнә, баһ предприятьмүд энд дигтә-даратаһар көдлнә. Тегәд чигн эндр өдр Хальмг ГУ сурһулин, номин болн эдл-ахун
үүлдврин цутхлң болҗана. Тер мет энд кесг орн-нутгин, әрәсән кесг региона элчнр сурна, тегәд Хальмг университет кесг келн улсин иньгллтин, хамцлһна цутхлң болҗана, - гиҗ Алексей Маратович хәрү өгв.
Дәкәд Крымла мана таңһчин нөкцлт ямаран кевәр делгрх гиҗ оютнр сурв. "Бидн эрк биш Крымла нөкцлтән батрулҗ үүлдхвидн, әрәсән регионмудын тоод Крым Республик орсна туст бидн ик байр-бахмҗ кеҗәнәвидн. Крымла бидн хам-хоша бәәнәвидн, тегәд сойлын болн эдл-ахун залһлдаһан маднд өргҗүлх кергтә, тернь мана таңһчин экономикин болн селәнә эдл-ахун делгрлтд бас ик нилчән күргхнь маһд уга.
Цааранднь Алексей Маратович университетин бичкдүдин "Алтн" ансамблин үүлдврлә таньлдв. Одахн эдн Цугәрәсән марһанд диилвр бәрлә, нааран оютнрин 4-5 наста күүкд-көвүд орна. Дәкәд таңһчин Толһач общеҗитьд бәәх бичкдүдин садт орад, эдн яһҗ наачахинь, ямаран медрл авчахинь хәләв.
Аштнь Алексей Орлов талдан регионмудас ирсн оютнр күләҗәсн хорад орҗ ирв. Күүндвриг Хальмг ГУ-н ректор Бадм Салаев эклв. Бидн оютнриг сурһсн деерән теднд тааста кергинь олх зөвтәвидн гиҗ ректор темдглв. Ода университетд 20 спортивн секц болн нань чигн кергәр соньмсулдг клубмуд, предприятьмүд, номин төсвсин негдлтс бәәнә.
Оютнрин 307 үрн университетин садт орна. Ода һазадын орнас 800 шаху оютн 40 һар орн-нутгас сурна, - гиҗ ректор цәәлһврән өгв.
- Ик байртаһар университетд ирнәв. Зурһан җилдән би общежитьд бәәләв, тегәд оютнрла харһхдан дуртав, эврәннь баһ насан тодлнав, - гиҗ Алексей Маратович келв. - Тер цагт общежитьд иим сән таал уга бәәсмн. Март сарин 18-д Крым әрәсәлә негдснә өдриг темдглҗәнәвидн. Советск Союз уурулгдсн цагла әрәсән Федерацин зөв оньгт авгдсн уга. Болв ода үнн-чик бәәдл шинәс тогтагдв. Кесг җил давсна хөөн бидн эн йовдлын алдр чинринь медҗ авхвидн.
Дәкәд күүндврт оютнр орлцв. "Бидн Виталий залутаһан сурһулин өмн өрк-бүлән өндәлһләвидн. Тегәд бидн Хальмг университет шүүҗ авлавидн, яһад гихлә энд сән таал, хамгин түрүнд өрк-бүлин общежить бәәхинь оньгтан авлавидн,- гиҗ Крымас ирсн Анастасия Фурсенко келв.- Университетд сурлһн маднд таасгдҗана, старостмудын советд би орҗанав, Москвад Олна палатд, Екатеринбургд одлав".
Тыва Республикәс ирсн Марина магистратурин хойрдгч курст сурна, эврәннь дурар эн Элстиг, Хальмг ГУ шүүҗ авсмн, терүнә үлгүрәр үр күүкнь инженерн-технологическ факультетд ОБЖ-н багшин эрдм дасчана, саадгар хаҗ чадна, негдгч разрядта, тегәд хальмг оютнриг чигн дасхҗ чадҗана, МЧС-т эс гиҗ МВД-д көдлхәр седҗәсмн.
- Бидн бас Тыва Республиклә сән залһлда бәрнәвидн. Ода Элстд Шикотан школын тренер Олег Цой бәәнә. Эн бас Тывад төрҗ һарсмн, манад 3 өдрин семинар кехмн. Спортын, сойлын, селәнә эдл-ахун халхар бидн нөкцлтән делгрүлҗәнәвидн,- гиҗ Алексей Орлов тоолвран келв.
Биологическ факультетин оютн болҗах хальмг күүкн Əәдрхнә областяс ирсмн. Хальмг университет бат медрл өгнә, күн болһниг олна көдлмшт орлцулна, сән сурһмҗ өгнә, тегәд энд нанд таасгдҗана гиҗ күүкн келв.
- Алексей Маратович, җил ирвәс Əәдрхнә областяс олн көвүд-күүкд мана тал сурхар ирнә, та одахн тиигәрән одлат, тегәд улм олн баһчуд тендәс ирәд бәәх гиҗ санҗанав, - гиҗ ректор Бадм Салаев келв.
- Мана таңһчин нертә кесг улс, тер тоод Əәдрхнә областяс чигн, Хальмг ГУ-д сурһуль сурла, тегәд эдн эврәннь тодлвран бичтхә, тернь өдгә цага баһчудт урмд өгх, теднд сән сурһмҗ болхнь лавта. Дәкәд болхла талдан регионас ирсн оютнр Хальмг Таңһчин райодла таньлдх
зөвтә, Иҗлин, Көк теңгсин көвәд одад амрч чадх. Тиим йовлһ бүрдәхин тускар бидн сойлын болн сурһуль-эрдмин министерствслә күүндхвидн, тернь баһчудт туста болх гиҗ Алексей Маратович келв.
Талдан чигн оютнр харһлтд тоолвран келҗ, эднә иньгллт, хамцу бәәдл батрад йовна, Хальмг Таңһч болн университет эднд таасгдҗана гиҗ ашлвр кев.

ТүРВәН һуна