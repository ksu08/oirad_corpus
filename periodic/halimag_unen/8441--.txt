Йоста хальмг берин заңшалар
02-08-2018, 10:09 
Хальмг кел, авъяс-заңшал сәәнәр меддгнь бас ээҗин нилч болҗана. Ээҗән дахад үүл бәрхлә, тернь хальмг туульс, домгуд, үлгүрмүд келҗ өгдг бәәсмн. Эндр Светлана "Иньглән" гидг ниицәнә гешүн болад, хальмг улсин авъясмудын тускар мастер-классмуд давулна, таңһчур ирсн гиичнрт келҗ өгнә. Келхд, эн җилин март сард 1-ч каналын "Өрүнә һарц" программд "әрәсән олн келн-улсин өвәрц хот-хол" гидг соңсхврт Аджиевихнә өрк-бүлиг үзүлсн билә. Светлана дотр, хуурсн мах, хото, семҗнд орасн элк, җомба болн боорцг кеһәд, орн-нутгин цуг телехәләһәчнрт хальмг улсин хот-хоолын тускар келҗ өгв. Хөөннь Астраханск областин телеүзләр эднә өрк-бүлиг "Өвәрц Хальмг Таңһч" гидг соңсхврт үзүлв. Цутхлң "Поехали" гидг телеканал бас хальмг цәәһин туск соңсхвр белдсн цагт Светлана бас орлцсмн.
Олна кергт орлцхин төлә цаг кергтә, болв авальнь Светланаг дөңнҗ, цуг халхарн дөң-тусан күргнә. Эдн таньлдад, арвн нәәмн җил болв. Эн җилмүдин эргцд эднә дурна заль батрад, эдн нег-негндән итклтә, кен-негнәннь седкл меддг улс болв. Өрк-бүлән өндәлһәд, ханьцсна цагт эдн бәәдг гер чигн уга билә, олн җилдән күүнә гер нәәмәдлҗ бәәсмн. Эн җилмүдт эдн кесг түрү-зүдү үзв, кедү күнд болв чигн нег-негән дөңнәд, көл деерән батрв. Константин эк-эцк угаһар өссмн, энүг эгчнь асрсмн, тегәд зуг эврәннь арһ-чидлдән нәәлх кергтә бәәсмн. Герин эзн УФСИН-ә халхар олн җилдән көдләд, ода ачта амрлһнд бәәнә, тавн җил хооран көдлҗәсн һазрасн патьр авв. Ода эдн дөрвн үртә: Сар Герл болн Энкира күүкднь болн Алдр Нарн хойр көвүднь эк-эцкдән хаврин нарн мет байр үүдәҗ, бахмҗ болна.
- Мана күүкд сурһулян сәәнәр сурна, спортар соньмсна, зурдг, домбр цокдг билгтә. Ууһн күүкн эн җил школан төгсәһәд, деед сурһульд орхар белдҗәнә. Алдр 6-ч класст сурна, футбол, шатр наадна, удл уга Смоленск балһснд болх марһанд одхмн. Одахн эн кубик Рубика болн нань чигн өвәрц наадһасар соньмсдг болв, эн тааслтнь эсв дасхд йир сәәнәр туслна. Энкира тавта, бичкдүдин садт орна, биилхдән дурта. Отхн Нарн одахн җилтә болв, эн эгчнртән болн ахдан ик байр үүдәнә. Эк-эцк болһнд үрнь бат, чаңһ-чиирг болхла, сурһулян сәәнәр сурхла нань талдан юмн керг уга. Эннь хамгин һоллгчнь болна, тегәд бидн күүкдтән чик сурһмҗ өгч, хальмг авъяс дасхҗ, өлзәтә сән үрд болҗ өстхә гиҗ шуннавидн. Күүкдм намаг дахад үүл бәрнә, көвүд эцкән дахад, бас олн зүсн керг күцәнә. Бидн хамдан һуйр элдәд, боорцг болһхдан дуртавидн. Келхд, би эврән гертән өдмг болһнав. Өдмгин форм нанд ээҗәсм үлдв. Герт шимтә хот-хоолын үнр каңкнхла, седкл төвкнүн болна, зүркн байрлна, - гиҗ олн үртә эк тоолна.
Келхд, Светлана бийнь олн зүсн хот-хол болһдг деерән күүкдтән болн бийдән олн зүсн ке-сәәхн хувц уйна. Эврәннь бүшмүдәсн бичкн Энкирад нег асхн сууһад, сәәхн бүшмүд уяд һарһчкна. Эн олн эрдмтә: КалмГУ-д хальмг келнә болн юристин сурһуль сурсмн, УПК-д уячин, хөөннь хувц ишкдг дассмн. Сүл цагт Светлана хуучн өлг-эд шинрүлдг эрдмәр соньмсдг болв. Түрүләд эн гертән хуучрсн диван шинрүлв, хөөннь олн әмтнә сурврар эн керг бүтәһәд, мөңг олдг болв. Дәкәд эн олн әмтнә нәр давулад, өрк-бүлән теҗәнә. Хүрмин хальмг авъяс сәәнәр меддг төләднь, төрскн келәрн йөрәл тәвәд, гиичнрт байр үүдәдг төләднь энүг ямр нег өөн, хүрм давулхиг әмтн сурна. Эн эрдм олн үртә өрк-бүлд бас сән теҗәл болна.
Сүл цагт "Иньглән" ниицәнә күүкд улс Байрта Тостаеван һардврт хальмг келн-улсин кев-янзта хувцна, хальмг зеегин тускар олнд медүлҗ, терүг делгрүлҗ йовна. С.Аджиева эн Ниицәнә шунмһа орлцач болад, олн зүсн керг-үүлдврмүдт орлцна. Ода эдн намртан Хальмгин седвәртә, арһта күүкд-улсин ик хург давулхар зуралҗана. Эн керг-үүлдвр бүрдәлһиг таңһчин Олна палат дөңнҗ, терүг давуллһнд дөң-тусан күргхән медүлв. Эн хургт бичкдүдт чик сурһмҗ өглһнә, хальмг улсин авъяс хадһллһна, өрк-бүлин хәрлцәнә төрмүд босхгдхмн. Одахн "Иньглән" ниицәнә гешүд Грозный балһс одад, Чечнян күүкд улсин олна организацла харһад, хамцу үүлдврин туст зура батлв.
Ода Светлана отхн көвүһән асрҗах төләдән амрлһнд бәәнә, болв тер бийнь олна кергт орлцна, соньн төсв бәәдл-җирһлд тохралһнд тәвцән орулна. Санҗ Тарбаевин седвәрәр цокҗ авгдсн "Эдн чадв, бидн чигн чадхвидн" гидг фильмд тууврин туск тодлврмударн хувалцҗах медәтнрлә С.Аджиева харһсмн. Таңһчин арвн һурвн районд одад, дөрвн зун видео белдәд, эн фильм олн хәләһәчнр үзхин төлә Светлана ик тәвцән орулв. Баһ наста бөк Х.Санджиевин санлд нерәдсн "Невозмутимый борец Хоңһр Санджиев" гидг фильм бас эн белдсмн. Цөөкн җил хооран Светлана энүнә хүрм давулсмн, зеткрлә харһад сәәһән хәәхләнь, Хоңһрин эк-эцкнь көвүнә санлд нерәдсн фильм цокҗ авхар шиидв. Тер цагт Светлана саата билә, болв эк-эцкнь үрнь төрҗ һархиг күләһәд, цуг кергтә материал белдв. Эн хаврар фильмин презентац болв.
Светлана нертә күүкд күн чик хәләцтә, цевр ухата, седвәртә, көдлмшч, үгтә-күүртә, әмтнлә ээлтә, өрк-бүлдән цуг килмҗән тусхадг, сән эк болн герин эзн болна гиҗ тоолгдна. Светлана Аджиева нерндән зоксн, йоста хальмг бер гиҗ санҗанав. Шулун-шудрмг, оньдин үүдәгч хәәврт бәәдг, дөрвн үрндән болн авсн авальдан эңкр, төрскнч болн халуч седклтә, һартан өөтә күүкд күүнә җирһл эрк биш хөвтә болх зөвтә.

Наталья ДАВАЕВА