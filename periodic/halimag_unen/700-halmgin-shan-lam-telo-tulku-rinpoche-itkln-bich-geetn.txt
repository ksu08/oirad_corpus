Хальмгин шаҗн лам Тэло Тулку ринпоче: «Итклән бичә геетн»
24-10-2014, 20:55 | Таңһчин зәңгс
Хальмг Таңһчд шар шаҗиг шинәс босхҗ авч делгрүллһн Тэло Тулку ринпочен үүлдврлә болн нернлә залһлдата. Таңһчд Тэло Тулку ринпоче түрүн болҗ 1991 җилд Дала ламин делегацин ханьд ирсн билә. Терүнә өмн баһ наста лам эврәннь өвкнрин һазрар соньмсад, ямаран нег зәңг авхар шундг билә. Моңһлын элчллтд одад, сурвр өгснәннь тускар 7-ч тойгта профессиональн лицейд оютнрла болсн харһлтд шаҗн лам келҗ өгсинь соңслав. Тиигәд Дала ламиг дахҗ ирәд, түрүн болҗ эк-эцкин һазрт эн ирлә. җил эргәд таңһчд болҗасн оюни болн шаҗна делгрлтиг толһалх үрвр энүнд кегдсмн. 1992 җилд Тэло Тулку ринпоче Хальмгин шаҗн ламин үүлд суңһгдв. Тер цагас авн шаҗна баһ наста үүлдәч цаган, чидлән нөөлго таңһчд Бурхн шаҗна номиг цәәлһҗ тархалһнд нерәдв. Давсн цагин дотр энүнә һардврт 30 һар хурл босхгдв. Олн суврһн әмтн бәәх селәдт тәвгдәд, амулң-менд җирһлин улынь батлҗана. Бурхн Багшин Алтн сүм хотл балһснд дүңгәҗ босв. Ода әрәсәд болн Европд хамгин ик шаҗна хурл болҗах цутхлңгд шаҗн ламин резиденц бәәнә.
Шаҗн ламин һардврт шаҗна мартгдад бәәсн кесг авъясмуд болн йосрхл сергәгдҗ, бәәдл-җирһлд орулгдв. Цаһан сар, Зул, үр сар болн шаҗна нань чигн ик байр йосна цуг зокалар кеддг болв. әмтн эн өдрмүдлә хурлмудт ирәд мөргүлд орлцдгнь ода даслт болв. Бурхн Багш номан түрүн сурһульчнртан цәәлһҗ өгсн өдрлә Хальмгт бәәсн гевш Пакчо хальмгуд шаҗна цуг авъясар эн керг-үүлдвр күцәдгиг сән халхаснь темдглв. Иим шаҗна сән өдрмүдлә ирлцүлҗ әмтн самнр авдг авъясиг шаҗн лам бас бәәдл-җирһлд орулв. өрк-бүл бат болхд, эрүл-менд баһчуд өсхд туслх авъясмуд болн заңшалмуд батллһнд иигәд шаҗн лам ик килмҗән өгнә.
Йирини бәәдл-җирһлд шаҗна тусинь бат болхд дөң болх тоотыг күцәсн деерән Тэло Тулку ринпоче шаҗна номин уң-сүүринь батлхар, номин учр-утхинь әмтнд медүлхәр баһ биш көдлмш кенә. Намрин эн сармудт Хальмг Таңһчд шаҗн ламин үрврәр гүн медрлтә болн номин ик цолта ламнр - гевш Т. Пакчо, Дрепунг Гоманг хурлын ах лам Й. Дамчо ирәд лекцс умшад, ном хәәрлв. Шаҗн лам бийнь чигн олн улст номиг хойр өдрин кемд хәәрлв. Иим номин цәәлһвр баһчудт нег үлү кергтә, шаҗна номин философск халхинь тедн сәәнәр медҗ авна. Иргчдән таңһчин һоллгч көдлмшч чидлнь болх баһчуд шаҗна номин күчиг, шагшавдын чинриг олзлад, ухаһан хурцдулҗ гүн медрлтә болхд тернь йир кергтә.
әрәсән буддистнриг Энткгин болн Төвдин буддистнрла залһҗасн кесг зун җилин залһлдаг шинәс босхҗ батллһнд чигн шаҗн лам ик оньган өгв. Шаҗн ламин седвәрәр 2007 җилд Энткгин Дхарамсала балһснд Дала ламин резиденцд ик фестиваль болснь мартгдхш. әрәсән болн Моңһлын буддийск сойлын фестиваль тиигхд олн улсиг тенд хурала. әрәсән буддийск регионмудас болн Моңһлас олн улс цуглрҗ ирлә. Хальмгин делегацин ханьд таңһчин ачта артистк Данара Шалханова, тиигхд зурачнрин ниицә толһалҗасн Мерген Мошулдаев, архитектор Сергей Курнеев болн нань чигн үүлдәчнр одсн билә. Төвдин сойлын герт хальмг зурачнрин һәәхүл үзүлгдсинь Бурятин дууч Зөригто, Туван камбы лам, нань чигн олн улс, тенд бәәх төвд улс чигн оларн ирҗ, таасҗ хәләснь тодлгдна. Ут – тоодан тиигхд 500 һар күн әрәсән регионмудас тер фестивальд орлцла. Дала ламин гегән һанцхн төвд келн улсин биш, шаҗнд шүтдг олн келн-улсин тер тоод әрәсән регионмудын әмтнә оюни көтлврч болн күнкл багш болҗахинь медүлх седклтәһәр кесн тер фестиваль ик чинртә болсинь Хальмгин шаҗн лам темдглсмн.
әрәсәһәс болн нань чигн кесг һазрас ирсн улст Дала ламин гегән ном хәәрлсмн. Тиигәд әрәсән буддистнрла харһҗ, ном хәәрлдг сән заңшал батрв. Эн җил чигн Хальмгас кесг күн Дала ламин номд одад орлцхар белдҗәнә. Шаҗн ламин нилчәр ода олн улс Дала ламин гегән Европд, эс гиҗ Америкд ном хәәрлсн цагт тенд күрч күнкл багшиг соңсна. Олн зүсн шаҗн хоорнд ни-эвин бәәдл тогтаҗ бәәхин туск Дала ламин заавриг күцәһәд, Хальмгин шаҗн лам олн келн улс хоорнд эвин бәәдл батллһнд күчн-чидлән зална. «Эндр мана олн келн улста таңһчд олн зүсн бурхнд шүтдг олн келн улс ни-негн, кен-негндән дөң болҗ бәәнә. Мана орн-нутгт иим амулңгта болн эвин бәәдл тогтснд бидн байрта бәәнәвидн», - гиҗ Тэло Тулку ринпоче келнә.
Галина ХЕЙЧИЕВА
Мана цәәлһвр: Хальмгин шаҗн лам Тэло Тулку ринпоче 1972 җилин октябрин 27-д Америкд төрсмн. Энткгин һазрт Дрепунг Гоманг хурлд 13 җилин туршарт шаҗна ном дассмн. Ном дасҗасн цагтан Энткгин әрүн болн алдр лам Тилопан хүвлһн гиҗ Дала лам болн нань чигн ик багшнр зәрлг болсмн. Алдр Тилопан хүвлһн болад, өвр Моңһлд хойр дәкҗ, болн һурв дәкҗ Моңһлд эн дәкнәс төрҗ ирҗәсмн. Иим ик цолта болн әрүн лам болҗахнь цуг маднд күндтә.
1992 җилин ноябрь сарас авн Хальмгин шаҗн лам. Хальмгин буддистнрин ниицәг толһална. Хальмгт, әрәсәд, Моңһлд, Энткгд, нань чигн һазрт кесг ик керг-үүлдврмүдиг шаҗн лам бүрдәҗ давулна. Шаҗна болн олна үүлдәчин нернь делкәд темдгтә. 2008 җилд «Хальмг үннә» «Йисн туг» марһанд «җилин гегәрүләч» гидг нер зүүсмн. 2009 җилд хальмгуд әрәсән ханьд эврә сән дурар орсна өөнин медаляр ачлгдсмн. «Признание» Хальмг Таңһчин саңгин «Делкән одн» медаляр темдглгдсмн. «Европа-Азия» Нарт-делкән гуманитарн академин күндтә гешүн, Моңһлын Отхонтенгрин университетин күндтә доктор, Моңһлын Завханск әәмгин күндтә иргн.
Хальмг Таңһчин күндтә иргн.