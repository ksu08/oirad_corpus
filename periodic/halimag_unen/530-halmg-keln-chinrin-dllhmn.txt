Хальмг келнә чинринь өөдлүлхмн
07-10-2014, 08:14 | Таңһчин зәңгс
Бидн, Элст балһсна 4-ч тойгта школын хальмг келнә багшн,р «Хальмг үннд» барлгдсн Олна Хүүвин дуудвр, терүнәс өмн Хальмг Таңһчин Толһач Алексей Маратович Орловин «Хальмг кел әрүнәр хадһллһна болн делгрүллһнә халхар государственн дөңнлһнә керг-үүлдврмүдин тускар» гидг зәрлг умшад, йир икәр байрлвидн. Хальмг келнә төрин чинринь өөдлүләд, мадниг, хальмг келнә багшнриг, дөңнәд, төрскн келән сәәнәр медтн, дастн гиһәд бәәхлә, оларн күчән негдүлхлә, төрскн келән эрк биш дасҗ медҗ авхвидн гисн иткл бәәнә.
Ода эн шин зәрлгәр ах сурһульд хальмг келнә багшин эрдм дасх оютнрт 5000 арслңга немр мөңгн өггдҗәхнь йир сән, баһчудт урмд немх, университет төгсәсн баахн багшнриг дөңнҗәхнь туста болх.
Бидн, хальмг келнә багшнр, эн дуудвриг дөңнәд, эврәннь хургтан иим шиидвр аввидн: хальмг келән цааранднь чигн делгрүләд гүүдүләд, килмҗән, ухан-тоолвран, шин эв-арһан олзлад, цаган, арһ-чидлән әрвллго седклән тәвҗ көдлхмн; хальмг келән гүҗрҗ дасҗах сурһульчнрин , эднә өрк-бүлин тускар, сурһҗах багшнрин тускар газетд барлад олнд үлгүр кеҗ үзүлх; бичкдүдин садт хальмг келнә багшнр көдлх зөвтә; хальмг келнә багшнрт җалвднь немр 15процент, келн-улсин классин багшнрт 30процент мөңгинь үлдәх кергтә; эн төриг оларн күчән негдүләд, олна керг гиҗ тоолхмн, гиҗ дуудвр кеҗәнәвидн.
Цуһар бичкнәсн авн көгшд күртл хальмг келәрн күүндхмн, хальмг келән дасхмн ,келән делгрүлҗ, чинринь өөдлүлхмн. Цуг эн төрт орлцҗах улст ик ханлтан өргҗәнәвидн, цаһан хаалһ дурдҗанавидн, кеҗ- давулх үүлдврмүд күцәмҗтә болтха!
Элст балһсна 4-ч тойгта школын багшнр