Җолачнрин көдлмш дааврта
27-10-2018, 09:04 
Автомобильн көлгн-күчн орн-нутгин олна эдл-ахун чинртә халхнь болҗана. Тер мет автомобильн көлгн-күчн аһарар нисҗ, һолар усчҗ, төмр хаалһар йовҗ аца зөөдг зүсн-зүүл көлгиг хоорнднь зүүцүлнә.
Эндр өдр автомобильн көлгн-күчнә комплексин көдләчнр ик чинртә, өдгә цагин некврлә ирлцҗәх керг күцәҗәнә. Эннь әмтнд күргдг туслмҗин чинринь өөдлүллһнә, аца зөөлһнә кемҗәг икдүллһнә, материальн-техническ улынь батруллһна төрмүд хаһлҗана. Тер мет автопаркиг шинрүллһнә, әәмшг уга бәәдлин өдгә цагин стандартмудла ирлцҗәх техник өргәр олзллһна төрмүдт ик оньг тусхах кергтә болҗана.
Хальмгт көлгн-күчнә цутхлңнь хотл балһсн Элст болҗана. Таңһчд 26 маршрутар автобусмуд йовна, тер дотр балһсар 18 маршрут, балһсна болн өөр шидрк селәдин хоорндк 8 маршрут үүлднә. Тер мет регионмудын хоорндк кесг маршрут бәәнә. Эннь Москва, Санкт-Петербург, Аһш, Шарту, Сарпуль, Əәдрхн, Ростов-на-Дону, Махачкала, Нальчик, Грозный балһсд тал автобусмуд йовна.
Өдгә цагт таңһчд көлгн-күчнә организацсин тоод 7 ик предприять үүлдҗәнә. Эннь "Альянс-Тур" ООО, "Нежин-Экспресс" ООО, "Транс-Тур" ООО, "Транс Юг" ООО, "Экспресс-Тур" ООО, "Альянс-Тур" ООО, "ИПА" КП РК.
2018 җилин эклцәр мана таңһчд 123929 көлгн-күчн темдглҗ бичгдсн болдг: эднәс 89460 гиигн машин; М2 категорийин 1933 автобус, М3 категорийин 1004 автобус.
Таңһчд үүлддг көлгн-күчнә хаалһин государственн бүртклһнә регионмудын хоорндк Өмн үзгин заллтын ТО-н то-дигәр, 8 һар кү зөөдг эв-арһта автомобильн көлгн-күчәр әмт зөөдг зөв өгчәх 235 лицензь өггдсмн. Тер тоод юридическ бүрдәцд-14 лицензь, онц арһлачнрт - 221 лицензь.
Өдгә цагт көлгн-күчнә халх йовудтаһар делгрҗәнә, әмтиг болн аца зөөдг көлгн-күчнә туслмҗс өргҗҗәнә, шин маршрутмуд секгдҗәнә, автомобильн көлгн-күчн селәдин, балһсдын, регионмудын хоорнд тасрхан угаһар әмтиг болн аца зөөнә.
Көлгн-күчнә халхд эрдмдән итклтә, йир дааврта улс көдлнә. Мана өдр-бүрин бәәдл-җирһлд эн эрдмтә улсин нилчнь ик. Көлгн-күчнә нилчәр әмтн хол һазрт күрдг арһта болв, аца болн әмт зөөдг арһ учрв, орн-нутгар болн нарт-делкәһәр зуульчлдг хөвтә болв.

Маргарита АРЗАЕВА