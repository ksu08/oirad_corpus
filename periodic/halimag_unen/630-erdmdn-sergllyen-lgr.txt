Эрдмдән сергллһнә үлгүр
23-10-2014, 09:47 | Таңһчин зәңгс
әрәсән улсин артист Дмитрий Маликов хальмг бичкдүдт мастер-класс белглв.
Элстд искусствин колледжин концертн залд Дмитрий Маликовин мастер-класс болв. «Дмитрий Маликовин көгҗмин кичәлмүд» гидг нер зүүсн эн керг-үүлдвртән региона сойлын министерствин дөңгәр нертә дууч болн композитор бичкдүдин көгҗмин школмудын сурһульчнрла харһлт кенә. Ода иим харһлт Хальмгт болв.
Көгҗмин школмудт сурчах бичкдүдт медрлән гүүдүлхднь дөң болх сурһулин чинртә төсвиг Дмитрий Маликов әрәсән кесг балһсдар болн регионмудар күцәҗ йовна. Элст балһснур композитор болн дууч Аһш балһснас ирв. Хальмгт бичкдүдлә харһснаннь хөөн Дмитий Маликов әәдрхнә бичкдүдт мастер-класс өгхмн.
Хойр җилин туршарт нертә дууч орн-нутгин 70 һар балһснд бичкн көгҗмчнрт мастер-класс өгв. Көгҗмин үүдәвриг яһҗ соңсхинь, яһҗ терүг чикәр татҗ олнд медүлхинь композиторин зааврас 30 миңһ һар сурһульчнр медҗ авв.
П. Чонкушовин нертә искусствин колледжин директор Любовь Горяева эн харһлтыг секәд, нертә дууч болн көгҗмч күцәҗәх төсвин чинрин тускар келв. Дмитрий Маликов бийнь рояль татад, көгҗмин олн үүдәврмүдиг цуглрсн олн бичкдүдт соңсхв. Дәкәд болхла, нертә дууч сурһульчнрт сурвр өгәд, көгҗмин туск медрлин кемҗәһинь медҗ авв. Бичкдүд көгҗмин үүдәврин тускар эврәннь тоолвран келҗ медүлхднь иим харһлт дөң болв.
Композитор бийнь бичсн «Ласточки» гидг көгҗмин үүдәврән татҗ өгәд күүндврән эклв. Тавтаһасн авн көгҗм татдг дассн Дмитрий цааранднь училищд сурад, Московск консерваторь төгсәһәд көгҗмч болҗ тахшсмн. 12 настаһасн эцкин зааврар экләд көгҗм бичәд, урднь бичгдсн тоотыг нәәрүлдг болсан эн тодлв. Көгҗмиг бичсн деерән терүгән олнд күргҗ медүлдг зәрм эв-арһла бичкдүдиг композитор таньлдулв. «Панацея» гидг көгҗмин үүдәврмүдин шин диск белдәд, терүгән соңсачнрт яһҗ медүлҗәхин үлгүр деер цәәлһвр өггдв.
«әмтн ик зуудан Дмитрий Маликовиг эстрадн дууч болдгинь меднә. Эн төсвд болхла, эн билгт композитор болн пианист болҗахинь үзүлҗәнә»,- гиҗ Любовь Горяева темдглв.
Элст балһсна көгҗмин школмудын сурһульчнрин хамцу хор Наталья Дукманован һардврт ду дуулв. Дмитрий Маликовин «С днем рождения, мама» гидг дууг айслулҗ дуулснь цуг эк-эцкнрт нерәдсн сән белг болв. Залд бичкдүдән дахулҗ ирсн эк-эцкнь, ээҗнрнь баһ биш билә. Тиигәд композитор көгҗмин дөңгәр күүнә җирһлд һоллгчнь болдг авъясмудын тускар, кен ахан күндлдгинь үзүлв. өрк-бүл болһна тууҗ орн-нутгин тууҗла залһлдатаг үзүлгч композиц чигн сурһмҗин ик чинртә болв.
«Ночь в Мадриде» гидг үүдәврән композитор доладгч классин сурһульч Альмира Абаеват хойрулн наадв. Соньн болн туста керг-үүлдврт Элст балһсна бичкүдин искусствин негдгч болн хойрдгч тойгта школмудын, негдгч тойгта көгҗмин школын, колледжин көгҗмин школын сурһульчнр орлцв.
«Дмитрий Маликовин көгҗмин кичәлмүдт» орлцх хөв Хальмгин бичкдүдт учрв. «Газпромбанкла» нөкцҗ үүлдҗәх Дмитрий Маликов энүнә кичәлд орлцсн сурһульчнрт үнтә белгүд бәрүлҗ өгв. Нертә көгҗмчлә харһад, көгҗм күүнә җирһлд ямаран орм эзлҗәхинь медҗ авв.
Таңһчин сойлын министрин дарук Лариса Летуева ирсн гиичиг йөрәһәд, Таңһчин Толһачин Ханлтын бичг бәрүлҗ өгәд, белгүд нерәдв. әрәсән улсин артистд хальмг махла йир сәәхн зокв. Бичкдүд көгҗмин сурһуль авхднь дөң болх куцлтәһәр эн төсвиг эклснәннь тускар Дмитрий Маликов келнә. Хальмгт түрүн болҗ ирҗәхән, Бурхн Багшин Алтн сүмд одад, икәр таасҗ седкләрн үүмсән, зурхачла харһад, энүнә төсв күцәмҗтә болхинь медҗ авснань тускар дууч цуглрсн бичкдүдт келҗ өгв. Көгҗмин халхар 30 җилин туршарт үүлдҗ йовх билгт ода эврәннь эрдмәсн болн дамшлтасн бичкдүдт болн баһчудт дасххар шунҗахнь йир сән керг болҗана.
Галина Хейчиева