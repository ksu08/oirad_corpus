Сойлын зәңг
16-01-2017, 17:31 
Евгений Сангаджиев "Притяжение" фильмд
Январь сарин 26-д кинотеатрмудар Федор Бондарчукин шин фильм үзүлгдхмн. "Притяжение" гидг нер зүүсн эн кинофильмд хальмг актер Евгений Сангаджиев орлцҗана.
Эн фильмин тускар кесгәс нааран киношалһачнр келҗәнә, бичҗәнә. Сансрин ик аһуд бәәх холын одудас моһлцг һазрур медгддго талдан улс дәврҗ ирсн йовдлын туск, тер ирлһн ямаран ик хүврлтс күмн-әмтнд учраҗахин тускар фильмд келгдҗәнә. Көрстә һазриннь кемҗәнәс талдан ик аһута кемҗәнд әмд тоот сансрт бәәхлә, тиим харһлт ямаран болхинь әрәсән кинорежиссер кинозургтан үзүлҗәнә.
Евгений Сангаджиевин тускар "Блиц-контент" гидг мана газетин әңгд бичгдсн билә. әрәсән киноискусствд эврә орман олхар зүткҗ көдлҗәх билгтә артист Элстд өсҗ боссмн. "Тюльпанчик" бииһин коллективд биилҗ йовла, Элстин искусствин училищ төгсәсмн. Хөөннь ГИТИС-т сурч, актерск эрдмин нуувчиг сән кевәр медҗ авсмн. Кесг кинофильмд Евгений орлцсмн. "Белый ягель" гидг кинофильмд һол дүриг бүрдәснә тускар чигн мана газетд бичгдлә. 2012 җиләс авн Евгений Москвад Гоголь-центр гидг театрт көдлҗәнә.
Ода бидн хальмг артистыг "Притяжение" фильмд үзхвидн.
Ван Гогин үүдәврмүд - Элстд
Делкәд ик нертә зурач Ван Гогин үүдәврмүдин һәәхүл Келн-улсин музейд шидр секгдв. Нидерландск зурачин хамгин темдгтә зургудын репродукцла таньлдх таал таңһчин улст учрв. Эн һәәхүлд ирәд, 70 һар зургин репродукциг дәкнәс оньган өгч хәләһәд, зурач ямаран соньн зургуд зурсинь өөрхн медҗ болхмн.
Җирһлиннь туршарт эн зурач хойр миңһ һар үүдәвр бичсмн. Болв тер олн зург әмд-менд цагтнь хулдгдлго бәәсмн. Зуг "Красные виноградники Арля" гидг зург хулдгдсн бәәҗ. Өңгтә шириг олн зүсн хольврт негдүләд, өвәрц зургуд үүдәдг эрдмәрн Ван Гог нер һарсн билә. һундл болхд, нег цагт өөрнь бәәсн улс терүгинь чик кевәр медҗ, олзлҗ чадсн уга. Тер учрар зурач угатя бәәдлд геснь өлн, зурдг шир, нань чигн тоотнь хатяр бәәдлд, зөвәр түрҗ бәәснә тускар кесг дегтр бичгдсн бәәнә. Туурмҗ энүнүр сәәни орнд төрснә хөөн ирв. Ода Ван Гогин үүдәврмүдиг цугтан өөдән үнлнә. Музеймүд терүнә зурсн үүдәвртә болхларн ик хөвтә йовдл гиҗ тоолна. Энүнә зургудын шинҗлҗ бичсн тоотнь олн. Нертә ик аукционмудт Ван Гогин
үүдәврмүд хамгин өөдән үнтә болна. Келхәс, "Ирисы" гидг зургнь зун сай долларар хулдгдҗ. Эн мөңгн әмд цагтнь энүнә һарт орсн болхла, кедү олн үүдәвр билгтә зурач бичсн болх билә. Болв күүнә җирһл гидг тер. Соньн эн һәәхүл февралин 5 күртл көдлхмн.
Петр Надбитовин мастер-класс
Хальмгин түрүн балетмейстер, "Өөрднр" бииһин театрин художественн һардач Петр Надбитов январин 14-д мастер - класс бүрдәв.
Элст балһсна бичкдүдин садмудын сурһмҗлачнр терүнднь орлцв. Бичкдүдин сурһулин заведеньсин дундын багмудт тавта-зурһата бичкдүдт сурһмҗ өгдг багшнрла нертә хореограф харһад, соньн күүндвр кев. Бичкдүдт көгҗмин тускар келҗ өгәд, терүг яһҗ соңсдгинь дасхх кергтән тускар күүндвр болв. Көгҗмиг оньган өгч, сәәхн айсинь соңссн деерән юн учрар
көгҗм бичгдсинь, ямаран төр терүнд тәвгдсинь амр келәр цәәлһәд, хамдан соңсад бәәхлә, бичкдүдин заң-авцд чик хәләц бүрднә. Ке-сәәхнә тускар тедн тиигҗ медҗ авна. Көгҗмин айсар бииләд, бичкдүд цогц-махмудан батрулна.
Иргч селгәнә тускар ухалад, "Өөрднр" театрин һардвр бичкдүдин студий секәд, биилхдән дурта күүкд-көвүдт бииһин эрдм дасхҗана. Эн дамшлтас багшнрт бас келҗ өггдв. Иргчдән иим мастер-классмуд райодын бичкдүдин учрежденьсәр чигн давулгдх гисн ицл бәәнә.
Тууҗин сериалд орлцҗана
"Золотая Орда" гидг ик сериал цокҗ авлһна көдлмш кегдҗәхин тускар мана газетд урднь чигн бичгдлә. Москвад цокҗ авгдсн сериалын әңгд хальмг артистнр орлцҗахин тускар "Калмыкия" зәңгллһнә агентств бичҗәнә. Келхәс, сериалд орлцх седклтә улсин шүүвриг эн агентствин
дөңгәр күцәсмн. Ут-тоодан тууҗин эн сериалд зун хальмгуд орлцҗана.
"Бамб цецг" ансамблин артистнр Диана Босхомджиева, Джиргал Мутулова, Алена Джамбинова, Церен Басангов Москвад цокҗ авгдсн көдлмшт орлцв. Диана Босхомджиева болн Наталья Дораева сериалд ду дуулҗах кемнь кинозургт цокҗ авгдв. Тууҗин чинртә нег девсңгиг үзүлҗәх сериалын хойрдгч сезона сценарий белн болсна тускар Хальмг Таңһчд эн сериал белдлһиг зүүцүлҗәх Владимир Пашкаев зәңглҗәнә.

ҖИРһЛИН Кермн