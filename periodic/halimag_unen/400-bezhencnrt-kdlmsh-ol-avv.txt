Беженцнрт көдлмш олҗ авв
23-09-2014, 15:24 | Таңһчин зәңгс
Эн җилин зуни сармудт дәәнәс зулад Украинәс Хальмг Таңһчур 300 шаху беженц ирсн билә. Мана таңһчин һардвр эдниг тосад Городовиковск болн үстин райодт цаг зуур бәәрнд орулв. Одахн Городовиковск балһснд одсн кемд Украинәс ирсн хойр күүкд күүнлә харһх саам учрв. Татьяна Николаевна Коваль болн Майя Николаевна Чумаченко Луганск областин Антроцитовск районд урднь бәәсмн. Ода эдн Городовиковск балһсна олн эрдмтә колледжд көдлҗәнә. Эндр Городовиковскд Украинәс ирсн 152 күн бәәнә, эднә ик зунь элгн-садн талан талдан балһс одхар седҗәнә, зәрмснь энд үлдҗ көдлмш олв. Цуһар эдн шахтермудын эрдмтә, тегәд көдлмш олҗ авхд җаңһрта болҗана. Майя Николаевна колледжин общежитьд бәәҗ энд замчар көдлҗәнә. Оютнрин болн багшнрин төлә сенр хот чанна. өдрт ут тоодан 120 күн нааран ирҗ хот ууна. Энүнлә хамдан Анастасия күүкнь бас ирсмн, 9-ч классан гертән төгсәснә хөөн ода эн колледжин оютн болв, «Дошкольное воспитание» гидг әңгин 1-ч курсин оютн. Анастасияд колледжд таасгдҗана, тегәд эндән сурад эрдм авхар зуралҗана. Майя Николаевнан Сергей авалнь ополченцнрин зергләнд орҗ төрскн һазран харсҗана. Сул цаг учрхла, нааран җиңнүләд, эднә эрүл-мендин тускар сурна. һурвн сар нег агчм кевтә давв гиҗ Майя Николаевна келнә, бәәрн улс цуһар цаһан саната, мана зовлңгиг медәд, ямаран болв чигн кергт дөң-тусан күргхәр шунна. Тер тоод колледжин, района һардвр чигн эдниг дөңннә. Тана таңһчд бәәсән нам зәрмдән мартнач, тиим бүлән, өр-өвч седклтә улс энд бәәнә гиҗ Майя Николаевна келнә.
Энүнлә хамдан эн колледжин общежитьд сурһмҗлачар Татьяна Николаевна Коваль көдлнә. Август сард энүнд сурһмҗлач болҗ көдлх үрвр кесмн, Татьяна удан ухаллго зөвән өгв. Урднь Татьяна бичкдүдин садын һардачар көдлҗ йовла.
- Нааран йовхин өмн хувц-хунран цуглулҗ авхд 15 минут маднд өглә. һанцхн документән, өлг-эдән чемодандан чикәд, гертәсн зулад гүүләвидн. Чини бәәдл-җирһл дәәнәс көлтә нег чемоданд багтдг бәәҗ. Терүгинь мадн сәәнәр бийдән медҗ аввувидн, дән нег цагт чигн төгсхлә, хәрү гер талан одх санатав, - гиҗ Татьяна һундлтаһар келнә.
Энүнә залунь бас ополченьд йовна, зәрмдән телефоһар җиңнүлнә. Хальмг Таңһчин әмтн дән-дәәсн уга, төвкнүн бәәтхәл, мана үзсн зовлң дәкҗ бичә үзгдтхә гиҗ Татьяна Николаевна зальврна.