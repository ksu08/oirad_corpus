"Алтн хоңх" - хальмг билгин заль
29-11-2017, 10:19 
Татьяна Акимовна Лагань балһснд төрҗ һарсмн. Көгҗмин школд домбр цокдг дасад, күүкн көгҗмин училищд сурһульд орна. Энд Татьяна товшур цокдг дасна. Көгҗмчин эрдм дассн күүкн төвкнсн уга, цааранднь сурһуль сурхар шиидв. Тиигәд эн Улан-Удэ балһснд сойлын болн искусствин Дорд үзгин Сиврин государственн институтд (ВСГАКИ) сурв, хөөннь Əәдрхнә государственн консерваторь 2011-ч җилд төгсәв. Ода эн Хальмг келн бичгин Дорд үзгин шинҗллтин институтд магистратурт сурчана.
Татьяна Акимовна эврәннь студьд ирсн бичкдүдиг ду дуулдг, би биилдг болн домбр, товшур цокдг дасхна. Сурһҗах бичкдүднь Элст балһсна, әрәсән болн нарт-делкән марһаст даңгин орлцна. Энҗл "әрәсән билгтә бичкдүд" гидг марһанд домбр цокдг билгтә күүкд түрүн орм эзлв. "Хамдан" гидг марһанд домбрт шавашмуд келәд болн һартан хадг бәрәд, би бииләд һурвдгч ормд һарв. үкр сарин 19-д "Өөрдин билгтнр" гидг марһанд Шавартан Басң орлцад дипломар ачлгдв. Бар сарин 12-ла хальмг улсин Зулд нерәдҗ бичкдүд цәәһин туск домгиг япон улсин эв-арһар дамҗулҗ үзүлх. Наадн соньн болх гиҗ сангдна.
Студьд бичкдүд олн дуд дасна: "әәт майор", "Ялуха", "Бичкн кер мөрн", "Зул ирв", "Шин җил", "Светлый мир", "Төрлмүд мини", "Цаһан Нуурин школ", нань чигн.
2015-ч җилд Пятигорск балһснд болсн "Во власти Терпсихоры" гидг марһана лауреатнр болад, бичкдүд 2-ч девсңгин дипломар ачлгдла. Урзн "Алтн хоңх" гидг студиг 36 күүкн-көвүн төгсәв, эднд цуһараднь иткл цаас бәрүлҗ өгв.
Ода болхла бичкдүд эн сарин чилгчәр бичкдүдин үүдәлтин Бәәшңд болх Сталинград сулдхлһнд нерәдгдсн ик керг-үүлдврт орлцхар белдҗәнә.
Татьяна Акимовнан сурһсн бичкдүд Элст балһснд, мана орн-нутгин ямр нег булңд, һазадын орн-нутгт цааранднь сурһуль сурад, медрлән гүүдүлнә. үлгүрнь: Нәдвдә Александра ода Корейин Пусанг балһснд сурһуль сурчана, Дорҗ-һәрән Виктория П.О. Чонкушовин нертә искусствин училищд домбр цокдг дасчана, Чернушкина Мила бас энд сурна.
Татьяна Акимовна бийнь күцсндән төвкнҗ суудго авцта күн болҗ нанд медгдв. "Асхни тууль" гидг телеүзлин марһанд эн орлцв, ут ду дасхар седҗәнә, цааранднь аспирантурт сурх саната.
Энүнә келсәр, дорас өсч йовх бичкдүд эврәннь сойлар, билг-эрдмәр соньмсад, дасхар седхлә, седклнь байрлна. Бичкдүд өсәд-босад, эврәннь үрн-садан дасхх, хальмг сойлан, келән, цааранднь мартлго үйәс үйд делгрүләд йовх.
Мини санаһар, эн күүкд күүнлә әдл төрскнч седклтә әмтн олн болхла, хальмг келнә, билгин заль мөңкинд бөкшго.
МАНҖИН Ноһан