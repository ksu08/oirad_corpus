Эргндк бәәдлиг бузрдаҗ болшго
12-09-2018, 10:58 
"Цугәрәсән Улсин фронт" гидг олна региональн организацин элчнр Юлия Худогулова болн Вячеслав Санкуев "Калмыкия" РИА-д болсн брифингд Цугәрәсән кемҗәнд болҗах акцин тускар келҗ өгв.
Сентябрин 15-д цуг орн-нутгин улс орлцҗах ик керг-үүлдвр болхмн. Эн керг - үүлдврт Хальмг Таңһчин әмтн бас орлцҗана. Энүнә йовудт субботникүд болн нань чигн көдлмш кегдхмн. Элстд эн өдр әмтн Лиджиевин нертә уульнциг (РЭО ГАИ-н өөр бәәнә) цеврллһнд ирҗ орлцҗ чадҗана. Көдлмшт кергтә цуг тоотар әмтиг теткхмн. Төрскн балһсна цевр-цер бәәдлин туст килмҗ һарһҗах улс, нег үлү волонтермуд эн көдлмшт ирҗ орлцтха гисн үрвр кегдв.
Элстд эн керг-үүлдвр хотл балһсна байрин өдрлә ирлцҗәнә. Тегәд әмтн байрт орлцхин өмн эврәннь герин өөр, көдлҗәх бәәрнә өмн бәәх һазран цеврлҗ чадх гисн ицл бәәнә. Күн болһн эн төрт оньган өгч, өөр эргндк һазран цевр-цер эс бәрхлә, бәәдл ясршго, балһсн цевр болшго.
Субботникүдәс нань талдан чигн олн керг-үүлдвр күцәгдхмн. Цәәлһврин көдлмш кегдхмн, өдгә цага олн зүсн янзар экологин бәәдлиг ясруллһна ик чинрин тускар олнд медүлгдхмн.
Җил болһн иим керг-үүлдвр цуг орн-нутгар кегднә. Давсн җилд иигәд ОНФ-н активистнр әмтн тоолвр угаһар һазриг бузрдаҗ, хог-боган хайдг дөрвн бәәрн уга кегдлә. Тедн зөв угаһар үүлдҗәсиг тоод авад, ОНФ-н элчнр муниципалитетд зәңгләд, бәәдлиг ясрулсмн.
Йириндән болхла әмтн бийснь өөр эргндкән бузрдалго бәәхлә цевр болхмн. Болв хөөткән сандго улсин хаҗһр үүлдврин ашт хог-бог дурндан альд болвчн асхдг йовдл һарна. Тиигәд давсн җилд ОНФ-н элчнр 48 тиим бәәрн бәәхинь шишлң картд орулв. Эднә шунмһа үүлдврин ашт 14 тиим бәәрн цеврлгдв. Шишлң көдлмш кегдҗ, 30 бәәриг цеврлҗ, тенд хог-бог хайлһиг уурулһар керг-үүлдвр кегдҗәнә.


ҖИРһЛИН Кермн