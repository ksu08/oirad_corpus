Зарһин приставмуд марһлдв
26-10-2017, 10:38 
Зарһин приставин Өдр угтҗ, одахн таңһчд үүлддг әрәсән ФССП-н Заллтд ведомствин көдләчнрин дунд спартакиад болв. Ноябрин 1-д әрәсәд зарһин приставмудын цергллт бүрдснә 152 җил күцхмн.
Района болн балһсна зарһин приставмудын әңгүдәс болн Заллтын аппаратас 6 команд спортивн дөрлдәнд орлцв. Зөв-йосна халхин элчнр гирь өргәд, канат татад, волейбол наадад, ширә деер нааддг теннисәр болн гиигн атлетикәр марһлдв. Гирь өрглһнә марһанд Элст балһсна ОУПДС-ар шишлң әңгин һардачин дарук Александр Бовиков ончрв. 90 секундд 16 киил чиңнүртә хойр гирь 63 дәкҗ өргв.
Ширә деер нааддг теннисәр болсн марһанд үстин района әңгин һардач Александр Кравцов диилвр бәрв. Волейболар болсн дөрлдәнд Көтчнрә, Баһ Дөрвдә болн Сарпан райодын зарһин приставмудын әңгин һардачин дарук Марина Эрдниева йилһрв.
Цуг марһасин аш диглснә хөөн "Север" гидг команд нүүрт һарв. Элст балһсна ОУПДС-ар зарһин приставмудын шишлң әңгин команд 2-ч орм эзлв, Заллтын аппаратын команд 3-ч ормд һарв. Спартакиадын дииләчнр болн призермуд Күндллһнә һашгудар ачлгдв.
Эврәннь кергтән итклтә Заллтын көдләчнрин спортивн дөрлдән үр-иньгин таалд болн өөдән бүрдәмҗтәһәр давҗ, эдниг улм икәр ниицүлҗ, хамцулҗ, эднә хоорндк залһлдаг батруллһнд нилчән күргв. Зарһин приставмуд сәәнәр амрч, цогц-махмудан чаңһаҗ, эрүл-чик авг-бәрц бәрлһнә үлгүр цугтаднь үзүлв гиҗ таңһчд үүлддг УФССП-н һардач Владимир Евстигнеев темдглв.
Мана зәңгч