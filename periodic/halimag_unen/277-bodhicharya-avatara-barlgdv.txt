«Бодхичарья- аватара» барлгдв
04-09-2014, 10:00 | Таңһчин зәңгс
Дала ламин гегән әрәсән буддистнрт ном хәәрлсн нег кемдән «Бодхичарья аватара» номин цәәлһвр өгсн билә. Делид ном хәәрлсн кемд Шантидеван эн дегтрин цәәлһвр өггдлә. Эн йовдлла ирлцүлҗ, нертә болн гүн номта алдр номтын дегтр Делид орс келәр барлгдҗ һарсн билә. «Наланда» гидг серийд һарсн дегтр тер дарунь хулдгдв. әмтнә сурврар «Сохраним Тибет» гидг саң дегтриг дәкн барлҗ һарһв.
«Бодхичарья - аватара» гидг үүдәвр шаҗна номин халхд ик чинртә дегтр болҗана. Нер һарсн багш болн ухатл Шантидева терүг VIII зун җилд бичсмн. Дала ламин гегән эн номтиг йир өөдән үнлнә, шаҗна ном тархалһнд ик ач-тус күргсн арвн нәәмн пандитын (номта ламнрин) тоод терүг орулна. Келхәс, Шантидеван көшә Бурхн Багшин Алтн сүмин эргнд шаҗна номин хамгин ик болн хәәртә номтнрин зергләнд бәәхинь үзҗ болхмн. Шаҗнд шүтдг улс хурлур ирхләрн ик эргц кесн цагтан эднә өөгүр зальврҗ давна.
Олн дунд хамгин икәр тарсн эн үүдәвртән Шантидева күмн әмтнә хамгин ик чинртә нег күслинь – бодхисаттвин кемд күрч гегәрлһнә хаалһд орлһна күслиг медгдм тодрхаһар цәәлһҗ өгсмн. Цуг әмтә тоотын амулң-менд бәәдлин болн хөвтә җирһлин төлә чик ухан-седкләр бәәҗ, өр-өвч үүлдвр күцәлһнә хаалһиг үзүлсн номтин үүдәврин чинрнь җил ирвәс икдәд йовна. Делид эн номиг хәәрлсн Дала ламин гегән терүгинь йилһән сәәнәр медүлв.
Дегтриг барт белдлһн санскрит келәр бичгдсн бичмр улынь олзлад, англь, француз, немш, төвд келнд терүг орчуллһна текстиг олзлҗ орс келнд буулһгдв. Дегтрт цәәлһврин байн материал орулгдсн бәәнә.
«өр-өвч седкл болн бодхисаттвин хаалһ гиснь медҗ авхд Шантидеван «Бодхичарья- аватара» үүдәвр нанд икәр туслв, - гиҗ Дала ламин гегән келнә. – Эн дегтриг нег дәкҗ болв чигн умшад, дәкн умшх седкл төрәд, дәкнәс һартан авад бәәхит гиҗ би ицҗәнәв. Завср һарсн цагт, сул цаг учрхла эн дегтриг дәкнәс умшҗатн. Умшсн тоотыннь тускар өдр болһн ухалҗатн. Номин учр-утх юундв? - гиҗ ухалтн, шинҗлтн. өдгә цагт әмтн олн зүсн янзар йога гидг дамшлһ кенә. Болв әмтн «Бодхичарья-аватарин» учр-утхин тускар ухалҗ дамшхан мартна. Эн дегтр тана медрлиг гүүдүлх дегтр болтха».
Дегтрин зурһадгч бөлгт теслтин тускар келгдҗәнә. Нәәмдгч бөлгт юмиг уданд хәләҗ шинҗллһнә тускар умшҗ болхмн. Эн хойр бөлгт эврә заң-авцан, ухан тоолвран яһҗ ясрулҗ болхин туск йир туста завр бәәнә. Бидн зовад үүмсн цагт нег үлү эн бөлгүд умшхла, уханд цугнь диглрәд, бәәдлиг тогтуртаһар шинҗлх таал учрна. Бурхнд иткдго күн болвчн ухаһан ясҗ авх, медрлән гүүдүлх саната болхла, Шантидеван үүдәрәр ул кеһәд, умшад бәәхлә кенд чигн туста болна.