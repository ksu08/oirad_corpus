Дамшлтарн хувалцв
01-10-2018, 11:48 
Сентябрин 28-д Элстд Өмн үзгин федеральн округд "Единая Россия" партин регионмудын хоорндк зүүцүлгч хүүвин (советин) сүүр болв. Эн сүүрин көдлмшиг хүүвин һардач, әрәсән Орн-нутгин хүүвин депутат Константин Бахарев һардҗ түрүн үгиг таңһчин Толһач Алексей Орловд өгв. Элстд тиим сүүр келһн мана региона әңгд иткл зүүлһҗәхин темдг болҗана, терүнә төлә ик ханлтан өргҗәнәв. Түрүн болҗ мана хотл балһснд тиим ик кемҗәтә керг-үүлдвр болҗана. Одахн гилтә суңһврин негдсн өдр давв, тер суңврт орн-нутгин цуг регионмудт гилтә мана партин элчнрин ик зунь күцәмҗ бәрв гиҗ Алексей Маратович темдглв.
Хальмг Таңһчд чигн "Единая Россия" партин региональн әңг сән ашт күрв. Тернь бәәрн әмтн партьд иткҗәхин, иргчдән чигн парть әмтнә җирһл ясрулхин төлә кесг керг-үүлдвр күцәх гисн ицлән үзүлҗәхин темдг болҗана. Эндр өрүн бидн йиртмҗин көрңгин министерствин һардврла таңһчиг усар тетклһнә төрәр күүндвр келәвидн. Тегәд таңһчин һардвр партьла хамдан темдглсн кесг тоотан дүсүлҗ күцәҗәхинь әмтн үзҗәнә. Бидн һарһсн эндүһән чигн медҗәнәвидн, таңһчин күцәгч йосна органмуд терүг ууруллһна керг-үүлдвр партьла хамдан күцәҗәхинь мана олн улс бас үзҗәнә. Бидн хоосн үг келлго, йостаһар көдлҗәнәвидн, тегәд эндү чигн һарад бәәнә. Эндр, регионмудын хоорндк хүүвин кемҗәнд тадн дамшлтарн хувалцҗ, туста олн тоотан нег-негндән медүлхт, тиим олн регионмуд орлцлһта көдлмш, өргн кемҗәтә нөкцлт туста болхнь лавта.
Иргчдән, эндр өдр чигн күцәх төсвин картыг бас йилһҗ авч ЮФО-н регионмудыг делгрүллһнә төлә цуг таал тогтаҗ болҗана, тиим туста көдлмшиг таднд дурдҗанав гиҗ Алексей Орлов товчлҗ келв.
Цааранднь хүүвд орлцачнриг һоллгч федеральн инспектор Александр Беляев йөрәҗ, эднә көдлмшт күцәмҗ дурдв. Дәкәд регионмудын хоорндк хүүвин һардачин негдгч дарук Виктор Дерябкин үг авч, суңһврин йовудт хоршасн дамшлтын тускар тодрхаһар келв. Тиим олн халхта суңһвр мана орн-нутгт болад уга. Губернатормудын 20 суңһврас 16-нь "Единая Россия" партин элчнр диилвр бәрлә. Регионмудын парламентмүдин суңһврт чигн партин гешүд өөдән ашт күрв. 13 регионд эдн түрүн орм эзлв. Волгоградск, Ростовск областьмудт болн Хальмг Таңһчд парламентин суңһвр сән аштаһар давсинь эн темдглв. Белдврин көдлмш март сарла экллә, терүг һоллгчдан сән чинртәһәр цугтан күцәв. әмтн шунлттаһар суңһврт орлцсн регионмудт, партин ашнь чигн өөдән болв.
Тегәд хамгин түрүнд әмтнлә харһҗ, теднлә хамгин хурц төрәр күүндвр кеҗ, эндүһин туст даавран зүүх кергтә, тиим регионмудт суңһврин ашнь чигн сән гиҗ В.Дерябкин темдглв.
Тер мет хоршасн дамшлтын тускар партин Хальмг региона әңгин сегләтр Анатолий Козачко келв. Эклц партийн организацст көдлмшән дигтә-даратаһар бүрдәх кергтә, тер мет праймеризин ашт, терүг белдлһнд һол оньган өгх кергтә, тиигхлә суңһврин ашнь чигн өөдән болх гиҗ эн иткүлв.
Дарунь Ростовск областин болн нань чигн регионмудын элчнр суңһврин ашин тускар келҗ дамшлтарн хувалцв. Цааранднь партин ЮФО-н регионмудын әңгсин һардгч органмудын гешүд "ЕР"-ин төсвс 2018 җил яһҗ күцәгдҗәхин тускар келв. әмтнә җирһл ясруллһнд, регионмудын экономикиг делгрүллһнд тедн ик нилчән күргҗәхин тускар келҗ өгв.
Партин дотрк платформс яһҗ көдлҗәснә тускар Дмитрий Ламейкин келв. "ЕР"-ин регионмудын әңгс ЮФО-н субъектст баһчудын, олна организацсла яһҗ нөкцлтҗәхин, тер көдлмшиг ясруллһна эв-арһин тускар Дмитрий Пирог тоолврарн хувалцв. Энүгәр зүүцүлгч хүүвин сүүр көдлмшән төгсәв.
ТүРВәН һуна