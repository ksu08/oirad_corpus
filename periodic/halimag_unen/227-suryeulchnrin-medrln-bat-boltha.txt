Сурһульчнрин медрлнь бат болтха!
30-08-2014, 12:01 | Таңһчин зәңгс
Августын 31-д мана орн - нутгт ветеринарн көдләчин өдр темдглҗәнә. Эн сән өдрлә селәнә эдл- ахун чинртә эн халхин специалистнриг болн цуг көдләчнриг Хальмг Таңһчин Толһачин үүл цаг зуур дааҗах Алексей Орлов йөрәв. «Малын олн зүсн гем -шалтгинь уга кеҗ, теднә тоог икдүлҗ селәнә эдл -ахун үзмҗиг өөдлүлҗ мана таңһчин экономикин өслтд ик нилчән тадн күргҗәнәт. Цааранднь чигн тәвсн олн төриг дигтә-даратаһар күцәҗ олна кергт ик тусан күргхт гиҗ бат ицгтә бәәнәв»,- гиҗ йөрәлин бичгт келгдҗәнә.
Сентябрин нег шинд –Медрлин өдр. Цуг олн улсин сән өдрлә сурһульчнриг болн багшнриг, оютнриг Алексей Орлов йөрәв. «Сурһулин шин җил эклҗәнә, эн саамд негдгч классин бичкдүд түрүн болҗ школд ирх, теднд хамгин түрүнд мана халун мендән нерәдҗәнәвидн.
Тер мет ах классмудын сурһульчнр школан төгсәһәд иргч эрдмән шүүҗ авх, оютнр вузин аудиторьт ирх. Эдниг болн эднд бат медрл өгчәх багшнриг Медрлин өдрлә йөрәҗ хөв-кишг, ик күцәмҗ дурдҗанав!» -гиҗ йөрәлин суңһугд келгдҗәнә.
Тер мет эн сән өдрмүдлә таңһчин олн әмтиг Улсин Хуралын (Парламентин) Ахлач Анатолий Козачко болн правительствин Ахлач Игорь Зотов йөрәв.