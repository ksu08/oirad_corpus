Сурһулин учрежденьст немр орм тогтагдх
07-08-2019, 14:16 | Таңһчин зәңгс » Сурһуль-эрдм
өцклдүр «Калмыкия» РИА-н барин Цутхлңд болсн брифингд Элст балһсна администрацин толһачин дарукс Истя Мушаев болн Виктория Эрднеева журналистнрлә харһв. Дааврта һардачнр хотл балһсна сурһуль-эрдмин учрежденьсиг шин сурһулин җилд белдлһнә, бичкдүдин зуни амрлһ бүрдәлһнә, хуучрад нурад унҗах гермүдәс әмтиг нүүлһҗ авлһна халхд күцәгдҗәх керг-үүлдврмүдин тускар тооцаһан өгв.
Харһлтын эклцәр И.Мушаев эн җил балһсна школмудыг 787 сурһульч төгсәснә тускар келәд, нурһлҗ эдн шүүврән сәәнәр өгв гив. Эднәс 10 сурһульч ЕГЭ йилһән сәәнәр өгәд, 100 балл хоршав. Хотл балһсна школмуд төгсәдг сурһульчнр гүн медрл үзүлҗ, әрәсән нүүрлгч вузмудт ордгнь бас темдгтә. Шин сурһулин җилд балһсна школмудт 15929 сурһульч сурхмн, теднәснь 1764 күүкн-көвүн 1-ч класст орхмн. Эн өдрмүдт шишлң комиссь балһсна дошкольн учрежденьс болн школмуд шин сурһулин җилд белн бәәх угаһинь бүрткҗәнә.
- Сурһулин учрежденьст немр орм тогталһна программар хотл балһсна 7 бичкдүдин садт 40 ормта бәәрн тосхгдхмн. Тиигәд, балһсна 22-ч, 24-ч болн 26-ч тойгудта бичкдүдин садмудт шин бәәрн эдлврт орулгдсн бәәнә. Удл уга 10-ч, 20-ч, 25-ч болн 29-ч тойгудта бичкдүдин садмудт бас тиим бәәрн байрин бәәдлд секгдх. өөрхн иргчдән 4-ч болн 5-ч тойгудта МКДОУ-д бас 40 күн, 14-ч тойгта бичкдүдин садт болхла 20 күн ордг багмудын төлә шин бәәрн тосхгдх. Эн программар 340 немр орм тогтагдхмн гиҗ зуралгдҗана. Тер мет 2021 җилд Элстин лицейд, 2022 җилд – Техническ лицейд шин бәәрн тосхгдхмн. 2021 җилд Элстин Южный районд Н.Шапшукован нертә уульнцд шин школын тосхлт эклх зөвтә, - гиҗ Истя Михайлович келв.
Дорас өсч йовх бичкдүдин болн баһчудын цогц-махмуд батруллһна, төрскнч сурһмҗ өглһнә төрмүд балһсна администрацин һол оньгт бас бәәхиг И.Мушаев онц темдгләд, спортивн секцс болн клубмуд микрорайон болһнд үүлдҗәхиг заав. «Эпос» гидг баһчудын олна организац шишлң марһаст орлцад, грант шүүҗ авад, спортивн талвң тосхна, эднә үүлдвриг бидн дөңннәвидн гиҗ эн хувалцв.
Баһ наста өрк-бүлмүдиг дөңнлһнә, эдниг гер-бүүрәр тетклһнә программ хотл балһснд му бишәр күцәгдҗәхиг дааврта һардачнр темдглв. 2008 җиләс авн күцәгдҗәх программар 373 өрк-бүл гер-бүүрин таалан ясв. Эн кергт 148 сай арслң эн җилмүдин эргцд йилһгдв. Эн җил дәкәд 24 баахн өрк-бүл эн программд орлцад, гер-бүүрәр теткгдхмн.
Хотл балһснд хуучн гермүдәс әмтиг нүүлһҗ авлһна программин тускар В.Эрднеева келҗ өгв. Эн программ бас 2008 җиләс авн бәәдл-җирһлд тохрагдҗана. Эн җилмүдин эргцд 77 хуучн гермүдт бәәсн 3108 күн шин гер-бүүрәр теткгдв. Эднә төлә 29 патьр хулдҗ авгдв, 15 олн давхр гермүд тосхгдв. Эн кергт 1 җува 350 сай арслң олзлгдв гиҗ Виктория Викторовна тооцаһан өгв. «2012 җилин январь сарин эклц күртл нурад унҗах хуучн гермүдин тоод орсн гермүдт бәәдг улс 2025 җил күртл таалан ясрулҗ чадхмн. Эн программар 6-ч микрорайона 53-ч болн 54-ч тойгудта, 3-ч микрорайона 5-ч тойгта болн Горькийин нертә уульнцин 8-ч тойгта гермүдт бәәдг 284 күн шин гер-бүүрәр теткгдхмн. Эн программ зурһан девсңгәр эн җиләс авн экләд күцәгдх»,- гиҗ В.Эрднеева товчлв.
Наталья ДАВАЕВА