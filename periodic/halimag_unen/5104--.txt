Таңһчд туста төсвс күцәгдх зөвтә
10-02-2017, 18:45 
Февралин 8-д таңһчин Толһач Алексей Орлов Элстд, правительствин Герт мана региона номин учрежденьсин баһ наста номтнрла харһв. Түрүләд эдниг сән Өдрләнь йөрәҗ, шин күцәмҗ дурдв.
Эндр мана республикиг номин өдгә цагин ул деер делгрүлхин төлә баһ биш үүлдвр күцәх кергтә гиҗ нүр үгдән Алексей Маратович темдглв. Тадн фундаментальн ном өргҗүлхин төлә шинҗллтән кенәт, тернь сән, болв эндр маднд хамгин түрүнд дамшлтла залһлдата шинҗллтс кергтә. Тадн цугтан баһ наста улс, күчн-чидлтн, медрлтн баһ биш, тегәд тер билг-медрлән таңһчин экономикиг делгрүллһнә төлә олзлсн болхла йир сән болх гиҗ таңһчин һардач заав. Правительств, министерствс таднас дөң- тус, шин төсвс күләҗәнә.
әрәсән номин саңгудас, таңһчин бюджетәс өгдг грантын кемҗән өсәд йовна, тегәд тана көдлмшиг дөңндг баһ биш эв-арһ бәәнә. Баһ наста номтнрин төлә онц саң чигн тогтаҗ болхмн, тиигхлә таңһчин өмн зогсҗах зәрм төр невчк түргәр күцәгдәд бәәх гиҗ сангдна. Правительствин зүүцүлгч совет, министерствс эднә күцәх һол төрәр эрлһән бичҗ даалһвран өгч чадҗана. Баһ наста номтнрин совет болхла тер даалһвриг Хальмг госуниверситет болн институтмуд хоорнд түгәһәд, саңгин мөңгн дигтә-даратаһар һарһгдҗах угаһинь бүрткҗ үүлдх билә. Тер шин саңгиг хамгин түрүнд бизнесин элчнр мөңгәр теткх зөвтә, тиигхлә эднә эрлһн хамгин түрүнд күцәгдх.
Тер мет өлг-эдин хәрлцәнә министерствин һоллгч төсвс күцәлһнд бидн ода ик оньган өгчәнәвидн. Тер тоод һазрин участкуд улсин төлә ил кевәр түгәгдх зөвтә. Эн участкуд Интернетин сетьд бәәх зөвтә. Тер көдлмшиг бидн правительствин күчн-чидләр күцәхәр седләвидн, болв мана чидл күрчәхш, тегәд мана номтнрин орлцлһтаһар эн төр күцәгдх гиҗ нәәлҗәнәвидн. Тиим кевәр энтн эрк биш күцәгдх зөвтә төсв болҗана.
Дәкәд болхла малд электронн тамһ тәвлһнә тускар келх кергтә. Эн туст неквр өсҗәнә, тамһин тоод һанцхн код болн тойгнь биш, болв һарсн өдрнь, эзнә нернь болн нань чигн тоот бәәх зөвтә. Тиим шин тоотын төлә бидн мөңгән өгхәр бәәнәвидн. Болв тер эд-тавриг бидн мана номтнрас хулдҗ авхар санҗанавидн, яһад гихлә һазадын эдл-ууш йир үнтә. Мана номтнр тиим юм үүдәсн болхла терүг цуг таңһчар тархах биләвидн. Нөкцлтән өргҗүлх зурата тиим үлгүр дала гиҗ таңһчин Толһач темдглв. Ода федеральн кемҗәнд тиим җисән делгрлт авчана, мана таңһчин правительствин медлд бас тиим төсвсин офис секҗ болҗана, терүнә үүлдврт номтнр орлцҗ шин төсвән үүдәх зөвтә. Баһ наста номтнрла би җилд нег дәкҗ биш, болв тасрхан угаһар харһх санатав. Болв тиим седвәриг тадн эврән татх зөвтәт.
Дарунь баһ наста номтнр эврәннь төсвсин тускар тодрхаһар келҗ өгв. үлгүрнь, Хальмг госуниверситетин аспирант Чингиз Харитонов малын хот белдлһнә һазрмудыг тоод авлһна төлә экономическ картмуд белдлһнә төсвин тускар келҗ өгв.
Хальмг университетин әңгин көдләч Баина Дорджиева һазадын ордудла мана һоллгч вуз ямаран өргн хәрлцә бәрҗәхин тускар келҗ өгв. Тер нөкцлт оютнрин стажировкиг талдан орн-нутгудт күцәлһнд, теднә белдвринь болн мергҗлтинь өөдлүллһнд ик нилчән күргнә гиҗ темдглв. Востоковеденя халхар кеҗәх баһ наста номтнрин шинҗллтс Азийин болн Европин орн-нутгудын номтнрла нөкцлтиг өргҗүллһнд ик тәвцән орулҗана, Хальмг университетд кеҗәх шинҗллтсиг әрәсән болн нарт-делкән кемҗәнд өөдәнәр үнлнә. Ода университетд 34 федеральн болн нарт-делкән төсв күцәгдҗәнә.
Тер мет хальмг келнә, археологийин, селәнә эдл-ахун урһмлын, социологийин, малын идгин мониторинг келһнә төрәр РАН-а Хальмг номин Цутхлңгин директор Виктория Куканова, бас эн Цутхлңгин көдләч Эрдни Кикеев, КНИИСХ-н көдләч Мерген Боктаев, ИКИАТ-ын көдләчнр Людмила Спиридонова болн Кирилл Маштыков соньн илдклмүд кев. Тедниг Алексей Орлов өөдәнәр үнлв.
Март сард бидн министерствсин элчнрлә хамдан харһҗ күүндвр кех зөвтәвидн. Тер тоод лимана услврин төрәр баһ наста номтнр тоолвран келх зөвтә. Ода бидн тер һазрас җилдән хойр дәкҗ урһц авнавидн, тер тоог икдүлх арһ өгдг урһц бәәхлә терүг номтнр цәәлһҗ өгх зөвтә. Тиим кевәр бидн малын хотын көрңгиг икдүлҗ чадхвидн гиҗ Алексей Маратович темдглв. Лимана һазрмудын аһуг 50 миңһн гектар күртл икдүлхәр бәәнәвидн.
Мал бордлһна комплексин туст бас номин үнлһн кергтә, март сард болх мана харһлтд АПК-н һардвр орлцх зөвтә. Социологийин төрәр таңһчин Толһачин администрацин көдләчнрлә таднд күүндвр кех кергтә гиҗ таңһчин Толһач товчлв.
Күүндврт таңһчин сурһуль-эрдмин болн номин министр Николай Манцаев, министерствин әңгин һардач Борис Задбаев, Хальмг ГУ-н ректор Бадм Салаев, ИКИАТ-ын директор Андрей Богун орлцв.

ТүРВәН һуна
А.Зундугинован цоксн зург