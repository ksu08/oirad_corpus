Эднә җирһл маднд үлгүр
14-12-2017, 10:43 
Зөргтә баатрмудын дууч болҗ мана литературт орсн Сусен Аксениг үзҗ, терүнлә харһҗ, күүндҗ, селвгинь соңсҗ йовх таал нанд учрла. Багшин техникумд сурн бәәҗ Манҗин Нимгрин дөңгәр шүлгүд бичәд, үүдәлтин хаалһд орсмн. 1929 җилд "Болд зүркн" гидг нертә түрүн хураңһунь барас һарсмн.
"Газет гидгтн жигтә сәәхн керг. Сән тоотыг, дуту-дунд хамгиг цугтнь әмтнд үзүлнә. Җил ирвәс газет учр-утхарн, чинрәрн, өңг-бәәдләрн цагла дегц ишкҗ йовхинь үзҗ, би үнн седкләсн байрлҗанав", - гиҗ "Хальмг үннд" нег дәкҗ ирхләрн Сусен Аксен келснь мартгдхш. Хальмгин ууһн нань чигн бичәчнр мет Сусен Аксен "Таңһчин зәңг" гидг газетин нилчәр бичәч болҗ батрсмн. Хальмг бичәчнрәс түрүнкнь болҗ комсомолын дууч гидг нер зүүсмн. Цуг баһчуд негн мет шин җирһлин тосхлтд дегц орлцх зөвтәһинь зальта шүлгүдәрн дуудҗ, теднә олна гүргүднь йовсинь олмһа үгәрн үзүлҗ йовсмн. Комсомолын үүлдврт шунмһа кевәр орлцҗ, терүнә тускар бичҗ йовсн нег статьяһинь хуучн газетд үзәд, оньган өгч умшад, "Хальмг үннд" барлсна дару Аксен Илюмҗинович җиңнүләд, "Хейчиева, менд. Нан тал күрәд ир", - гиҗ дуудв. Тиигҗ бичәчлә таньлдад, келсинь соңсҗ йовлав. Фамилярм намаг дууддг билә. Дәкн нег күн - Очр Джогаевна Мукаева намаг бас тиигҗ нерәддг билә.
Сусен Аксен литературин хаалһд хөрдгч җилмүдт орсмн. Түрүн шүлгнь 1928 җил "Таңһчин зәңг" газетд барлгдсн бәәҗ. Зургинь үзчкәд, бичәчин намтриг шинәс секәд хәләхләрн, бичсн тоотнь ямаран олн бәәсинь би үзүв. Хальмгин баатрмудын тускар бичснь нанд урдк кевәрн таасгдна. "Ааку теегин үрн", "Зөргин хаалһар", "Хомутниковин туск ухаллһн", нань чигн поэмсин төрскнч седкл зүүлһдг чинрән гееһәд уга.
Санҗ Менкедыкович Булиев Төрскән харсгч дәәнә орлцач, Сталинградас авн Прага күртл дәәнә хаалһар йовсн күн болҗана. Сталинградск дәәлдәнә 75 җилин өөнин өмн зургинь хәләҗәһәд, эн күүнә герлтә дүр мини уханд орв. Сталинградск дәәлдәнә тускар кесг бичгдсмн, олн үг келгдсмн. Эн дәәллдәнә чинрнь чигн дигтә кевәр тууҗд батлгдсмн. Нанд болхла, Санҗ Менкедыкович нег дәкҗ келсн үг мартгдхш. "Энд бидн нег мөслҗ зогсх зөвтәвидн. Иҗлин ца маднд хортыг һарһҗ болшго, цухрдг учр уга. Салдс болһн тер өөдән даавран медҗәлә. Тиигҗ нег мөсллһн болн диилвртән итклһн маднд чидл өгчәлә". Сталинградт дәәнә хөөн кесг җил ноһан урһмл, өвсн һарлго бәәсмн. Тедү дүңгә аврлт уга дәәлдән энд болсмн.
1942 җилд Санҗ Булиев Сталинградт 62-ч әәрмин 37-ч гвардейск стрелков дивизин 118-ч стрелков полкин ханьд дәәлдәнд орсмн. Саперн взводын командирин нөкд болҗ Санҗ церглҗәсмн. Хөөннь 8-ч әәрмин нер зүүсн цергиг тиигхд генерал-лейтенант В.Чуйков толһалҗасмн. 37-ч гвардейск кесг ордента дивизиг генерал Г.Жуков һардҗасн цагиг Санҗ Менкедыкович тодлдг билә. Энүнә саперн взвод кесг дәәлдәнд орсмн. Сталинградт цугтад йир күнд билә. Нег үлү сапермудт күчр бәәсинь Санҗ Менкедыкович тодлдг билә. Йириндән үклин болн әмдин хоорнд йовдг салдсмудын әәмшгнь эн дәәлдәнд улм икдв. Эднә батальон бәрҗәсн уутьхн һазрт металлолом овалһата нег өөдм бәәсмн. Терүнә ард фашистнр бултад, мана цергиг уралан йовхднь харш болад бәәв. "Күүнә нүдиг хааҗах юмн метәр тернь цергин дәврлтд харш болҗана," - гиҗ генерал уурлҗ келв. Тенд баглрсн немш-фашистнриг уга кехд амр биш билә. Батареймүдин дөң сурхла, теднә һалнь мана әңгсиг уга кех бәәсмн. Дәәлдәнә йовудт тедү дүңгә нег негндән өөрдҗ, цергә әңгс бәәр бәрлдҗәсмн. Талдан нег мектә эв-дов кергтә болснь ил билә. Санҗ Булиевин саперн взвод кергиг күцәх болв. Түрүн сө эдн һурвн күн даалһвр авад, хаһрдг суман үүрәд һарла. Болв зеткр болад, тедниг хортн үзәд, пулеметмүд, автоматмуд хасн әәһәр манахсин йовҗ йовх хаалһиг медв. Тиигҗәтл эдн тенд ик күчтә хаһрлт болснь үзгдв. Теңгр һазр хойр догдлсн болв. Немшнр сөөни дуусн тер һазрур хаһад бәәв. Манахс хәрҗ ирсн уга. Өдрәрнь гитлеровцнр кесг дәкҗ дәврәд, мана меҗәг хамхлҗ һархар шурһв. Болв манахс теднд хәрү өгәд, төрүц өмәрән йовулсн уга. Асхн шидр взводын командирин келсәр, батальон дарани дәврлһнд босхла, сапермуд дәәлдәнә кемиг олзлад, медмҗән угаһар тер өөдмд күрәд, хаһрх сумар терүг уга кеҗ үзх зөвтә бәәсмн. Тиигәд арвн хойр сапер дәврлһнд боссн йовһн цергчнрин дунд босҗ һарад, адһҗ уралан зүткәд, тер өөдмд күрәд, хаһрх сумиг углҗ тәвәд, детонатормудыг белдв. Хәрү йовһн цергән дахад, эврә эзлҗәсн бәәрндән сапермуд ирв. Хаһрлт йир күчтә болв. Металлоломин уул өсрәд тарв, тер хаһрлтла олн гитлеровцнр әмнәсн хаһцв. Сапермуд тиигәд даалһвран күцәһәд, церг уралан дәврлт кехд хаалһиг цеврлв. Аврлт уга эн дәәлдәнә йовудт кесг иим йовдл учрсинь ветеран мартдго билә.
Сталинградас авн Прага күртл дәәнә хаалһар Санҗ Булиев йовсмн. Дәәнә хөөн дөчн җил болад Хальмг АССР-ин Деед Советин Президиумд көдлҗ йовла. Цаһан седклтә эн күн ямаран чигн көдлмшәс әәдго билә.
Галина ХЕЙЧИЕВА
Зургт: Сусен Аксен болн
Булин Санҗ