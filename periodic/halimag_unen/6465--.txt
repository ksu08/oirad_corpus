Җалв өөдлүллһнә төр хәләгдв
11-10-2017, 18:04 
Таңһчин финансин министр Очир Шургучеев эн төрәр илдкл кев. 2017 җилд таңһчд 19 679,9 миңһн арслңга сарин дунд җалвин кемҗән темдглгдв. РФ-н Президентин Зәрлгәс иштә зәрм багин көдләчнрин җалвиг өөдлүлх зөвтә. Тегәд эднә җалвиг сарин дунд җалвин кемҗәнлә ирлцүләд икдүлхмн.
Дунд җалвин кемҗәг күцхин төләд таңһчд 2017 җилин июль сарин нег шинәс авн бюджетн халхин зәрм багин көдләчнрин җалвиг 10 процентд өөдлүлсмн. 2014 җилд таңһчин правительств батлсн тогтаврас иштә государственн (муниципальн) учрежденьсин зәрм багин көдләчнрт сар болһн җалв деернь немр мөңг өгнә. Тегәд 2017 җилин июль сарин нег шинәс авн бичкдүдин садмудын, бичкдүдин немр сурһуль-эрдмин учрежденьсин педагогическ көдләчнрт, дунд профессиональн сурһуль-эрдмин учрежденьсин багшнрт, сойлын учрежденьсин көдләчнрт болн социальн көдләчнрт сар болһн җалвднь өгдг немр мөңгин кемҗәг хойр холванд гилтә икдүлв.
Таңһчд сарин дунд җалв даңгин шинҗлгдәд бәәнә. Тегәд шинҗллтин ашар зәрм багин көдләчнрин җалвиг өөдлүллһнә керг-төр хаһлгдад бәәхмн.
2017 җилд бюджетн халхд көдлҗәх зәрм багин көдләчнрт җалвинь өөдлүллһнә кергт ут тоодан 283,7 сай арслң кергтә болхмн, эн мөңгнәс таңһчин бюджетәс - 238,1 сай арслң.
РФ-н Президентин Зәрлг күцәһәд, бюджетн халхин зәрм багин көдләчнрин җалвинь өөдлүллһнә күслд күрхин төләд таңһчин бюджетд мөңгнә кергтә кемҗән бәәнә. Тер мет җалв өөдлүллһнә туск төрәр таңһчин сойлын болн туризмин министр Хонгор Эльбиков, сурһуль-эрдмин болн номин министр Николай Манцаев, социальн делгрлтин, күч-көлснә болн әмтиг көдлмшәр тетклһнә министр Марина Ользятиева болн нань чигн дааврта улс зәңгллһ кев.
Цааранднь таңһчд түүмрәс саглуллһна цергллтин подразделеньс бүрдәлһнә төрәр Хальмг Таңһчд әрәсән МЧС-ин Ахлгч заллтын ахлачин түрүн дарук Александр Зыбкин зәңглв. Ут тодан 8 подразделень тогтахар бәәнә. Девсң-девсңгәр эн керг-төр хаһлгдхмн. Түрүн җил түүмрәс саглуллһна 1 әңг Лаганя района Улан Хол селәнд секгдх, дарук җилмүдт наадкснь җисүләд бүрдәгдхмн. Эн әңгүд түүмрәс гетлүллһнд нилчән күргх, дәкәд болхла немр көдлмшч ормс бүрдәгдх гив.
Сүүрин йовудт нань чигн төрмүд хәләгдв, сүүрин ашар ирлцңгү шиидврмүд батлгдв.

МАНҖИН Амулң