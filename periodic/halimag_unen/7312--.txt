Хуучн лифтмүдиг сольх кергтә
13-02-2018, 12:52 
Программин түрүн девсңгин йовудт гермүдин ораһинь ясх йоста. Сүл һурвн җилин эргцд 74 олн давхр герин ора сольгдв, Тер мет ниднәһә Элст балһсна 6-ч микрорайонд йисн давхр герт шин лифтмүд углҗ тәвгдв. Программин йовудт күцәгдсн керг-үүлдврмүдин ашар миңһ һар күн гер-бүүрин таалан ясрулсн болдг.
һурвн җилә программин зураһар 2018 җилд 21 олн давхр герин ора ясхар бәәнә, тер тоод Хар һазра Комсомольск поселкд болн Лагань балһснд хошаһад гер, Городовиковск балһснд нег гер, Элстд - 16 гер. Эн кергт 94 сай арслң һарһхар зуралҗасмн. Болв ясвр кех объектсин төсвин-сметн документац белдҗәсн цагт капитальн ясврин көдлмш зуралснас үнтә болҗ һархнь медгдв. Энтн 130 сай арслң һарһгдх кевтә. Юңгад гихлә хотл балһсна хамгин хуучн 4-ч микрорайона "КПД" гидг серийин гермүд ясгдхмн. Эн гермүд эврә техническ өвәрцтә болҗана, тегәд ораһинь бүклднь цуцлад, шинәс девскр кех кергтә болхмн. Кемр олн давхр тоосх герин ясврин көдлмшт 5,1 сай арслң һарһгдхла, КПД-герин ясврин төлә 8,5 сай арслң кергтә.
Тер мет 2018 җилд 25 җилд олзлгдсн лифтмүд ясх эс гиҗ шин лифтмүд хулдҗ авад тәвх кергтә болҗана. Элстин олн давхр гермүдт ут цагин эргцд олзлгдҗах 52 лифт эдлврт бәәнә, эднәснь 12 лифт хамхрад зогсҗ одсмн. Тегәд чигн лифтин оборудованиг яслһн энтн хамгин нәрн төр болҗахнь мөн. Юңгад гихлә хуучн лифтыг сольна гидгнь дегд үнтә болна. 2018 җилд таңһчин бюджетәс эн кергт 17,3 сай арслң һарһхар зуралҗасмн. Болв ниднәһә Элстин 6-ч микрорайона 11-ч тойгта олн давхр герт бачм кевәр лифтмүд сольсмн. Тегәд 2018 җилд лифтмүд шинрүллһнә кергт һарһх 17,3 сай арслңгас 4 сай арслңд тер герт лифтмүд сольсн болдг.
Капитальн ясврин программ әмтнәс авсн тәвцин мөңгнәс ирлцнә. Кемр дала мөңгн хурхла, эн программ йовудтаһар күцәгдх. әмтнәс хурсн мөңгнә дунд үзмҗ 72 процент тогтаҗана (2017 җилд - 76 процент), эннь орн-нутгт хамгин өөдән үзмҗ болҗана. Тер бийнь Хальмг Таңһчин олн давхр гермүдин капитальн ясврин региональн оператор зарһд эрлһ орулад, әмтнәс капитальн тәвцин мөңгинь некҗәнә. Ниднәһә ут тоодан 2,8 сай арслң некҗ авсмн. Ик зуудан муниципальн гер-бүүрин саңгин патьрмудт бәәдг әмтнә өрн 3,6 сай арслң тогтаҗана, эн мөңгнәс 3,4 сай арслң өртә элстихн болҗана. Региональн оператор сар болһн цаглань тәвцин мөңгнә квитанцсиг белдәд әмтнә хайгар илгәнә. Тер мет темдглсн болзгтан тооцаһан өгнә.
Дөрвн патьрта 15 герин әмтн эднә гермүдиг программас һарһхин туск неквр тәвҗ. Юңгад гихлә төсвәр эн гермүдин патьр болһн һазаран һардг эврә онц үүдтә, эврә һазрин участкта. Иим цөн улс бәәдг гермүдәс капитальн ясврин тәвцин мөңгн удан цагт цуглулгдх, тегәд чигн капитальн ясврин көдлмш кехд олзта-туста болшгонь мөн. Таңһчд аһуһарн баһ кемҗәтә тиим 134 гер бәәнә. Тегәд 2017 җилин сентябрь сард таңһчин правительствин тогтаврар теднә төр хаһлгдв. Тиигәд дөрвн патьрта гермүд капитальн ясврин программд орлцдгнь уурулгдсн бийнь цуглрдг тәвцин мөңгнә кемҗәнд нилчән икәр күргшго. Капитальн ясврин тәвцин мөңгнә кемҗән 1,2 процент баһрхмн. Таңһчин ЖКХ-н болн энергетикин министерств региональн операторин көдлмшиг бүрткнә, капитальн ясврин программ күцәлһн әрәсән тосхлтын министерствин болн ЖКХ-н Саңгин бүртклһнд бәәнә.

Маргарита АРЗАЕВА