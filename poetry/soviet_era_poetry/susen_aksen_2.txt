ТЕЕГИН ҮРН 
Поэм 
МАГТАЛМУД 
Баатрин магтал 
Товин сумнас 
Тотхдг уга, 
Бууһин сумнас 
Бултдг уга, 
Дөрвн цагт 
Даңддг уга, 
Дәәнә көлд 
Даргддг уга, 
Сөөг сө кевтнь, 
Өдриг өдр кевтнь 
Сүрә, омг авч 
Өшәтдиг көөҗ чавчдг, 
Тавн уулын белиг, 
Тавричана нутг һазриг, 
Украинә орн медлиг 
Утднь, өргнднь төгәлсн, 
Хур, боран киитнәс 
Хорһдҗ үрүдхән мартсн, 
Чилң хар занчнь 
Чирә цокҗ делсдг, 
Сөм хар сахлнь 
Сәәхн һаңхад бәәдг, 
Уралад хәәкрәд орхла, 
Утд дүүрән " күңкндг, 
Күчтә Улан Цергнь 
Командир Аакуһан дахдг, 
Цаһан мөңгн бәрүлтә 
Цәкр хурц үлдәрн 
Хуурмг, мектә хортдыг 
Хәәрлл уга чавчдг, 
Ээҗиннь уургла ниилүлҗ 
Чидл-арһ авгсн. 
Баһ-бичкн насндан 
Басл зовлң үзҗ, 
- Чама, - " гиҗ андһарлсн, 
Арсн-махмуд дотрнь 
Халун цусн бүслгсн, 
Арһ, хурц, мергниг 
Хар ухаһар олгсн, 
Баһ-дүүвр цагтан 
Байнд даҗргдҗ йовсн, 
Хаана офицер, генералмудас 
- Хальмг, - гиҗ басгдсн, 
Лам-шаҗниг хайгсн, 
Ленинә партиг дахгсн, 
Олн ялч улсин 
Омг бийдән шиңгәсн, 
Буденный Семен баатрин 
Бат иньг болгсн, 
Бүкл делкән революцин 
Баатр цергчнь болгсн, 
Мөрн күлгдән һавшун 
Маңхһр өргн маңната, 
Заяни хурц нүдтә, 
Залу дүүвр наста, 
Харада җивр сахлта, 
Хар занч көдргсн, 
Хурдн кер күлгтә, 
Бөк Улан Цергин 
Баатр Ааку нертә- 
Мөрнә магтал 
Тохм уңгнь 
Теңгә адунас һаргсн, 
Зерлг өргн теегт 
Закрмҗ иктәһәр асргдсн, 
Идгин шимтәднь хәрүлҗ 
Иҗл икднь йовсн, 
Булгас гүүсн усар 
Услур кеҗ өсксн, 
Арвн, зун җилмүдт 
Асргдн магтулҗ йовх, 
Алдршгсн " Җанһрин " тууҗин 
Арнзл зеерд мөрншң: 
Сәәхн бийән 
Сәәр талан авгсн 
Хурц бийән 
Хойр нүдндән хурагсн, 
Ке бийән 
Күзүн талан авгсн, 
Хурдн бийән 
Хурц турудтан тогтасн, 
Сонр бийән 
Сөм чикндән шиңгәсн, 
Чаңһ, чииргән 
Чис дөрвн мөчдән хурасн, 
Хурдлулх замнь ирхлә, 
Халурхад, хатрад оддг, 
Бәрлһнд күч үзүләд, 
Бухад цегләд бәәдг, 
Утд хурдлулв гиҗ 
Уйддг дөңддг уга, 
Удан йовх дутман 
Уудан кемлҗ альвлдг, 
Нигт хар делнь 
Нимгн торһншң сатлрдг, җөөлн, 
Довтлад гүүлгәд һархла, 
Делсәд шуугад оддг, 
Дәәнә һалд орҗ 
Дөрв дәкҗ шавтсн, 
Дөрвдгч дивизин дәәчнрт 
Дурта мөрнь болгсн, 
Толһаһарн наадгсн, 
Тоһрун күзүһәрн һаңхсн, 
Туруһарн чавчгсн, 
Тиньгр сәәхн зоота, 
Эзн дәәч Аакудан 
Эңкр иньг болгсн, 
Хойр көлнь булг, 
Хурдн, төөлтә күлг. 
Үлдин магтал 
Бәрдг иш талан 
Бухин арсн сурар 
Бүч гүрүлҗ, кеерүлгдсн, 
Бичкн цацг унҗулгдсн, 
Шарҗңнулад зүүһәд оркхла, 
Шаһа цокҗ гилвкдг, 
Шпорла җиңнәд харһад, 
Шимлдсн болад бәәдг, 
Хурдн кеерин гүүдлд 
Хәәкрн суһлад авхла, 
Нарна герл хавлад, 
Наадад гилвкәд оддг, 
Сүрәлкәд аһарт хүрүлхлә, 
Сальк сөрҗ җиңндг, 
Хортнла зөрлцҗ ноолдхд 
Хар уга церглдг, 
Баатр Аакун һарт 
Батта нөкднь болдг, 
Сүргәд ирсн хортна 
Сүрә дарҗ йовдг, 
Болдын хатуһас шүүһәд 
Урна мергнәр келгүлсн, 
Бий эзнднь тустаһар 
Ууһар геринь эвлүлгсн, 
Цаһан мөңгәр чимгдсн, 
Хар сармар кеерүлгдсн, 
Цәкүр чолуһар бүлүдүлгсн, 
Хурц үлд гинә. 
НЕГДГЧ ДУН 
Зөвәр хол һазрт 
Зөрлцх күмн үзгдхш, 
Теегин нигт идгт 
Төөрсн цувлһн харһхш. 
Толһа деегшән хурдлулчкад, 
Тогтн тусад герднә. 
Төгәлңд тег уняртчкад, 
Тешкәһәд сунад кевтнә. 
Җора мөрн җорална, 
Җирлһн холд җирлзнә, 
Мөргнәс уру хатрна, 
Мөрнә туруднь тачкнна. 
Генткн гөрәсн босад 
Һудыҗ өкәһәд зулв. 
Залу мөрән дәвәд, 
Залад ардаснь көөв. 
Хурдн гөрәсн теегт 
Хараһан үзүлхән уурв … 
Хулста сала бәәснд 
Хурдн аң геедрв. 
Залу мөрнәсн буучкад, 
Зегсн дунд чөдрлв. 
Хулсн дунд орчкад, 
Хәәһәд мөринь мөрдв. 
Салан белчр эргәд, 
Саадган атхад хәәв. 
Цувлһн хаалһ мегдәһәд, 
Цоонград одсиг үзв. 
Хаалһ көөһәд гүүхлә, 
Харлсн усн үзгдв. 
Хәләҗ шинҗләд ухалхла, 
Холас гүүдгнь медгдв. 
Болһаһад эргәд хәләхлә, 
Булгин усн болна. 
Бульглад уснь холд 
Буслад гүүһәд бәәнә. 
- Хамаһас эклҗ һарч 
Хамаран гүүҗ бәәдв? 
Мөрнәннь чидл сөрҗ 
Мөрдәд һархнь яһдв? 
Зерлг аңган хайчкад, 
Залу гүүлһәд һарв. 
Зөвәр һазрт довтлчкад, 
Зогсад чикән тәвв. 
Хәәҗ йовсн залуд 
Хәәртә булгнь өөрдв. 
Хол биш, өөрхнд 
Хулсн дунд шуугв. 
Салан экндк судлас 
Сарҗңнад һарсн болв … 
Һол биш булгас 
Һолһалад хагдад бәәв. 
Зерлг цөөкн чолуд 
Зергләд амнднь үзгдв. 
Залу: - Мини йовуд 
Зокмҗта, - гиҗ тоолв. 
Мөрнәсн залу бууһад, 
Мөргәд тедүкнәс зальврв. 
Уснас өкәҗ ууһад, 
Ундан залу хаңһав, 
Хооран цухрад һарчкад, 
Хойр-һурв зальврв, 
Хотндан күрч зәңглчкәд, 
Худгур нүүхәр шиидв. 
Әмтәхн ус олсан 
Әмтнд күргҗ келв. 
Өдрин туршт довтлсан 
Өңгәр бишт тоолв. 
Адучин үгиг дахад, 
Хальмг гермүд нүүлдв, 
Адун мал шәргәд, 
"Хадта булгур" үүмлдв. 
Салан төгәлңд хотлад, 
Сәәдүд, нойдуд цуглрлдв. 
Хальмг гелңгүд тодлад, 
Харһа сүмән тосхлдв. 
Цаг гидг юмн 
Цааранднь йовҗ йовна. 
Һазра һалуд зовн 
Һатцднь нисч һарна. 
Үргәҗ орксн нуһсд 
Үүнд өндглхән уурна, 
Түрслҗ бәәсн заһсд 
Түрсән бальчгла зуурна. 
Әәмтхә һазра ямад 
Әмән гееҗ зуллдв. 
Әәмгинхн һазр булалдад, 
Әм-әмән зуулдв … 
" Хадта булг " асхнднь 
Хальмг дууһар дүүрв. 
Харлсн теңгрүр гермүднь 
Хагдсн утаһан цоонгрүлв, 
Дөрвдгч зууна хальмгудын 
Дорд нутг бүүрлв. 
Агтын аҗрһсин, гүүдин 
Адучнр бас сүүрлв … 
Салькнд сиичгдсн, 
Сүүрәрн дальҗисн, 
Тулһин утанд харлгсн 
Төгрг ишкә герт, 
Угатя адучин бүлд 
Үрнь болҗ төрсн, 
Деерән нег ахта, 
Доран дөрвн дүүтә, 
Хот татг болад, 
Хувцн элңкә болснас, 
Дола орсн наснасн 
Дөңгән эцкдән күргсн, 
Күн болхнь - баһасн, 
Күлг болхнь - унһнасн, 
Көгшдүдин эн үлгүриг 
Кирцүлҗ келүлҗ йовсн, 
Альвн баһ наснасн 
Альвллһна байриг мартсн, 
Агзрад көдлҗ, зовҗ 
Ааку көвүн өсгсн- 
Зурһа давсн насндан 
Зуна цунцг халунла, 
Хаҗуһин хальмг байндан 
Хурһд хәрүлдг болна. 
Хар ишкә герәсн 
Хол биш - өөрхнд, 
Нүднд үзгдх һазрт 
Нарн ортл хәрүлдг. 
Нег дәкҗ зунар 
Ноһанд булхн кевтәд, 
Нарна ээврт үргләд, 
Нарн суутл унтҗ. 
Аакуг хәрҗ болһад, 
Ардан хәләл уга, 
Ах хөөчнь хөөдән 
Аарглад тууһад хәрнә. 
Бичкн Ааку хөөч 
Булрад унтад кевтв. 
Зуна ноһана чиигт 
Зүүдләд, нөөрмүләд бәәв … 
Ик гидг чон 
Иргиг алчкад иддгшң, 
Шүлсән чирәднь дусаһад, 
Шуукрад, үнрчләд бәәвә. 
Хәәкрәд уульхар седхлә, 
Хөөдт әәмшгтә болна. 
Чон күүкдиг уульхла, 
Чишкүләд үмкдмҗ гинә. 
Чонын нүднь һалта. 
Цокад унһахин бәәҗ. 
Ноолдх болад шиидв, 
Нүүхләд эргәд одв. 
Нөөрмүләд духуцсн Аакун 
Нөөрнь сергәд бәәв. 
Нүд чичм харңһула 
Нохань чирәһинь долаһад, 
Гетәд зогссн бәәҗ. 
Арв күргч наснднь 
Аакун көдлмшнь гүүдв. 
Аду услдг худгт 
Ах зарцнь болв. 
Долан хонгин туршарт 
Мартьмин яарм һардг, 
Дөрвн үзгәс цуглрад 
Мартьмин яармд ирцхәдг, 
Аакун эзн болгч 
Аальта, мектә байн 
Мартьмин яармин туршар 
Мах чанад хулддг. 
Салан эрг деернь 
Өңцгләд зуух малтдг. 
Сулдхвр уга, махиг 
Өдрин дуусн чандг. 
Ааһта мөрнә махиг 
Арвн-хөрн хальмгт 
Эргәд-төгәләд күргдгнь 
Эзнә ялч Ааку. 
Невчк олсн мөңгән 
Негн күртлнь цуглулдг, 
Эндәс, көдлмшәс хәрхләрн 
Экдән байрлулад өгдг. 
Байрлад, наадад йовдг 
Баячудын күүкд үзхлә, 
Бичкн Аакун дотрнь 
Бульглад хорн буслдг. 
Сансарн, экиннь өөр, 
Сул, хотнь цадхлң, 
Сурһульд орад йовцхадг 
Сәәхн хөвтә күүкдв " 
Хөөнә хурсх девлмүдтә, 
Хар ноосн һоста, 
Хувцнь дулахн, байрта, 
Хотн дунд шууглддг. 
Үвлд эдниг үзхнь 
Ө-һундл өсдг. 
Бичкн Аакун чееҗнь 
Бүтәд, буслад ирдг. 
Баячудын күүкдиг авад, 
Бийләһән дүңцүлхәр седдг 
Бичкдүдин бәәдлин дунднь 
Бахн булатань медгддг … 
Хаврин сәәхн өдр 
Хотна хөөч көвүн, 
Хурһдан хайчкад, адһад, 
Хотнур гүүҗ орла. 
Сурһулин герин өөр 
Шууглдсн күүкдүр ирлә. 
Сурһулин багш Аакуг 
Шавдад, хәрү көөлә. 
- Хурһдан кеер хайчкад, 
Хотнур альвлхар гүүдг, 
Хәрү йов, - гиҗәсиг 
Ховдг байнас соңсла. 
Хотна көвүдт даҗргдҗ 
Хултхлзҗ бәәхин ормд, 
Хотнас хол һазрт 
Хар көдлмш хәәв. 
Хотнас хол һазрнь 
Хурл болҗ һарв. 
Байн нег гелңднь 
Будаһинь кедг болв. 
Замас өрүн болһн 
Зандн цәәһинь зөөдг, 
Өдрәр үдләднь болхла, 
Өөктә махинь чандг. 
Хурлд бәәсн цаглаһан, 
Халцха толһата гелңгүд 
"Харчудын" кишг - малыг 
Худрҗ идҗәсинь медв. 
Гелңгүд хара бәәчкәд, 
Геснь цадхлң бүүрһдг, 
Генткн-генткн кеерчкәд, 
Гергд хәәһәд әрлцхәдг. 
Хальмгин олн угатьнриг 
Хазар угаһар даҗрдг, 
Дәрк бурхна нерәр 
Дәәр һартлнь дәвцхәдг. 
Шаҗни шар оркмҗнь 
Шүүсн, тосар чиихлтдг, 
Ирвс зерлг зүркднь 
Ичр уга ховдг. 
Хальмгудыг меклснь баһдад, 
Хоорндан мек һарһлддг, 
Худл, үнәр болвл 
Хавтхсан гетәд керглддг. 
Әәлтә, мектәснь болхла, 
Әрк нууһад хулддг, 
Арһта болҗ чидхлә, 
Авхдл - амднь анһалддг. 
Майган цәвдән хавччкад, 
Маңнаһан илҗ өвдглддг, 
Кү меклх болхла, 
Көзрцәд чигн сууцхадг. 
* * * 
Нег сө, ора, 
Намрар һал тәәлһнлә, 
Аакун эзн гелңгәд 
Арвн гелң цуглрна. 
Халцха толһата шигдәчс 
Хойр әңгрәд суучкад, 
Хойр өдр, сөөднь 
Хаһцл уга көзрцнә. 
Дөрв дәкҗ сүүрләд, 
Дөрвн хәәсн махиг, 
Дөрвн бедр әрктәг 
Дусал уга чиләцхәв. 
Нөр уган учрар 
Нүдднь бүрилдәд ирцхәв, 
Унтх дурнь күрхлә, 
Уурнь күрдг болцхав. 
- Болх, болх, гелңгүд, 
Бичә ноолдцхатн, - гиҗәсиг, 
Бичкн Ааку соңсчкад, 
Босад орҗ ирв. 
Нег гелңгиннь хувцна 
Нурһнь шу тусч, 
Наадад мек һарһснаннь 
Нүднь ик хавдрта. 
Мана Аакун эзнә 
Майгиннь өлкнь тасрсн, 
Һәргтә бүрүһин нүдтә, 
һарнь салдасн зогсчана, 
һариннь баһлцгтнь йовсн 
Эркнәннь бүчнь тасрсиг 
һазрас негнь шүүрәд, 
Элкдн түүҗәсиг үзв … 
ХОЙРДГЧ ДУН 
Эн үзсн хамган 
Экдән ирәд келнә. 
Аля болҗахд тоолад, 
Аакуг экнь харана. 
Майгудын тууҗиг хөөннь 
Медхән ууртха гинә. 
Талдан нег байнад 
Туһлч, хөөч кенә. 
Өлслһн, халун-киитниг 
Өврмҗ болмар үзнә. 
Чидәд, бичкн наснасн 
Чиирг, һавшун болна, 
Зәрмдән үвлин цагла 
Зуд болад шуурна. 
Хөөдән даха йовҗ 
Хаалһан алдад төөрнә, 
Киитн күчр болад 
Көл алдад шуурдг, 
Көр нүкләд орчкад, 
Көлән цокад кевтдг. 
Халун-киитиг үзҗ 
Хатурҗ махмуднь чаңһрсн, 
Чидл, һавшун немгдҗ 
Чиирг, эвтә болгсн, 
Зовлң үзв гиҗ 
Зовҗ уйддг уга. 
Зун халун гиҗ 
Үрүдҗ сүүдрлдг уга. 
Оньдин дөрвн цагт 
Омгта, зөрмг, серглң, 
Бичкн баһ наснасн 
Биич, дууч болсн. 
Мөрн эмнг гиҗ 
Мел сүрддг уга, 
Медмгв, мергмб гиҗ 
Медрләрн сүрәлкдг уга, 
Хәәртә ухани күчәр 
Хальмгин угатьнрин төлә, 
Хорнь дүүрч бүслгсн, 
Халун зүрктә болгсн. 
* * * 
Зөвәр бәрәнд бәрчксн, 
Мөрн туруһарн наадна. 
Зурсн зураһим хамхчад, 
Мини шүлгүдм күгдлнә. 
Сөөд үзгән авчкад, 
Сөргәд хамад ирхнь, 
Тогтнад үгдм орҗаһад, 
Тарад гүүлдхәр седцхәнә. 
Бичәч болна гидгтн 
Күчр күнд юмнҗл. 
Бий амр биш 
Көлсн асхрад бәәдмҗл. 
Үвлин ут сөөд 
Үүмлдәд өмнм одцхана. 
Дара-дарандан тодлгдад, 
Дотрм дуулгдад ирцхәнә. 
Зәрмдән, тер цаглань, 
Көнҗлән әрәд хайчкад, 
Зокаҗ дуулхд дурлнав, 
Кемҗәләд бичәд суунав … 
* * * 
Деерәс ирсн заквр 
Даву күчр болна, 
Хазгин цергә сурһульд 
Хальмг баһчуд мордна. 
Зуна сармуд халунд 
Зууньрн бәәҗ һаңһдна. 
Зацһтын һолын экнд 
Залу цергчнриг цуглулна. 
Эмәлтә, хазарта мөрдән 
Эврән көвүд күцәнә. 
Эңкр мана Аакун 
Элкнь харлдг болна. 
Идх-уухан хасад, 
Ирх цаган тоолна. 
Зовлң, ичр үзәд, 
Зеерд мөр белднә … 
* * * 
Зеерд мөрнә гүүдлднь 
Зөрлцәд салькн дууллцна. 
Зүркн иньгнь - седклднь 
Зүүдн болҗ дахлцна. 
Дуран өгәд иҗлдсн 
Дурта Намҗл күүкиг 
Урдаснь төрлмүднь харшлад, 
Ухаһинь эвдсн болдг. 
Мал, гер, нерн, 
Мөңгн, төрл-төрсн 
Дурна чирәһинь халхлчкад, 
Дурлсарн кедг болна. 
Цецн баһ иньг 
Цергт мордлһнла давхцулв, 
Седкл туссн иньг 
Салькн уха ухалв. 
Мордхин өмн күүндәд, 
Медлцәд үгцх биш, 
Угатя Аакуһас дальтрад, 
Үгән өгхән уурв. 
Көвүн Аакун цуснь 
Күч авч буслв. 
Күүкән төрлмүднь хулджахнь 
Керсү уханднь медгдв … 
* * * 
Әәмгә баһчуд маңһдуртнь 
Цергә сурһульд йовҗана. 
Әәмг эн асхнь 
Цуһар үүмәтә бәәнә. 
Шугшсн экин уульлһн. 
Согту эцкин хәәкрлһн. 
Намчлад бурхнд мөрәлһн 
Нохан хуцлһнла негднә. 
Көвүг цергт мордтлнь, 
Күүкнд әрк зөөнә. 
Худнр хәәсн эцкнь 
Хоосн көөгдәд һарна … 
Маңһдуртнь мордхар белдчкәд, 
Мана Ааку асхарнь 
Күүкнә гертнь одна. 
Күүндәд медлцхәр седнә. 
Хөрн наста цаг … 
Халун цусн буслна … 
Махмуд арсна дотрнь 
Мөсәр дүүрсн болна. 
"Керә җисм салькнднь 
Кеер көшнә болһвчи? 
Келсндән эс күрхләчнь 
Күчрдҗ зовна болһвчи? 
Намрин шар аратшң 
Нанд сүүләрн хүрүлдмч. 
Үвлин өдрин бәәдлшң 
Үүлтә, ухата күүкмч? 
Иньгән олсн болхла 
Илд һарһад келхнчн, 
Мөңгн, малд дурлхла, 
Медүләд нанд илдкхвчң. 
* * * 
Күүкнә герин өнцгт 
Күрч ирәд чиңңв, 
Көгшдин дун герт 
Күңкнәд, Аакуд соңсгдв. 
Үкс адһад Ааку 
Үүднә ард һарв. 
Хәрин нег залу 
Хальң бәәдлтәһәр келв: 
- Эрт аңхун цагт 
Эрднин экнд һаргсн 
Аав-ээҗин йосар 
Амн үгд ирввидн. 
Замб-түв хаана 
Зуңкв бурхна евәләр, 
Зокаҗ танла күүндхәр, 
Зөвитн сурхар ирләвидн. 
Мана ирсн йовдлд 
Му ухан уга. 
йирин заң билә 
Йиртмҗин йосн гинә … 
Оһтрһу өндр болҗ 
Хол болв чигн, 
Одн, цолвң гидгтн 
Холвата гиҗ келдг, 
Орчлң ямр ик, 
Өргн болв чигн, 
Үрн-садни керг 
Үндсәрн холвата гидг. 
Уулас гүүсн усн 
Уурта, догшн болдг, 
Уулын беләс давн 
Уняртад, мелмәһәд номһрдг. 
Угтад үгим соңсч 
Ууртн күрсн болтн. 
Утд ашинь санҗ 
Учр юуһинь медтн. 
Харңһу сөөһинтн хонг, 
Халта өдринтн нөкд 
Хол хаалһинтн дамҗг 
Хош болый гиләвидн. 
Хол һазриг өөрдүлгчнь - 
Көлгн эрднь болдг. 
Хойр күүг хамцулгчнь- 
Күүкн эрднь гидг. 
Үрәһәрн мөр кей, 
Үрәрн күм кей, 
Аав, тана амнас 
Алтн үг соңсий … 
- Хамрта темә сурҗанчи? 
Хазарта мөр сурҗанчи? 
Хар толһатыг сурҗанчи? 
Хадгчнь юмб? Кел! 
- Киб торһн хадгшң 
Кир-бог уга, 
Татхла һаңхад бәәдг 
Төрл болый гиләвидн. 
Авч ирсн юмсинь 
Ардаснь мөшкн бәәҗ 
- Цәкүрчнь юмб? - гиҗ 
Цемцәһәд өвгн сурв. 
- Цог бадрм герлтә, 
Цевр, цаһан седклтә 
Элгсәд оньдин бәәдг 
Элгн болхар седләвидн. 
Зөвәр тогтнад ухалчкад 
Хар сахлан мошкҗаһад, 
- Зуснчн юмб? - гиһәд 
Халурхсн бәәдлтәһәр сурв. 
- Хо шар зусншң 
Халун киитн угад 
Бәрлдңгү төрл болҗ 
Байрта йовхд белдләвидн. 
Тавлад суусн өвгн 
Мусхлзад инәҗ бәәһәд, 
- Татаснчн юмб? - гиһәд 
Медмҗ угаһар сурв. 
- Татхла - тасрш уга, 
Матилһхлә - хуһрш уга, 
Татасн мет бат, 
Мөңкинд төрлшхәр седләвидн … 
Аав үкс гиһәд, 
Аман таш тамшаһад, 
- Альчурчн юмб, - гиһәд, 
Адһмҗта гиичәс сурв. 
- Цаһан цевр альчуршң 
Үрни үрн күртлән 
Цаһан хаалһта болхднь 
Үндснднь белглҗ ирләвидн … 
* * * 
"Күүкнәсн әрк ууҗадмҗ …" 
Кирцмһә Аакун ухан 
Кирд гиһәд дотраснь 
Көлс һарһад бәәв. 
Орҗ һарчасн әмтнлә 
Үрвәд үүмлцәд һарв. 
Харңһу сөөг цоолад, 
Хәәкрх дурнь күрв … 
Хазарин уудынь сулдхчксн 
Хойр кер мөрн 
Хәәрцгтә гүн тергнәс 
Хот идҗ зогсчана. 
Хойр мөрнә хоорнд 
Харлад әмтн көндрв, 
Хурц нүдәр шилтхлә, 
Хойр күүкн үзгдв. 
Мөрдиг өкәрләд, таалад, 
Маңнасинь илҗ бәәцхәнә. 
Хойр чикдиннь хоорнд 
Холвад саңнаһинь гүрцхәнә, 
Нигт делмүдинь самҗлад, 
Нәрхн торһ унҗулад, 
Наадн бәәҗ гүрәд, 
Намҗл күүкн дуулҗана: 
- Кер мөрнә гүүдлнь - 
Күргн көвүнә күсл. 
Күргн көвүнә седклнь - 
Күүкн Намҗлын седкл … 
Хойр кеериг зүүхнь 
Хол болҗ генүлхий? 
Хойр күн ханьцхнь 
Хоома болҗ зовахий?.. 
Өлсч йовсн болхла, 
Өрмтә цәәһим һолдмч? 
Өнцгинь һарһад келчкәд, 
Өөлсн болад бәәдмч? 
Цевр нимгн урлым 
Цәәһин тосн болһвчи? 
Цецгә болсн хачрим 
Цеврлчксн альмн болһвчи? 
Теегин зерлг гөрәсиг 
Төгәләд ээрҗ йовхмби? 
Тевлг нәрхн бийим 
Таалад, эңкрлхәр йовхмби? 
Дурн гидгтн энви? 
Дурн согтаҗ бәәхмби? 
Дурна ааһнь дүүрәд 
Деврәд цальгрҗ бәәхмби? 
Гөрәснәс хурдн аң 
Һазр деер бәәдви? 
Гейүрсн күүкнә седкләс 
Гүн теңгс бәәдви? 
Харада әдл гиигнәр 
Хальҗ нисдгнь бәәдви? 
Хальмг күүкнлә әдлцх 
Халун дуртань бәәдви?.. 
Намҗлд күрхәр седчкәд, 
Невчк тогтнад ухалв. 
Ааку герән темцәд, 
Адһм угаһар дуулв: 
- Уласн болад шуугхар 
Уул болад урһхнчн! 
Учрҗ йовад салхар 
Урдаснь үклән үзхнчн. 
Харһа болад саглрхар 
Хад чолун болхнчн. 
Ханьцҗ йовад салхар 
Хар толһаһан зальгхнчн … 
ҺУРВДГЧ ДУН 
Будн тольрна, 
Богшурһа җиргнә, 
Тег уняртна, 
Тоодг идшлнә. 
Сал мелмәнә, 
Салькн серҗңннә, 
Ноһан шавшна, 
Нарн гилвкнә. 
Һазр сангдна, 
Һалун һазрдна, 
Теңгр көкрнә, 
Тоһрун доңһдна. 
Туула тарһлна, 
Темсн бүчрлнә. 
Элә ээрнә, 
Эмгд ээврлнә. 
Өнчнь өөлнә. 
Угатянь үүмнә, 
Хот татгрна, 
Харһнлдан элвнә. 
* * * 
"Зуна хойр саран 
Заңһтын һолд өгчкхв. 
Зутрхм болхговидн", - гиһәд 
Зовҗ Ааку санв. 
- Не, менд бәәцхәһит, 
Намаг иртл эрүл, 
Зовлң-зөвүр угаһар 
Зунан өңгрүлх болыг. 
Хол йовҗахд санад, 
Хуучта көгшн экнь 
Көвүнәннь толһаһинъ теврәд, 
Көөрк, үмсәд бәәв. 
- Бурхнд көвүм мөргич, 
Бууһан күзүндән өлгич, 
Ом-маань-бадмахом 
Оһтрһу маниг өршәтхәл … 
Көвүнәннь ардас хәләһәд, 
Мөриг давтлнь зогсв, 
Көгшн нүднәснь нульмсн 
Моһлцград-моһлцград һарв. 
* * * 
Совр-совр хатрв, 
Сальк амарн хавлв. 
Элмтәс мордсн залу 
Эн ду дуулв: 
- Ээҗ минь, ээҗ, 
Элн җөөлн зүрктәл, 
Эңкрлдгнь олн болвчн, 
Ээҗлә әдл болхшл. 
Хәрин һазрт йовхла, 
Ханьцдг нөкд олднал, 
Хәәрлдгнь олн болвчн, 
Хәәртә ээҗлә әдлцхшл. 
Удан, хол йовхла, 
Уха медлцдгнь олднал, 
Учрдгнь олн болвчн, 
Ухата ээҗлә әдлцхшл. 
Саналдх хол һазрт, 
Сән седклтәнь олднал, 
Сүв-селвгәр болхла, 
Сурһмҗта ээҗлә, әдлцхшл. 
* * * 
Цаһан-цаһан чачрмуд 
Цәәлһәд телчксн үзгдцхәв. 
Цергә көвүд ирәд, 
Цувлдад, бууһад бәәцхәв. 
Цаһан ээмтә хазг 
Цемцг-цемцг ишкмннә. 
- Хажһр нүдтә хальмгуд. 
Хурҗана, - гиһәд инәнә. 
Хальмгудт чавчлһ сурһхар 
Хол Кермнәс ирсн, 
Кермн - Новочеркасск. 
Көгшәрг бәәдлтә хазг 
Күрҗңнсн дууһар келҗәнә: 
- Эн малмудыг би 
Элкәрнь өгч сурһхв. 
Эмнг-эмнг зерлгинь 
Эмәл угаһар унхв. 
- Хазг, келснтн үнн. 
Ха-ха-ха. 
Ханҗанав, - гиһәд ямт 
Хазгин һаринь атхв. 
Цаһан од хадчксн 
Цергә махлата хамднь, 
Шар бүс, киилг, 
Шалхһр шалвр өмсцхәнә. 
Шалвртан улан тасмта, 
Шовһр хар җидстә, 
Шүрүн хурц үлдстә 
Шин хазгуд болцхана. 
Маңһдур өрүн эдниг 
Мөрдинь унулҗ зогсав. 
Хазгин ямта ахлачнь 
Хәләҗ хархар ирв. 
Эргәд, мөрнә йовдңгар 
Эмәлмүдин тохлһ хәләв. 
Бүс, хувцн, махласинь 
Бас шинҗлҗ шүүв. 
Хазгудын нойдуд нурһлҗ 
Хулхач болн худлч, 
Хуурмг болн залху, 
Хар саната болцхадг. 
Бийәсн күчтә, байн, 
Бүдүн күзүтнриг үзхнь, 
Хот сурҗах нохашң, 
Хултхлзад хәләһәд бәәдг … 
Деегшән шатар давшхларн 
Дөрв көлдҗ мөлкдг. 
Күчтә ямта улсин 
Көлин тавгинь доладг. 
Бийәсн күчн уга 
Йирин хазг болхла, 
Бүлтәлһәд, нүдән цәәлһәд, 
Ярклад, уурар әәлһдг. 
Хальмг хазг болчкад, 
Харһцад угатя болхла, 
Хамртнь нудрман чичрүләд, 
Хәәкрәд оркрад бәәдг. 
* * * 
Хаана цергт мордлһн 
Хальмгин зовлңгиг икдүлдг. 
Угатя хальмг үлдхәр 
Үүмҗ арһ хәәдг. 
Нүдндән үмс цацад, 
Нүдчксн тәмк идцхәдг. 
Чикән дүләрүләд чигн 
Чидлән хәрүләд зулцхадг. 
Зүнһар әәмгә 
Сүүсн гидг залу 
Зулхар седәд, кезәнә, 
Сүрдм йовдл һарһв. 
Хату сур җолаһар 
Хумха хурһан орачкад, 
Хамрарнь мөрән цокв, 
Хурһнь тасрад һарв. 
Хурһнь тасрад һархла, 
Хәәкрәд Сүүсн киисв. 
Халун цусн асхрв. 
Хонгтан уханго кевтв. 
* * * 
Хазгин нойн келчкхлә, 
Хәрүцдг йосн уга. 
Ахлач келчксн болхла, 
Аман аңһалһн уга. 
Толһаннь экән көндәҗ 
Тоолвр келһн хоцрдг, 
Товин ам цадхахд 
Тоолсн " малмуд " болдг. 
Серд гих седклднь 
Сарул хаалһинь халхлдг. 
Саналдх дүңгә чееҗинь 
Сонр болдгинь бөглдг. 
Келсн үгәр болад 
Күцәһәд бәәдгт сурһдг. 
- Чи үкрч, - гихлә, 
- Чик, - гиҗ келдг. 
Теегәс ирсн көвүд, 
Түүрмд орснла әдл, 
Зовлң, зөвүр үзҗ, 
Зүркднь өвддг болцхав. 
* * * 
Көвүдиг хәләхәр ирсн 
Күрң мөртә ямт 
Көвүдәс хойринь йилһәд, 
Көөсән цацн хәәкрнә: 
- Үсән цохарн һарһ, 
Үкр. Өвричн хуһлсв. 
Чи, юунд изәднәч, 
Чимкүрәр урлычн негдүлсв. 
Хәләһәд, өңгрәд һарчкад, 
Хәрү эргҗ йовад, 
- Һоодан зогс, - гиһәд 
Һәрәдәд, хәәкрәд одв. 
Һурвар татсн тергн 
Һол һатлад аашна. 
Уурлҗ бәәсн ямт 
Угтад довтлад одна. 
Шүрүн тиим хатрлһар 
Тергд өөрдәд ирв. 
Тоосн арднь цоонглад, 
Шарлад, нигтрәд бәәв. 
Цаһан хардһр махлата, 
Царин кирән гестә, 
Төгрг чирәтә генерал 
Тергнәс бууһад бәәв. 
Цаһан мөңгн тайгар 
Цадарсн гесән дөңннә, 
Бор көдргән сәрвкүләд, 
Балцрулн ишкмнәд аашна. 
Ик нойна балһснас 
Ирҗ йовх нойиг, 
Хальмг хазгуд уралад, 
Хәәкрҗ угтҗ тосв. 
Тал дунд зогсчкад, 
Тунад, ухалҗ бәәһәд, 
Хәңкнсн тиим дуутаһар 
Хәәкрҗ үг келв: 
- Элвг номһн Теңгин, 
* Ода Пролетарск станиц, урднь 
Великокняҗеская гиҗ келгддг билә. 
Эңкр үнтә һәрдс, 
Хазгуд! - гиһәд инцхәчкәд, 
Харвад нүдәрн хәләв. 
- Эндр сурһулян эклхмт. 
Энд үлд дасхмт. 
Хаана ширә, бурхан, 
Харсхд белн болхмт. 
Хальмгуд - Салын һолыңкн, 
Хазг болснас авн, 
Хаана йоснд үнәрн, 
Хар угаһар церглнә. 
Үнн һол зүркәрн 
Үйәсн үйәр дамҗҗ, 
Теңгин хазгин нерәр 
Туган кеһәд йовата. 
Таанр бичкн настат, 
Теңгә хазгин тоод 
Шинәс орҗ бәәцхәнәт. 
Шилтҗ церглх йостат. 
Хазг нер зүүсндтн 
Ханлт өргҗәнәв, - гиһәд, 
Һазрла наалдсн генерал 
Һаран теңгрүр өргв. 
* * * 
Эн цагас авн 
Элмтин көвүн Ааку 
Хальмг көвүдлә хамдан 
Хазгин тоод орв. 
Бичкн юмнас авн 
Хазгин ямта улс 
Булха һарһҗ авад, 
Харадг, дәврдг болв. 
Харалһна чимгнь болхла, 
"Хаҗһр нүдтә хальмг" ,
"Өвс чиксн толһа" 
"Өвр уга үкр" 
Малта-гертә байнь, 
Мөңгнә күчәр дамҗулад, 
Үүнәс дальтрад һардг. 
Угатяднь - арһ уга. ' 
Аңгин зүрктә нойн 
Алг нүднәннь хәләцәр 
Хазгудыг әәлһҗ, чичрүлҗ, 
Хултхлзад гүүдгт сурһна. 
Бокшранкна әәмгә көвүн 
Бахн һәрәдүлҗ йовад, 
Мөртәһән хамдан киисәд, 
Маңнаннь арсинь җулһлв. 
Хамр, амн, нүднь 
Харлад, богла зуурлдв. 
Маңнаһаснь цусн һооҗад, 
Мәңкр һалзн болв. 
Һәрәдлһ дасхҗ бәәсн 
Һәргтәвр тиим ямт 
Хурдлулад, күрч ирчкәд, 
Хальмгиг маляһар цокв. 
- Уутьхн нүдтә һаха, 
Уудан чаңһар бәрхнчн. 
Мөрнәсн киистгиг чамд 
Мөөрүлҗ бәәһәд үзүлсв. 
Киисәд боссн көвүнә 
Көлнь өвдгәрн чичрв. 
Келнь амндан ээдрәд, 
Келкәрәд, зогсад бәәв. 
Зарһлад, цәәлһәд келҗ 
Зөвән күцәхәр седхлә, 
Келсн үгиг иткҗ, 
Күүнд тооллһн уга. 
Зәрмдән согту ямт 
Зооган кеһәд чигн, 
Зөрц хаҗһр олад, 
Зертәһәд күүнүр хәәкрдг. 
Экләд цергә сурһульд 
Элмтин көвүн орхларн 
Элкн урсм дүңгәһәр 
Эн бәәдл үзв. 
Заңһтын һолын экнәс 
Зеердән унад һаргсн, 
Сурһулян төгсксн Ааку 
Саналдн дотран ухалв: 
- Һазр минь, һазр, 
Һаңнюлад чама хәәкрүлхинь! 
Һолдчнь күрәд хаһлад, 
Һазр, чама цеврлхинь! 
ДӨРВДГЧ ДУН 
Халун зун өңгрв, 
Хурта намр эклв. 
Хөрн хойрта Ааку 
Хазгин цергт мордв. 
Нарна күчнь муурад, 
Намрин теңгр бүркгдв. 
Һазра һалуд, тоһруд 
Һазран темцҗ нисв. 
Үмкә шарлҗна үнр 
Үмкәрәд хамрар орна, 
Салькн серүләд, хурцдад, 
Севркә хавсар үләнә. 
Цергт мордх көвүд 
Цуглрад негдҗ авад, 
Кермнүр Бедәрнгәр * дамҗад, 
Көлгәр һарад йовцхав. 
Дотр бүтәд уутьрна, 
Догшн зүркн бульглна, 
Халун нульмсн асхрна, 
Хәәртә иньг үдшнә. 
Әәмг ард хоцрад, 
Әмтнә уульлһар дүүрв. 
Будн утан хойрт 
Булхад үлдәд бәәв. 
"Алг мөрнь 
Адун дунднь, 
Амргин седкл 
Аакун зүркнднь. 
Зүркн тусхнь 
Зүүдн болна, 
Зөрлцәд салхинь - 
Зовлң ирнә. 
Саарл мөрнь 
Салад зована, 
Седкл минь 
Саналдад гейүрүлнә. 
Ханьцад өөрдхнь - 
Хәәртә болна. 
Хаһцад һархнь - 
Харм болна" 
* Бедәрнг - Констаниновская станица. 
* * * 
Һурвн хонгтан йовад, 
Һолдан күртлән норад, 
Кермн гидг балһснд 
Көвүд ирәд буулдв. 
Күн болҗ өссәрә 
Кермн гидг балһснла 
Хальмг, хазг көвүд 
Харһҗ бәәснь эн. 
Үүрин көвүдиг цуглулад, 
Үдин хот уулһхар 
Шомтавр бәәдлтә хазг 
Шудрад, дахулад һарна. 
Балһсн дунд орчкхла, 
Баһчуд ормалдад бәәцхәв. 
Төгәлңднь чолун гермүд 
Тешкәлдәд күриһәд үзгдв. 
Төмр хаалһ тедүкнд 
Тачкнад харҗңнад бәәв. 
Теегт орхнь " невчк " 
Талдан болҗ медгдв. 
Хәврһдән хамдан йовсн 
Хәрин әәмгә көвүг 
- Балһс хәләй, - гиһәд, 
Бөөрәрнь Ааку хатхв. 
Өнцг эргх хоорнд 
Өврҗ йовсн Ааку 
Өөрк көвүтәһән хоюрн 
Өнцгт халхлгдад үлдв. 
Балһсиг цугтнь төгәлчкхлә, 
Будан уханднь орв. 
Төмр хаалһин вокзалур 
Тачкнҗ гүүлдҗ ирцхәв. 
Үүрин көвүднь уга - 
Үзсн күн олдхш, 
- Яһсн болхм, манахс, 
Яахмб? - гиҗ ухалцхав. 
Халун ууран цацад, 
Хаалһд белдсн машинд 
Хойр көвүн санамр 
Хонган олад сууцхав. 
* * * 
Машин җиңнәд хәәкрчкәд, 
Медмҗ угаһар көндрв. 
Хойр көвүн шимлдәд, 
Хултхлзад, үүмәд бәәцхәв. 
Зун дууна һазрт 
Зүткәд орксн цагла, 
Хойр хальмг көвүг 
Хараһад машинәс көөцхәв. 
Төмр хаалһин нойн 
" Тууласиг " бәрәд авчкад, 
Хәрү Кермн балһснур 
Хазгин одмнд йовулв. 
Сөөнь дуусн хоосн 
Сүрҗңнад хоюрн унтцхав. 
Кермнд өөрдҗ йовад, 
Көвүд серҗ босцхав. 
Буруд харһулх болад, 
Буутьглад одмн хәәкрв. 
Хальмг көвүдин ардас 
Хойр көвүг йовулв. 
* * * 
Хальмг теегәс хол, 
Хол, күүнә һазрт, 
Хаана цергин улсла 
Хатҗ йовҗ йовв. 
Хазгуд дундас йилһгдәд, 
Хальмг нерән келүлнә. 
Хажһр нүдтәһән дуудулад, 
Хултхлзҗ цергт йовна. 
Бу халһн болхла, 
Бог, шорала ноолддг. 
Мөр арчлһн болхла, 
Мөрнә шег зөөдг. 
* * * 
Орсин нәр болхла. 
Өрәс асхн күртл, 
Хазгуд нәәрләд йовхла, 
Хар көдлмшинь кедг. 
Хаана цергин ацань 
Хальмгин күзүн деернь, 
Хәәрмҗ угаһар ачгдна 
Хәрх, оольх сангдна. 
* * * 
Хаана төрлмүдин нердиг 
Хальмгудт чееҗәр дасхна. 
Хазгин ахлач, эндүрхлә, 
Хамрт нудрм күргнә. 
Хазгуд дунд үзгдхлә, 
- Хаҗһр нүдн, - гидг, 
Хагшад зооган келһн 
Хальмгудыг дахад йовна. 
Теегән санад саналдад, 
Төрлмүд уханд орхла, 
Хазгин цергәс зулҗ 
Хамаран одхнь медгдхш. 
Тесч бәәҗ чадад, 
Теегүр зулхар седхлә, 
Хумха хурһан тәәрүләд, 
Хорта эм ууцхадг. 
Гертән күрсн байр 
Гемәр генткн сольгддг, 
Һал болсн залус 
Һазрт " җирһлән " үздг. 
* * * 
Мөрән услад арччкад, 
Медмҗ угаһар орад, 
Ааку унтхар седхлә, 
Ардаснь хазг хәәкрв: 
- Уутьхн нүдтә залука, 
Үүдән ардан ха, 
Үзхшийчи? Наар, нүдичн 
Уудулҗ өгсв чамд. 
Аакун хорнь буслад 
Ардк хазгтан келв: 
- Мини нүдн чиниһәс 
Мелмәсн ик биший? 
Хәврһәснь нег хазг 
Хаҗиһәд һосан тәәлн, 
- Хаҗһр нүдтә энчн, 
- Хәләлч, - гиһәд инәв. 
Гүүҗ босад Ааку 
Генүлҗ бәәсн хазгиг 
Ха-хавсарнь дәврүләд, 
Хүрүлҗ авад чичв … 
Төгәлңгәс Аакуһур босцхав. 
- Тенсн му хальмг, 
Теңгә хазгин өмнәс 
Тесч ноолдхар седвчи? 
Хальмгуд, хазгуд хоорнд 
Худрлдан һарн гив. 
Харулас гүүлдҗ ирәд, 
Хаһцулад эдниг тарав. 
Маңһдур өрүнднь Аакуг 
Хазгин нойн харав. 
Мөрнә шег зөөхд 
Хөрн хонгар һарһв. 
* * * 
Һундл төрнә, 
Һол харлна. 
Зовлң икднә, 
Зүркн ишкрнә. 
Уңгинь олхар седәд, 
Уха туңһаһад санхла. 
Хаана йосн бүклдән 
Хар гер болна. 
* * * 
Хаана цергин ахлачнрнь 
Худл-хулхаһар бәәдг, 
Эвтә юмн кевтхлә, 
Эргх хоорнд хавтхлдг, 
Нег согту хазг 
Нарн суусн хөөн 
Һалу хулхалҗ авад, 
Һарч йовад бәргднә. 
Хазгин ямт хәәкрәд, 
Хазгиг хараҗ бәәһәд, 
Хәрү үрвәд номһрад, 
Хамрарн һуңньн келнә: 
- Хулха кехлә килнц, 
Худл келхлә ичр, 
Хуурмгар … медмҗ угаһар … 
Хойраһинь кеҗ болна. 
Би һурвн күүктәв, 
Байн биш - угатяв, 
Күүкдән күргнд өгхлә, 
Күцәх хувцн кергтә … 
ТАВДГЧ ДУН 
Нарн үд өңгрв. 
Нарна күчнь номһрв. 
Нәрхн ноһан ораһарн 
Нәәхлн һаңхад бәәв. 
Тег гисн үгиг 
Таньдвт, угавт, умшач? 
Талваһад сунад, уняртад, 
Таалсн болад одна. 
Хальмг тег гисиг 
Хә, медлтә бишт … 
Хаврт һарад һәәхлтн, 
Холд харвад хәләлтн … 
Яһсн өргн теегв? 
Яһсн нигт ноһамб? 
Яһсн цевр аһарв? 
Яһсн бүләкн нармб? 
Салькн генткн экрчкәд, 
Саналдн, дәкн серҗңннә. 
Салькнд шавшсн өвснә 
Сәәхн дольган һарна. 
* * * 
Мөргн деерк хаалһд 
Мөртә күн йовна. 
Нар гердәд хәләлтн, 
Нааран аашну, угай? 
Манахна хаалһар аашна, 
Мел довтлад йовна, 
Мөрнә цәв, күзүнь 
Мел цаһан көөсн. 
Дәәнд көөгдҗ йовхш, 
Дәвәд довтлад йовдмб? 
Деернь сәрвкҗ йовсн 
Дарцгнь юн болхмб? 
Хаалһин саллһнд ирчкәд, 
Хаҗиһәд һарад йовув, 
Хотна дундагшан орад, 
Хатрад йовҗ одув. 
Әәмгин дундагшан Одмнаһур 
Әмтн цуглрад йовдмб?.. 
- Дәрк минь, залус, 
Дән болҗадгҗ гинә. 
Австрихн аман аңһаһад, 
Арваһад Сербүр орв. 
Августын нег шинд 
Әрәсә немшлә бәрлдв. 
Англин көгшн арслң 
Аарглад немшүр дүүлв. 
Долан хонгин дунд 
Делкәд түүмр шатв … 
Нарна чирәнь шарлад, 
Нүднь уласн болв. 
Үксн күүнә цусиг 
Үнршлсн болад бәәв. 
Харңһу хальмгуд дунд 
Ховта тууль бәәдмн, 
Хар араха нариг 
Хавлад үмкдмн гидмн. 
Хальмгудын харңһуһинь олзлад, 
Хатьг мет наалдад, 
Хальмг дунд сүүрлсн 
Хорта тууль болна: 
- Үвл уга зунта, 
Өлслһн уга хотта, 
Үкл уга мөңк. 
Үрд өстхә гиһәд, 
Бурхд нег цуглрад, 
Бумб арша нәәрүлҗ, 
Болад күцәд ирхлә, 
Бичкн юмн дутҗ. 
Аршаһан бөгләд оркчкад, 
Ардан хәләмҗ угаһар, 
Дутуһинь һарад хәәхәр 
Дөрвн талагшан һарцхана. 
Бурхдыг һарсн хөөннь 
Баахн залу-араха, 
Бумбта аршаһинь уучкад, 
Бумбднь шеечкәд, зулна. 
Бурхд цуглрад ирчкәд, 
Бумбан авад хәләхлә, 
Шар даг шеесәр 
Шилнь дүүрң болна. 
Очр-Вань гидг 
Олмһа бәәдлтә бурхнь 
Шилтә шеесәр авад, 
Шалҗңнулад аман цавдна. 
Бурхна чирәнь харлад, 
Бүтәд шатад ирнә, 
- Би хортыг " көөнәв, 
Бүслүрәрнь таслхв, - гинә. 
Келән ээмдҗ авад, 
Күрз авад көөнә. 
Хот-хол угаһар 
Хойр хонгт гүүнә. 
Некәд йова-йовҗ 
Нарнла харһдг болна, 
Нарнас арахаг сурхла, 
Нарн өргәрн заана. 
Сүүкнәд гүүҗ йовтлнь 
Сар харһдг болна, 
Сарас арахаг сурхла, 
Сар хурһарн заана. 
Күцәд арахаг бүслүрәрнь 
Күрзәр чавчад оркхла, 
Араха хойр әңгрәд, 
Аршань асхрад одна. 
Саңгин идән, харһа, 
Сагсисн зеергн һурвнд 
Бичкн-бичкн дусалар 
Бумбин аршан дусна. 
Эн һурвн модн 
Эрдни аршана күчәр, 
Үвл, зун угад 
Өңгәрн көкрәд бәәдгҗ … 
Кеңкрдгнь теңгр өөдлҗ. 
Ууцнь һазрт орҗ, 
Кен заав гиһәд, 
Ухалад андһаран тәвҗ: 
- Нарн өргәрн заңһад, 
Намаг күцхд дөңнв. 
Һурвн җилд нег 
Һаңнюлҗ чама үмкхв. 
Хурһарн заасн сариг 
Хәәрлхмн биш кевтә, 
Җил болһн чамаг 
Җаҗлҗ үмкҗ зовахв. 
Мини ууц һазрар 
Мөлкәд йовх йоста, 
Му зүүд зүүдлүләд, 
Му кишгинь әмтнд эдлүлтхә. 
Үнүг худлынь хальмгуд 
Үнәр ода медсн, 
Үнн хама бәәхинь 
Үндсәрнь хәәҗ олгсн. 
Әмн бийиг керчәд, 
Әмдәр әмтиг зовадг, 
Әмтиг зерлгшүлдг фашистнр 
Арахас гидгтн эдн. * * * 
Хальмг улсин җирһл 
Хәәртә Советиннь нутгт. 
Хөвтә болыневикүдән дахҗ 
Хад мет батртха! 
* * * 
Дәкн, дәкн шинәс 
Даралдулад цергт авгдв. 
Дән гисн үг 
Делкәг бүклднь дәәвлүлв. 
Нарта орчлң шинәс 
Нурһарнь, зооһарнь шуучад, 
Ховдг баячуд-чонмуд 
Хоорндан булалдад ноолдцхав. 
Хол һазрин захд, 
Хар нигт утата, 
Хар товин сумн 
Хаһрад күрҗңнәд бәәв. 
Күүнә толһа, һар, 
Көл, гесн-гүзән, 
Көлстә мөрнә үкәр 
Көрснлә хольгдад бәәв. 
Алтн нарна дорк 
Әмтн хамгиг цуһараһинь 
Алтна төлә ноолдад, 
Әминь һарһад бәәцхәв. 
* * * 
Капитал - мөңгн - чон, 
Кедү күүг алҗ, 
Кедү күүкд өнчрүлҗ 
Кедүг зоваҗ бәәнәч? 
Капитал, чини тууҗчнь, 
Күүнә цусар дүүрң, 
Кезәд гөрдҗ һархар 
Күүнд дуртав гинәч? 
Күүнә көлсәр ундлад, 
Күүнә ясар тагтлад, 
Күүнә цусар ширдәд, 
Кеерүләд гермүд бәрнәч. 
Дала, теңгсин йоралд 
Дала әмт чивәнәч, 
Мөңгн гиһәд оркхла, 
Менрәд, зүркнчнь лугшна!.. 
 * * * 
Төмр хаалһин төгә 
Төгәләд эргәд дуһрв. 
Түмн миңһн әмтиг 
Түүмрүр зөөһәд бәәв … 
Хойр җилин туршар 
Халун Һалын үнрт, 
Халдан, хамхрлһн, үклд 
Хазг Ааку йовата. 
Әмтнә үкл, шавтлһн 
Әәмшгтә болсн цагт, 
- Әмд хәрхийв! - гиһәд 
Әәмгән ардан санна. 
- Үкхләрн кенә төлә 
Үксн болҗ һарһхмб? 
Үнн хама бәәхмб? 
Үнн хамаһаснь ирхмб? 
Кенә төлә үкҗ 
Күүкдән би өнчрүлхмб? 
Кенд кергтәв дән?.. 
Кенд тустав дән? 
Цааранднь юн болхмб? 
Цадхм бишв эдн?.. 
Церг үүмдгнь икднә, 
Цергәс орһдгнь элвнә. 
Окоп болһниг төгәлҗ 
Омгта большевикүдин газет 
Олн цергә улст 
Олҗ үнинь цәәлһнә. 
Асхн бүрүлин алднд 
Аакун окопин хәврһднь 
Газет сәрвкҗ кевтсиг 
Генткн шүүрәд авна. 
Бальчг, зовлң заагур 
Большевикүд йовад цергчнрт 
Бурутань кенинь цәәлһәд, 
Баатр көдлмш кецхәнә. 
- Дәәнә өшәтднь-большевикүд 
Дәәнә утхинь цәәлһцхәнә. 
Дәкҗ кен иигҗ 
Дәәнә учринь медүлнә? 
Иигәд ухалҗ бәәтлнь, 
Иргднь сумн хаһрв … 
Ээмәрнь хорһлҗна тасрха 
Эрәд орад одв … 
" А-а-а-ах " , - гисн дуунд 
Ардан Ааку хәләв. 
Армана станицин хазг 
Аңһлзад киисәд одв. 
Мөлкәд һазр мааҗв, 
Маңнань хар бальчг. 
Белкүсәрнь хазгт тусад 
Балвчад, күүчәд хайчкҗ. 
Шүрүснь татгдад, агдиһәд, 
Шүднь ирзәһәд одв. 
Шарлад чирәнь хүврәд, 
Шалвр, киилгнь саглрв. 
- Күүкдтм, гергндм, экдм 
Күргәд зәңг келич … 
Көвүнтн, залутн, эцктн 
Күүнә һазрт үлдв … 
Хальмг … соңсчанчи нама? 
Хаһад дорм алчкхнч!.. 
Хагсчана … амм хагсчана … 
Халун … үкл ирхнч … 
ЗУРҺАДГЧ ДУН 
Ааку шавт харһад, 
Ардагшан эмнллһнд һарв. 
Тавн-долан хонгар 
Теңгин һолур ирв. 
Эмнллһнд кесг кевтчкәд, 
Эдгәд невчк ясрв. 
Хойр долан хонгар 
Хәрәд ирхәр һарв. 
Асхн нарн орлһнла 
Ааку Чапракд ирв. 
Адһҗ машинәс бууһад, 
Ааку герән темцв. 
Хагсу. Намрин асхн. 
Хамрар салькн үләнә, 
Теңгр деер, хол, 
Түмн оддуд гилвкнә. 
Теегин хаалһ харлад, 
Тешкәһәд сунад кевтнә. 
Зәрмдән хаалһ керчәд, 
Зерлг ялмн тогльна. 
Цергәс аашх Аакуд 
Цевр аһар киилгднә. 
Чееҗнь серд гиһәд, 
Чидл орсн болна. 
Хурц хойр нүднь 
Холд харвад йовна. 
Хагсу өвснә үнрнь 
Хамрар орҗ каңкнна. 
Зәрмдән зөвәр тедүкнәс 
Заарг чочад ниснә. 
Хулхач үзсн кевтәһәр 
Хоолдан шахад хәәкрнә. 
Сөөнь өрәлин салькн 
Сөргәд өрчәр үләнә. 
Зөргтә Аакун зүркн 
Зөрлцлһ санад үүмнә. 
Нутгт өөрдәд ирхлә, 
Нохан хуцлһн соңсгдна. 
Нүднә дүңгә һалмуд 
Нигтәр чирмлдҗ үзгднә. 
" Ааку " , " бааҗа " гилдәд, 
Адһад үүмәд одцхав. 
Арв күрсн күүкнь 
Аакун күзүнднь дүүҗлгдв. 
Белг хәәһәд, хавтхинь 
Бичкн күүкнь уудлв. 
Баавһань Аакуһан хәләһәд, 
Байрлад ууляд бәәв. 
Көгшн экин байриг 
Күн кемҗәлҗ чадхий? 
Келнә урн үгәр 
Күцәҗ келҗ болхий? 
Экнь көвүһән үзчкәд, 
Экрәд ууляд одвл. 
Көгшн эццн һарарн 
Көвүһән теврәд үмсвл. 
Эцкнь эс медгдсәр 
Эргәд, нульмсан арчв. 
- Ингәд, әмд йовхла, 
Ирдм бәәҗл, - гив. 
Маңһдур өрүн ахан 
Машу гемтәһинь медв. 
Ахиннь геминь үзүлхәр 
Ааку Чапрак орв. 
Эмчд одад үзүләд, 
Эргәд хәрү ирхләнь, 
Эк-эцкнь гелңгүдиг 
Элмтүр наар гилһҗ. 
Арв һар гелңгүд 
Аакун һаза ирчксн, 
Алцң-улцң йовдңнад 
Аакуг күләҗ бәәцхәҗ. 
Ааку гелңгүдиг үзчкәд, 
Адһад экәсн сурв: 
- Гелңгүдәр юуһан кехәр 
Герүрн наар гисмт? 
- Окал өргүлхәр бәәнәвидн, 
Ом-маань-бадмахом, 
Ахинчн гем эдгхд 
Ач-тус болтхал … 
Ааку хуурмг һарһад, 
Арһул көдлмш кеһәд, 
Гелңгүдин мөрдиг хәләһәд, 
Герин һазаһур бәәв. 
Хаврин бухс кевтәһәр 
Харлад гелңгүд тешкәлднә, 
Хувцднь әрә күрлдәд, 
Хар гиҗгснь тошилднә. 
Эн гелңгүдин бәәдлиг 
Эргүләд ухалад тоолв. 
Эднә хара бәәлһнь 
Элкинь урсхад бәәв. 
Сумнла харһсн хазг 
Сананднь генткн орв: 
- Хоҗһр толһата гелңгүдиг 
Хормаһинь шармчкад шавдхинь … 
Аакуг гергнь дуудв: 
- Аав уурлҗ бәәнә, 
Гелңгүд номан эклчкв, 
Герт ортн гинә. 
Баавһань Аакуһан хараһад, 
Бурхнд мөргтн гив: 
- Бүшмүдән дарунь өмстн, 
Бүс деегүрнь бүслтн. 
Өмс дарунь бүшмүдән, 
Өтрлхинь яһдв, - гиһәд 
Өөлсн бәәдл һарһад, 
Өвгн Аакуһур хултхлзв. 
Ут бүшмүд өмсчкәд, 
Улан балм бүслв. 
Өвдгләд гелңгүдин өмн 
Өрвәд уха тоолв. 
Багш һундсн бәәдлтәһәр: 
- Би бурхнд мөргхләрн 
Бийиннь төлә биш, 
Баһчудын төлә мөргдүв. 
Баһ улс дәәнд 
Бурхан мартхмн биш. 
Бурхндан зальврад йовхла, 
Бууһин сумн хальтрдмн … 
Ааку толһаһан гекчкәд, 
Ам аңһасн уга. 
Аакуһас өтрләд экнь: 
- А-а, хәәрхн, - гив. 
Хойр үкриннь негинь, 
Хөрн тавн арслңтаг 
Хоҗһр толһата гелңгүдг 
Хойр көгшә бәрв. 
Хөөннь эцкнь үкв. 
Хойр көвүһән дахулад, 
Хурлд экнь одв. 
Хурлад ном умшулв. 
Күдрә ач Бадм 
Күрч хурлур ирв, 
Көгшн экиннь буйиг 
Күцәҗ келгхәр седв. 
Дөч шаху бүл 
Дүүрәд хурлд ирцхәв. 
Дөрвн цагин хувцдынь 
Дуту уга өгцхәв. 
Багш дора шимлдәд, 
Бурад, буслад бәәв, 
Бадм босчкад үрвәд, 
Бүдүн дууһар келв: 
- Эцкән үкхд бас 
Эн багшур ирләв. 
Хурлд миңһн арслң 
Хөрн мөртәг бәрләв. 
Эк минь бас 
Эцкимм ардас одтха, 
Тавн зууг алтар 
Танд бәрҗ бәәнәв. 
Багш зүүлң нүдтәһәр 
Бадмур хәләһәд келв: 
- Бадм, тана эктн 
Буйта, таралңд төрв … 
Ааку багшур хәләһәд, 
Алңтрад дотран санв: 
- Ик мөңг өгхлә, 
Иим дадмгҗн багш … 
Гесндән гер шүдтә 
Гелңгүдин ааль медгдв. 
Ааку дотран ухалад 
Агчмд иигҗ санв: 
- Яһна гидгчнь энв, 
Яһҗ, багш, бәәхмч? 
Әмт меклдг, шимдг 
Әәлән кезә хайхмч? 
Бичкнәр мөңг өгхлә, 
Буру хаалһар һарад 
Буулһад хайчкхар бәәдмҗ, 
Багш, багш, әәлтәлч … 
Аакун экнь мөргәд, 
Әдс авад босчкад, 
Хойр көвүнүрн хәләчкәд, 
Хооран цухрҗ бәәһәд, 
- Дөрвн цага хувцинь 
Дөчн арслң мөңгтәг, 
Туһлта үкр деернь 
Танд бәрҗәнәв, - гив * * * 
Ааку эндәс һархларн 
Ардан хәләвр угаһар, 
Хурлыг, гелңгүдиг иткдгән 
Холд хайҗ уурв. 
Өнчн, угатя улсин 
Өлн, зовлңта бәәдл 
Өрч дотр бульглад, 
Өөдләд хоолд торна. 
* * * 
Салын теегәс хаһцхларн 
Сулин балһснд тусв, 
Көдлмшчнрин класст шидрдәд, 
Көдлмшчнрин бәәдл медв. 
Орн-нутг бүклдән, 
Олн-әмтн цуһарн, 
Үндсәрн көндрәд, буслад, 
Үүмҗ бәәсн цаг. 
Дәәнд әмт, малыг, 
Дәкн-дәкн авата. 
Болвл, нутг дотр 
Буслад дольган көндрәтә. 
Заводын нег көдлмшчинд 
Зөвәр ора ирхлә, 
Зүркн байрлҗ ханм 
Зург үзсн болна. 
Герин эзн гергн 
Гериннь дунднь зогсчкад, 
Хаана зургиг шуулад, 
Хойра кеҗәсинь үзнә. 
Залунь, Аакун нөкд, 
Зөвәр байртаһар инәҗәнә: 
- Хааг ширәһәснь буулһад, 
Хольв цоквидн, - гинә. 
Хальмг орс хойр 
Хоорндан һаран атхлдв. 
Көдлмшч Аакуг шүүрәд, 
Күзүдәд теврәд үмсв. 
Асхн ора цагла 
Ааку хәрәд һарв. 
Бүс, киилгтән, шуңһрцгтан 
Большевикүдин дуудлһ хавчулв 
Заводын көдлмшчнрин бослһнд 
Зүркән өгч орлцв. 
Бәәсн цергиннь өмнәс 
Большевикүдиг татҗ ноолдв. 
* * * 
Большевик болҗ хүврсн 
Баатр Аакуд - менд! 
Бүгд әмтнә җирһлин 
Бат хаалһнь - энд! 
* * * 
Хазг станицс болһнар 
Хар хорта моһа 
Энд-тендән шүүрәд, 
Элкдәд толһаһан җолвкулна. 
Эн моһасин толһасиг, 
Эгцднь таслҗ хайхар, 
Эңкр Ленин ноолдаг 
Эвинь олҗ толһалв. 
Орс нутгин көдлмшчнр 
Омгта Октябрь босхцхав. 
Шин җирһлин төләд 
Шин тууҗ эклцхәв. 
ДОЛАДГЧ ДУН 
Сал һолын теегиг 
Салькн Серҗңнҗ үләлә. 
Санан-седкл гидгиг 
Саатулҗ өкәрлм билә. 
Сөөнь өрәл 
Сарул билә. 
Сансн седкл 
Күцм билә. 
Аһар төгәлңд 
Аңхун билә. 
Амрх күүнд 
Айта билә. 
Алтн шар одд 
Адуһарн билә. 
Амрг иньгин седкл 
Амулң билә. 
Зуна сө 
Ахрдҗ йовла, 
Зөрлцх цаг 
Өөрдҗ ирлә. 
* * * 
Зуг эн һазрин әмтн 
Зүткә иктә ноолдана 
Захаснь 
Зуулдчксн билә. 
Аврлт уга ноолдан 
Әмн үкл хойриг 
Альхн деерән тәвчкәд, 
Әәмсхлҗ билә. 
Пиитр балһсна бослһнла 
Попов генерал ноолдҗ, 
Хальмг станинс төгәләд, 
Харслт хәәҗ йовла. 
Хуучн шин хойр 
Харһҗ, зөрлцәд ноолдҗ, 
Негән үзлцҗ бәрлдхәр 
Неклдәд дахлцҗ йовла. 
Орс аһу ик. 
Орн-нутгиг үрглҗднь 
Цуснднь өөмүлҗ, түүмрдхәр 
Цаһан ээмтнр зүткнә. 
* * * 
Хар мөртә күн 
Хурдн мөрнә хатрлһар 
Шаңһа тагтыг һатлад, 
Шар Булг темцв. 
Хотна хара авчкхла, 
Хурдн гүүдл номһрв. 
Цувлһн хаалһур хаҗиһәд, 
Цувад-цувад одцхав. 
Ардан йовсн хазгас 
- Альк герв? - гиһәд, 
Өкәһәд Попов генерал 
Үрвәд шимлдәд сурв. 
Өргәрн залу заңһчкад, 
Үкс гиҗ өмәрлв. 
Өмннь хальмг хотн 
Өрцгүд болҗ үзгдв. 
Туулан ардас аңһучлсн 
Туулн чон мет 
Мөртә хөрн күн 
Мөлксн болад одцхав. 
Угатя өнчн өвгнә 
Үүдинь хамхлад орчкад, 
- Кениг гертән бултулсан, 
Күнәр, кел, - гицхәв. 
Темтрәд өвгн босв, 
Төгәлңдән әмтиг хәләв. 
- Большевикүдиг би бултуллав, 
Бурута күнь бив … 
Көгшн өвгиг эдн 
һол нурһарнь дәврүләд, 
һурв дәкҗ малядад, 
һазаран түлкәд һарһцхав. 
Өвгиг хойр орстаһинь 
Өрцг кеҗ зогсачкад, 
Орс генерал Попов 
Ормднь хаҗ алулв. 
Өнчн Күнәр өвгн 
Өөрк хойр орстаһан 
һарч йовсн нарнур 
һаран дайлн киисв. 
Өнчн хальмг өвгн 
Олн ялчнрин ноолданд 
Өткн хар цусарн 
Омг, зөрг немлцв. 
Хөөннь хойр гергн 
Хәәртә нөкдән хәәхләрн 
Хальмг өвгиг санлцн 
Халун нульмс асхцхав. 
Өвгнә алтн седкл 
Өөрхн үнтә болв. 
Хойр орс гергн 
Хөөн-хөөннь санцхав. 
- Уга-яду күүнд 
Үнтә болдгнь юмб? 
Хальмг угатя өвгнд 
Харссн орсмуднь кемб? 
Келн зүсәр йилһлһн 
Кергтә бишнь медгдв. 
Классиннь сәәг харслһн 
Күндтә чинртәнь цәәлһгдв. 
* * * 
Хол-хол һазрас 
Хааг хольвлм зәңг 
Хаврин салькнла хамдан 
Хальмг әәмгүдүр ирв. 
Арвн доладгчин намртнь. 
Австрин-немшин дәәнәс, 
Хотн-әәмгән темцәд, 
Хальмгуд ирдг болв. 
Хар, шимтә һазрар 
Хаһлн йовад оркдгшң, 
Әәмг-хотндан хальмгуд 
Әңгрәд, йилһрәд бәәцхәв. 
Санчра Эрдниг Бокшранкнд, 
Сәрсин Овшиг Буурлд, 
Бомбла Бадмиг Төркмүдт 
Баячуд нердинь дуудулв. 
Эднд дөң болдгнь 
Арвн һурвна шаҗиг 
Ардан шаргулҗ дахулсн 
Эмгн әмтә лам. 
Шовһр тиирцг махлата 
Шаҗ толһалгч лам 
Шар торһн оркмҗта 
Ширә деер сууна. 
Ик өргн өрәд 
Кевс делгәд хайчксн, 
Ирсн улс цуһар 
Күчән һарһҗ ишкмннә. 
Ламин көлднь мөргәд, 
Лавлад һараснь әдсләд, 
Цувад-цувад зергләд, 
Цеврәр зәмләд сууцхана. 
Торһн, парч, цемгәр 
Төгәлүләд бийән орачксн, 
Тогтнад суусн лам 
Төгәлҗ хәләһәд келв: 
- Не, олн таанриг 
Нааран би цуглулхларн, 
Нутг-әәмгүдиннь бәәдлиг 
Нанд цәәлһтхә гиләв … 
Гекс гиһәд хәврһдән 
Гелң Шарбиг дуудв. 
- Хойр хө алулад, 
Хурдн чанултн, - гив. 
- Махнла юн кергтәһинь 
Мини келлһн угаһар 
Чи, Шарб, меднәч, 
Чидәд һард, - гив. 
- Хәрнь ода, залус, 
Харалта цаг ирв. 
Хальмгудын дундас бас 
Хоран халдахар йовцхана. 
Хәәртә мини әәмгт 
Хомутника Василь залу 
Ховрг-ламнран мартҗ 
Хальмгтан харшлхар бәәнә. 
Манд харшлхар седдгүднь 
Мана әәмгт олн, 
Мууса Ошла чигн 
Мөргүл-буян мартҗ. 
Зүнһара әәмгт 
Зутаһул болхар босснь 
Канука Хартн гинә, 
Көвүдә әәмг медгдхш. 
Саналдад кииһән авчкад, 
Сәрсин Овшт келҗәнә: 
- Буурла әәмгт болхла, 
Большевикнь Ааку, - гицхәнә. 
Бурхн номин нернәс 
Би таанрт келҗәнәв. 
Большевик болдг хальмгудыг 
"Буйинь" дарунь кегүлхин. 
Мини үгин таальвриг 
Меднә бишийт, залус, 
Шулуһар дарунь күцәхлә, 
Шаҗнд туста болхмн. 
Хуврг - ламнриннь йосиг 
Хаана йостат һәәлсднь 
Хумха тоосн болҗ 
Хагсу салькнд туугдтха. 
Харалан тәвчкәд, лам 
Хәрү эргәд мөргв. 
Әәмг - нутга баячуд 
Аюһинь дахҗ мөрглцв. 
Өмннь шүдән ирзәлһсн 
Очр-Ваннь үзгдв. 
Өмнәсн боосн хортыг 
Ормднь дархар зальврцхав. 
Зөвәр болад оркхла, 
Зөөһәд хот орулцхав. 
Чансн хөөнә махиг 
Чомгин әркәр үдшәцхәв. 
Догшн харин күчнд 
Дуулх дурн күрв, 
Хадрачин Бадм генткн 
Хәәкрәд ууляд дуулв: 
- Би цусан чилтл 
Большевикүдлә ноолдҗ асхнав. 
Бокшранкна әәмгиг бүклднь 
Би цеврлҗ чаднав. 
- Әрк үзчкәд уульхларн, 
Әәрм үзхләрн яахмч, 
Зүркән невчк тогтнаҗ 
Зөргл, - гив лам. 
- Большевикүд мана һазриг 
Булаҗ авад, маниг 
Бийсүдимдн хоосрулх, - гиҗ 
Бомбла Бадм келв. 
Бидн эврәннь һазран 
Бүгдәрн хазгудла негдҗ, 
Барс мет ноолдҗ 
Болыневикүдәс харсч авхмн. 
Хазг нутглаһан негдҗ 
Хальмг нерән дуудулый. 
Халун цөгцтә әркиг 
Хәәртә таанртан өргий! 
Бомбла Бадмин үгд 
Байрлад, босад одцхав. 
Альхан ташад шууглдад, 
Амргуд кевтәһәр үмслдцхав 
/ Хойр нүднь цуста 
Хар улан залу 
Хәрин әәмгә улст 
Хахн-цахн келв: 
- Кермнәс эндр ирүч, 
Каледин генералта күүндүв. 
Хальмгуд туслх гиҗ 
Хәләҗ бәәцхәнә тедн. 
Бомбла Бадм келсиг 
Бас үнн гиҗәнәв. 
Хальмгуд урһцта һазрасн 
Хагцна гидг юмб? 
Хаһцна гидг юмб? 
/ Җид, бу, үлдәр 
Җирһлән бидн харсхмн, 
Хальмгудас һарсн большевикүдиг 
Хәәрлхмн биш, чиләхмн. 
Буурла большевик Аакуг 
Би эврән алулнав, 
Цөгцтә улан әркиг 
Цеврәр таанртан өргий! 
Сәрсин Овшин үгиг 
Сән гиҗ байрлцхав. 
Цөгцтә әркән харһлдулад, 
Цуһар андһаран тәвцхәв. 
Согтад-согтад киислдв. 
Хәрх цаг өөрдв. 
Станицин одмн Санчр 
Хултхлзад гүүһәд һарв. 
Өмннь лам гедргән 
Майгнь шармгдн тусч. 
Үрвәд хавтхинь негҗчкәд, 
Мергнәр Санчр босхв. 
һараснь ламиг авад, 
Гергнь ирәд көтлв. 
Гертәснь һарсн улс 
- Гергтәви? - гиһәд шимлдв. 
Санчр өвгн генткн 
Сансн кевтәһәр чочад, 
Гергтә ламин ардас 
Гетәд җивәд одв … 
/ НӘӘМДГЧ ДУН 
Хальмг әәмгүдәр үүмәтә … 
Хар шимтә һазр 
Хар көвң көнҗләр 
Хучад унтхар белдҗәнә. 
Зөвәр ик холд 
Зүн ар бийд, 
Бүрүләс авн экләд, 
Бууһин дун һарата. 
Армана станц талагшан 
Асхн эклснәс авн 
Дорк Серевергә күүтр 
Деер теңгртән тольрад, 
Улан һал келәрн 
Утар өөдән җолвкулад, 
Шарҗңнҗ, дәрвкҗ, хурлзҗ 
Шатҗ бәәх бәәдлтә. 
Малын мөөрлһн, 
Мөрнә инцхәлһн, 
Нохан, күүнә уульлһн 
Негдҗ одсн дүртә. 
* * * 
Теңгә баячуд, инрлс 
Түүмрдәд алад, әәлһхәр 
Большевикүдиг татдг улсиг 
Биллҗ чиләхәр йовцхана. 
Зүн һариннь тохад 
Цаһан кенчрмүд халчксн 
Зерлг аңшң аңһучлад, 
Цаһан ээмтнр элвнә. 
Бокшранкна лам ахтанр 
Буру һарһчксн нохашң, 
Генткн шүүрн шуучхар 
Гетҗ бәәх бәәдлтә … 
Зуг әәмгин баһчуд 
Зовсн бәәдл һарһад, 
Дурта иньгүдән магтҗ 
Дуулсн болҗ медгднә. 
- Утала чиктә кер минь 
Уудыһан кемлсн йовдңта, 
Ухарльг бәәдлтә Ортин Симан 
Ухань һахан кичгүдәр чикәтә. 
Эн дууг дахулад 
Эгзңнәд күүкд дуулв: 
- Зөркәтә урласнь - келн хөөһхш. 
Зүркн иньгәснь - нүдн хөөһхш. 
Дууна дундур алднарнь 
Домбрин ә һарв, 
Домбрин айс дахулад, 
Дуулад тавшад биилцхәв. 
- Дөрә цокм шуураднь 
Дөнн бор хагзлна. 
Дөч күрсн Дорҗин Цаһан 
Дәкәд юңгад казваднач? 
Зүркн нүдтә билцгән 
Зүүх болһндан һәәхнәв, 
Зүркн туссн иньгән 
Зүүдн болһндан үзнәв. 
Хол гиҗ бичә сан 
Хойр мөрн күргхл, 
Хоома гиҗ бичә сан 
Хойр иньг ханьцхл. * * * 
Генткн һал цәклчкәд, 
Бууһин дун һарв, 
Герүр гүүлдәд орчкад, 
Бултад баһчуд шаһалдв. 
Дөрвн мөртә хазгуд 
Дундан һурвн күүг 
һар-һараснь келкчкәд, 
һазаран һарһснь үзгдв. 
Мууса Ошлаг хальмгудас 
Мартьма хойр орстаг 
Наадна өөгүр тууһад, 
Нарн орхур темцв. 
Мөртә улсин ээмднь 
Бууһин амн үзгдв, 
Малян ормд һартнь 
Болд үлдс гилвкв. 
Ик Орловкд ирчкхлә, 
Иткл геедрснь медгдв. 
Улан тоосх хашад 
Улачудыг цуһараһинь хашалв. 
Түлкәд орулад оркхла, 
Таг чикәтә нооснла 
Ошла харһад бәәв. 
Орсмуднь " Варшавянкиг " дууллдв. 
Хурачксн хөөнә ноосиг 
Хаҗудан дерлҗ сууһад, 
Ошла уха туңһаһад, 
Өмнк-ардкан санв. 
Ардан санхла - харңһу, 
Ноолдана ашнь - сарул, 
Ард үлдсн үрднь 
Нүднднь үзгдәд бәәв. 
- Хальмг гиһәд иткәд, 
Хортнд меклгдәд бәргдүв. 
Хөөннь мини үрд 
Хортна мекинь медцхәһит. 
Улан ду дуулҗасн 
Орсмудын айс чиңнәд, 
Уңг угатьнр негнинь 
Ода улмар медүв. 
Харҗңнад үүдн секгдв, 
Хойр хазг үзгдв. 
Үүднә хойр талаһур 
Үлд атхад зогсцхав. 
Согту ямт пистулта 
Сүүкнәд үүднд өөрдчкәд, 
- Гребенников Иван, - гиһәд, 
Генткн һазаһас хәәкрв. 
Генткн һазаһас хәәкрв. 
Гребенников Иваниг һарһчкад, 
Һаринь арднь күлв. 
- Гертнь күргхмн, - гиһәд, 
Һош-һош инәв. 
- Мусов! - гиһәд хәәкрчкәд, 
Му нүдәр хәләв. 
Ошлан хойр һаринь 
Олсар арднь күлв. 
Хөрн хойр күүг 
Хойр һаринь күлчкәд, 
Хотна захар тууһад, 
Харңһуд бүркгдәд одцхав. 
Гүн салан эргд 
Зерглдүлҗ зогсаһад нүцклцхәв, 
- Герәсән келцхәтн, - гиһәд 
Зооган кеҗ даҗрцхав. 
Хөрн хойр күн … 
Хөрн хойр толһа … 
Ард үлдсн үрд … 
Амр … җирһл … керг … 
Зөвәр холас, ардас, 
Товин халһн соңсгдна. 
Зөвүртә седкл дотрас 
Товчлгдҗ һарад дүңднә. 
Манахсин халдан гих 
Манурсн ухан орна. 
Күн болһна седкл 
Күчр кевәр зовна … 
- Маниг хаҗ алсар 
Мана керг зогсхш! 
Манц, Тең төгәлңдән 
Мана большевикүдин болх! 
Хахм болхла - хатн, 
Хазгуд! Меклгдсн танд 
Седкл мини зовна. 
Соңсчант? - гив негнь. 
Соңсчант? - гив негнь. 
/ Офицер гүүҗ, ирәд, 
Өмнәснь пистулар хав. 
Хәәкрәд келҗәснәннь амнаснь 
Халун цусн асхрв. 
Хойр һаран сулдххар 
Хооран цухрхар седв, 
Хәрү үкс гиһәд, 
Хахн һазрур киисв. 
Нөкдиннь үкл үзсн 
Наадк хәрн негнь 
Нүдднь һал падрад, 
Нүүхләд көндрәд одцхав. 
Хөрн негн күүг 
Хөрн негн бууһар 
Харцһу сө гиҗгдүлчкәд, 
Халурхад офицер хәәкрв: 
- Хаана йосна төләд 
Хөрн негн бууг 
Хөрн негнүр хәләлһчкәд, 
Хатн, дегцднь - гив … 
Хазг церг дундас 
Бууһан доран хайв: 
- Хаҗ чадш угав, 
Бийим хатн, - гив. 
Буута хазгуд дундас 
Дәкн негнь хәәкрв: 
- Буйн болх, бийим 
Дегц эднлә хачктн! 
Уха автл адһаһад 
Уурлад офицер хәәкрв, 
Хар наганар хүрүлв: 
- Хатн, нохас, - гив. 
Хазгудын зәрмснь өмнән 
Харңһуд бууһан бәрчкәд, 
Толһаһан ардан эргүләд, 
Төвллһн угаһар хацхав. 
Аллда толһалсн офицер 
Адһад эврән халцв. 
Хойр хазган деернь 
Хамднь хаҗ алв. 
Бууһин дүүрән күңкнәд, 
Булң болһнар тарв. 
Әмнь һарчах улсин 
Әмсхләр сала дүүрв … 
Хөрн хойр залу 
Халун цусан асхцхав. 
Хөөтк олна җирһлд 
Хаалһ тәвҗ өгцхәв. * * * 
- Улан билә залучнь, 
Уңгитн таслхмн, - гиһәд, 
Омгта Санчра Эрднь 
Ошлан гергнд ирв. 
Һурвн үртә гергиг 
Һазаран көөҗ һарһад, 
Цаһан күлтнь улаһад, 
Цусн болтлнь цокв. 
Гер шүдәрнь дәврүләд, 
Гергиг бууһар цокв. 
Хойр хавсинь хамхлад, 
Хашан үүднд хайв. 
һазр-малан харсад, 
Улачудла ноолдсн баячуд 
һалзу чон мет 
Улаһар орҗ билә. 
Болв, Улан Туг 
Батрҗ, падрҗ делсв. 
Алдр Ленинә һардвр 
Амрлһн уга көдлв. 
Тендәс, хол Пиитрәс, 
Теңгә угатя хазгудур 
Ленинә илгәсн дуудлһн 
Лавта кергән күцәв. 
Генҗ күч-көлсәрн 
Гесән теҗәдг хазгуд 
Каледин - Корнилов эдниг 
Күзүһинь таслхар босцхав. 
Буурл әәмгә угатьнриг 
Баатр Ааку толһалҗ, 
Буденный Семена дөңтә 
Баячудла ноолддг болв. 
Буденный Семен келҗәнә: 
- Баячудын өмнәс ноолдхд 
Бәәсн чидлән һарһҗ 
Бидн угатьнриг негдүлхмн. 
Хөөннь цаһана цергиг 
Хамхчн көөҗ цокхар, 
Хоюрн үгцсн кевтәһәр 
Хамдан негддг болцхав.
Буденный Ааку хойр 
Буурла угатьнриг цуглулад, 
Басл чидлән һарһҗ 
Большевикүдин Совет тогтатцхав. 
Эн хоорнднь цаһачуд 
Эңнәд элвәд ирв. 
Теңгә генерал Попов - 
Туллцҗ ноолдхар йовв. 
Арвн долатаһас авн 
Тәвн тавта күртл, 
Арһта - залу киистнриг 
Түүһәд цаһачуд мордулв. 
Бууһан бәрәд морддгудас 
Большевикүдиг темцдгнь элвҗв, 
Буурла әәмг ноолдаһар 
Буслдг болад бәәҗ. 
Омглсн генерал Поповиг 
Овш дахулҗ ирв. 
Һурвн зун күүг 
Һарһл уга алулв. 
Һар хоосн улсиг 
Гертәснь көөҗ һарһад, 
- Һазр авцхатн, - гиһәд 
Гериннь үүднд алцхав. 
Зәрмсинь шууга татад, 
Зөрц әәмг дунд, 
Мөртә хазгуд хурдлулад, 
Маляһар хүрүлҗ цокцхав. 
Нурһна арсн шуурад, 
Нүдн бүлтртл цокв. 
Әмн уга кевтсинь 
Әмтә угаһинь хәләв. 
Цевр-цевр хувцдынь 
Цуһаринь хазгуд авцхав. 
Һазран харсгсн баячуд 
Һалзу чонмуд болцхав. 
Бууһин сумн, үлдиг 
Баячуд хәәрлхән уурв, 
Өткн хар цусн 
Өвдгт күрм болв. 
Һаха хуухлдг күүншң, 
Һазрт күләд хайчкад, 
Шамин тос асхчкад, 
Шатаҗ әмт алцхав. 
Согту-согту офицермүд 
Һаза йовсн күүг 
Сумар, җидәр угтҗ 
Һалзуһан улм һарһцхав. 
Күмн-әмтни тууҗ, 
Күмни җирһл хәәҗ, 
Күчн чидлән негдүлҗ 
Көдлмшчнр-угатьнр босв. 
Толһаһасн төмр саваг 
Таслҗ хаяд босгсн, Сай көдлмшч улс 
Сулдхврин ноолданд орцхав. 
Хуучн, үклнь өөрдсн 
Хаана йосиг татдгнь, 
Шавтсн зерлг аңшң 
Шуучҗ шимхәр босцхав. 
* * * 
Бөгчхр нурһн тинилә, 
Баатр омг элвлә. 
Седкл серд гиһәд, 
Сулдхврин цолвң Һарла. 
Бүгд орна көдлмшчнр 
Баатр ноолданд орла. 
Баячуд мөңгәрн, бууһарн 
Большевикүдиг дархар седлә. 
Эн сулдхврин ноолдаг 
Экнднь дарҗ чиләхәр 
Баячуд гетҗ бәәһәд, 
Бууһан авч босцхала. 
Олн көдлмшчнрин бослһнд, 
Октябриг харсч ноолдлһнд 
Буурла әәмгә угатьнр 
Баатр нерән дуудулла. 
Цаһан ээмтнрлә ноолдҗ 
Цусан асхсн угатьнр 
Буденный, Ааку ахнран 
Большевикүдин партьд белгллә. 
ЙИСДГЧ ДУН 
Холас, тендәс, төгәлңгәс 
Хойр чикнә сонрт 
Хурдн мөрнә гүүдләр 
Халун зун аашна. 
Сөнь, көдлмшиннь хөөн, 
Сар хәрҗ йовла. 
Нарна толян өөрдәд, 
Нүдән чирмҗ йовла. 
Көк будн тольрад, 
Көл алдҗ бәәлә. 
Ноһан деерк чиг 
Наадад гилвкҗ үзгдлә. 
Манцин һолын усн 
Мелмәҗ урсна. 
Шуура хулсн хамгнь 
Шимлдҗ күүнднә. 
Серҗңнсн салькн 
Саналдсн болна. 
Нарни тольд ээврләд, 
Нуһсд, һалуд өөмнә. 
Нарн өөдән һархларн 
Нурһ халаһад ирв. 
Җиригсн һазрин захд 
Җирһлн җирҗңнәд бәәв. 
Шовун хамгин дун 
Шуугад җиңнәд доңһдна. 
Серүн аһариг киилхлә 
Саналдулҗ седкл сергәнә. 
Көкрәд уняртсн теңгр 
Кемҗән уга болдмб? 
Көркхн иньгин седкләс 
Кедү дүңгә гүмб? 
Көк торһн күлтәр 
Көнҗл кеҗ хучсн, 
Көгшн ээҗ-тег 
Көкрн һаңхад бәәнә. 
Эңкр мини тег, 
Элвг өргн сәәхнлч! 
Гүүдүләд ухалгч үрндән 
Һәәхмҗ иктә болналч. 
Эңкр ээҗ-тег, 
Эргәд төгәлңдән харвич! 
Мөн эздүдчн босад, 
Марһацҗ йовхиг медич! 
Марһацҗ йовхиг медич!
 * * * 
Цөөкн эмәлтә мөрд 
Цомг дотр үзгднә. 
Буурл әәмгә угатьнр 
Бууһан белдчксн кевтнә. 
Теглг нурһта Ааку 
Тал дунднь йилһрнә. 
Төвләд бууһан бәрчкәд 
Тоолвр кеҗ ухална. 
Олн угатьнр дундас 
Омгта Ааку һарла, 
Опанасенко Сарпуляс 
Омглҗ бас мордла. 
Орс хаана нутгт 
Олн зовлң үзсн, 
Келн улсин угатьнр 
Көдлмшч классиг дахла. 
* * * 
Өмнәгшән тагтур илгәсн 
Хойр күн ирхш. 
Өвәрц болад бәәв. 
Харань чигн медгдхш. 
- Хортна харул харһад, 
Хойр-негн болхла, 
Хәрү йовулл уга 
Хавлҗ бәртн гисн. 
Бийсүдәстн олн болад, 
Бийсүдитн бәрхәр седхлә, 
Бу хаһад зәңглчкәд, 
Булңгас зултн гисн. 
Бәргдәд одцхаҗ болнал, 
Бу хацхахмн билә … 
Болв чигн дәкәд 
Бидтә кү йовулхмн. 
Иигәд ухалҗ бәәсн 
Ааку өсрәд босв. 
Ик хар тоосн 
Ард бийәснь һарв. 
Тоосн цоонглад һарчкад, 
Талрад, урсад бәәв. 
Үкрмүд шоодралдҗ гүүлдәд, 
Үүмсн бәәдл һарв. 
Малмуд дундас йилһрәд, 
Мөртә әмтн үзгдв. 
- Мөрдүрн! - гиһәд Ааку 
Медмҗ угаһар хәәкрв. 
Цаһачуд лавта мөнинь 
Цаһан ээмәрнь медцхәв. 
Аакуг мөртә әмттәһинь 
Амдҗ бүслхәр йовцхана. 
Хойр-Һурвн холваһар 
Хортн олнь медгдв. 
Баахн зуур ухалн 
Бүсллһинь таслхар седцхәв. 
Хурц үлдиг суһлчкад, 
Хүрүләд Ааку урадв. 
Цергнь мөрнә хурдар 
Цүврәд зергләд одцхав. 
Халдан, хәәкрлдән дегцдән 
Хольгдад, үүмәд одцхав, 
Хортна хорһлҗн сумднь 
Халхин өөгүр гиинцхәв. 
Генткн хортна пулеметнь 
Геглзҗ әәһән һарһв. 
Хагдҗ һарсн сумднь 
Хара биш болв. 
Нүдәрн ширтҗ хәләһәд, 
Нег хазг Аакуг 
Җидәрн өлгҗ авхар 
Җилвтҗ йовх бәәдлтә. 
Аакун үлдин шүрүнд 
Алс киисчкәд, хазг 
Сергхәр седсн болҗаһад, 
Сунад сарсаһад киисв. 
Аакун мөрнь һәрәдчкәд, 
Алс авч киисв, 
Аакун барун көлинь 
Алс доран дарв. 
Хойр хазг хүрүләд, 
Хәәкрәд күрәд ирв. 
- Арһулд! - гиһәд негнь, 
- Ааку энчнь, - гив. 
Аакуг бәрҗ өгснднь 
Ата-марһа өгхәр, 
Омглсн генерал Попов 
Олнд тархасн бәәҗ. 
Һурвн мөртә хазгуд 
Һурвн талнь Һарчкад, 
Буһин тагтын өөрәс 
Буурл әәмгүр көөв. 
Ардагшан Буурлд күрчкәд, 
Асхн алднд Аакуг 
Тергн деер суулһад, 
Тагчг авад һарцхав. 
Зөвәр удан мөрдиг 
Зогсл уга хатрулцхав. 
Карлькун үвлзңгәр орулад, 
Күргәд авад ирв. 
Герүр Аакуг тууһад, 
Орулад авад ирв. 
Гер дотрас каңкнад, 
Әркин үнр һарв. 
Ээм-далнь нүцкн 
Эрвң чирәтә гергн 
Нимгн торһн хувцта 
Нөөрмг нүдәр шаһав 
Цаадк өрәднь дүүрң 
Цаһачуд бәәх бәәдлтә. 
Хәврһ-бөөрәрн хатхлдад, 
Хагшлдҗ шууглдсн дүртә 
Шар бузми ээмтә 
Шовһр чирәтә офицер 
Шуукрсн, әәмсхсн бәәдлтәһәр 
Шаһаһад Аакуһур хәләв. 
Зүүлсн тиим бәәдлтәһәр 
Зергләд гергтә хәләҗәһәд, 
Шүдән аралдҗ бәәһәд, 
Шимлдәд ардан бурв. 
Теглг нурһта генерал 
Темтрәд һарад ирв. 
Бөөлҗҗ-бөөлҗҗ генткн 
Боссн бәәдлтәһәр келв. 
Аман арчад мусхлзв: 
- А-а, Ааку гидгтн энви? 
Дәәвләд алцаһад зогсв. 
- Дәәлдҗ бәәхмч, нанла? 
Аакун хорнь буслад, 
" Амарнь өгхинь " , - гиһәд 
Дотран доран ухалв. 
Дәкәд генерал келв: 
- Хазгин цергә хальмгудыг - 
Хойр зууг бүклднь, 
Шулуһар цуглултн! - гиһәд, 
Шовһр толһатадан келв. 
Шовһр толһата ямт 
Шилвкәд һарад ирв. 
Герин һаза, үүднд 
Гелдилһәд хальмгуд цуглулв. 
Попов гидг генерал 
Пистулан зүүҗ һарв. 
Хальмгуд дунд орчкад, 
Хоолдан шахад хәәкрв: 
- Хальмгуд дундас һарсн 
Большевик бәрҗ аввидн. 
Хазг нер бузрдасинь 
Бәрҗ болхий, угай? 
Хөөннь гетҗ бәәһәд, 
Худгт маниг унһах, 
Миниһәр болхла, залус, 
Мендинь таслхмн гиҗәнәв! 
- Зөвтә! - гиһәд негнь 
Зөрг угаһар хәәкрв. 
- Асхндан, орадан, - гиһәд 
Ардан генерал шимлдв. 
Харулын ахлач болгч 
Хар сахлта хальмг 
һазрт малтчксн хашаһур 
һарад Аакуг туув. 
Хальмгуд дунд нуувчинәр 
Хальмг ревкомас илгәгдсн, 
Хөвин үүләр, нөкднь 
Харулын ахлач болҗ. 
Ааку хальмгин чирәһүр 
Ардан эргәд хәләв, 
Нөкднь нүдән чирмчкәд, 
Нүүхләд, ханяһад одв. 
Хашан үүднд күрчкәд, 
Худлахар уурлсн болад, 
Хальмг Аакуг түлкв. 
Хулхаһар Ааку келв: 
- Эрнҗән, соңсчанч, угай? 
Эргәд дахн ир. 
Эс гиҗ эднәс 
Энд үкл үзхв. 
Хальмг медмҗ угаһар 
Хуурмгар толһаһан гекв. 
Хард гилһәд үүдиг 
Хааһад, оньслад оркв. 
Харңһу хаша дотркиг 
Төгәлңдән эргәд хәләв. 
Хар седкл-ухан 
Толһад орад бәәв. 
Холд, хашан булңд, 
Хулһнс ноолдад җииглдв. 
- Хот бәәнә, арһулд, 
Хәләй, - гисн боллдв. 
Өтр уха гүүлгәд, 
Өмнәгшән, ардагшан йовдңнв. 
Ард үлдсн үрднь 
Аакуд генткн сангдв. 
Хазгудын ямтнрин һарас 
Хаһцҗ һархан ухалв: 
- Хәрү ирхий аярас, 
Хулдгдсн болхий? - саналдна. 
Мөрнәс киисхд даргдсн 
Көлнь шарклад өвдв. 
Медмҗ уга болҗасн, 
Күчрдәдг бәәдл һарв. 
Хар үүлн күриһәд, 
Халяд усчад йовв, 
Теңгриг бүклднь бүркәд, 
Тешкәһәд, тарһлад ирв. 
Хөөнә мах шарулчкад, 
Хазгин ямтнрнь цуһарн, 
Харңһу сөөг үдшәд, 
Хальң, шуугата бәәцхәнә. 
Карлькун көвүнь эндр 
Кермнәс ирсн байрта, 
Хазг генерал Поповта 
Хальң татлдҗ сууна. 
Бичкн берәчүд цуглулад, 
Бииллдҗ, дууллдҗ бәәцхәнә. 
Большевикүдт дарх болад, 
Байр кеҗ сууцхана. 
Зәрмдән күүкд улсин 
Җаагсн дун соңсгдна. 
Зәрмдән һазра нуһсд 
Җиврән сарҗңнулад ниснә. 
Кулешов Эрнҗән нөкдмүдән 
Көлгинь көтлүлҗ дахулад, 
Харулд бәәсн улсиг 
- Хәрхмт, - гиҗ сулдхв. 
Хашан үүдиг тәәлчкәд, 
Харңһуд белдчксн Аакуд 
Хурдн төөлтә кеерин 
Хазарин җола атхулв. 
Дөрвн мөртә күн 
Довтлад һарад одцхав, 
Харңһу сөөг буулад, 
Хаалһ хәәһәд хурдлулцхав. 
Арвн мөртә хазгуд 
Ардаснь дахн көөв. 
Хаалһан хайчкад Ааку 
Хаҗиһәд һарад одв. 
Салаһур хаҗиһәд орчкад, 
Соңсад, чиңнәд зогсцхав. 
Хазгуд мөрнә хурдарнь 
Хаалһар өңгрәд һарцхав. 
АРВДГЧ ДУН 
Семилетов гидг генерал 
Сө, зөвәр ора, 
Буурл әәмгин захур 
Бултад, шидрдәд ирв. 
Тавн зун хазгта 
Тавн теегин товта, 
Арвн пулемет ачсн 
Аарглад әмтиг бүслв. 
Сөөни дуусн әәмгәр 
Шунҗ улачудыг туув, 
Өвгд залусиг цуглулад, 
Өрлә алхар шиидв. 
" Көдлмш " кесн цаһачуд 
Көл-Һаран тинилһҗ, 
Амрх седкл орад 
Адһм угаһар унтцхав. 
Әәмг үксн юмншң, 
Ә-чимән һархш, 
Хая-хая уульңнад, 
Хотна нохас хуцлдна. 
Тов, пулемет зогсчасн 
Түүрм бәәсн һазрур, 
Тавн мөртә күн 
Тедүкнәс довтлад аашна. 
Генткн " ура " гилдәд, 
Гермүдүр дәврәд хәәкрлдв 
Хаалһ керчәд гүүлдсн 
Хазгудыг сөргәд чавчцхав. 
Бу, пистулын дун 
Бомб хаһрлһнла негдв, 
Буденный дөрвн нөкдтәһән 
Бутхучад цаһачудыг чавчв. 
Хувцан тәәлчксн цаһачуд 
Хутхлдад, үүмәд одцхав, 
Көл нүцкн гүүлдәд, 
Кеегшән һарч зулцхав. 
Тавн мөртә күн 
Тавн зун хазгиг 
Ухаһинь тавгтнь орулад 
Уралҗ хәәкрәд үүмүлцхәв. 
Түүрмин үүдиг хамхлхла, 
Тәв шаху күн 
Буденныг таньчкад, цуһар 
Байрлад, уульлдад одцхав. 
Түүрмд суусн улста 
Буденный эцкнь бәәҗ. 
Тамтрад, көвүһән теврәд, 
Байрлад бас уульв. 
Кесг бу, пулеметмуд 
Теегин товмудта хамднь, 
Көлгдинь зүүлһәд Буденный 
Теегүр авч һарв. 
Теегин цевр салькн 
Тергд угтад үләв. 
Өр шарлад ирв. 
Өвснә үнр һарв. 
Дөрвн мөртә күн 
Довтлад өмнәснь аашна. 
Болһаһад Буденный хәләв, 
Баатр Аакуһан таньв. * * * 
Хәәртә мини умшач, 
Хавр гисиг меддвт? 
Хамдан хоюрн йовад 
Харвад шинҗлҗ хәләй! 
Хорн җиң киитн 
Хамр, чик чимкнә. 
Хурц салькта шуурһн 
Хорма, хавсар үләнә. 
Өлн-өнчн күн 
Өвдгән хавчад бөгчинә, 
Үвл зооган кеһәд, 
Өрч-бөөр хатхлулна. 
Хавр шидрдәд ирхлә, 
Хату цасн җөөлднә, 
Мөрн терг даадг 
Мөсн шуурад эвдрнә. 
Салькн өмн бийәс 
Серд гиҗ үләнә. 
Сәәхн нарна толян 
Сала, нуурмудар гилвкнә. 
Цасн сүүрәрн урсад, 
Цомгуд дүүрәд мелмәнә. 
Цувлһн хаалһар, ташуһар, 
Цувад усн гүүнә. 
Цувлдҗ гүүсн усн 
Цуг салас орна. 
Шивә эргс урсхад, 
Шуугад һолур гүүнә. 
Нарна толяснь гилвклдәд, 
Наадад, җиргәд йовцхана, 
Ноһан, әмтн цуһарн, 
Нарнд, хаврт әмлцхәнә. 
Бөгчисн нурһн тининә, 
Бий махмуд амрна, 
Чееҗ серд гинә, 
Цевр аһар киилгднә. 
Һазра шовуд дууллдна, 
Һазр саналдҗ амрна, 
Көкрәд тег уняртна, 
Көк ноһан намчрна. 
Хәәртә мини умшач, 
Хавр иим биший? 
Хәрнь үүнәс өвәрцән 
Хавр бас бәәнә. 
Әрәсән ик нутгин 
Әмтнә зөвүр-зовлңнь 
Әрәсән һазрин кемҗәнәснь 
Әәмшгтә ик билә. 
Ик һазр зовла, 
Ик һазр түңшлә, 
Ик һазр гиинлә, 
Ик һазр уульла. 
Орсин хаана йоснь 
Олна түүрм билә. 
Октябрин революцин күчәр 
Ораһарн көлврҗ тусла. 
Келн, чирә зүсәрн 
Күүнә болдган уурцхав, 
Орс орна көдлмшчнриг 
Олн угатьнр дахцхав. 
Хавр! 
Хавр эн! - Хәләһит! 
Күмн-әмтнә хавриг 
Көдлмшч улс ирүлв. 
Даргдсн, даҗргдсн әмтн 
Деегшән толһаһан өндәлһв. 
Октябрин нарна герлд 
Олн-әмтн байрлв. 
Орс ик нутгин 
Олн келн улс 
Хәәртә Лениниг дахҗ, 
Хавр делгрүлҗ ноолдв. 
Күмн-әмтнә тууҗд 
Күчтә хавр эклв. 
Күч-көлсчнрин иньг - 
Күңкл Ленин һардв. 
Большевикүдин һал кермнь 
Бутхучад дольга керчв. 
Бум-түмн әмтнә Байрта хаалһнь секгдв. 
АРВН НЕГДГЧ ДУН 
Зөвәр гергд үүмлдв: 
- Залусасн ард үлдхшвидн, 
Зовлң үзв чигн 
Залуслаһан хамдан йовнавидн. 
Залуслаһан хамдан йовнавидн.
Хот-хоолан ачлдад, 
Хувц-хунран өмслдәд, 
Цар, мөрән зүүлдәд, 
Цүврлдәд, нүүлдәд бәәцхәв. 
Көлгн уга улснь 
Күүкдән теврәд һарцхав, 
Күүнә тергд дахлдад, 
Күүтр, әәмгүдәсн зулцхав. 
Һарсн-төрсн бәәрнәсн 
Һарад йовхд зовлңта. 
Төгәлңгәс цаһачудын аашлһнь 
Түүнәс ик әәмшгтә. 
Туһлмуд экмүдән геечкәд, 
Төөрәд, мөөрлдәд йовцхана. 
Хуурмг тиим үкрмүднь 
Хәрү герүрн зулцхана. 
Сал һолын партизанмуд 
Сүртә кевәр мордцхав. 
һашун станцин өөр 
һурвн хонгтан цуглрцхав. 
Зимовникә, Мартьма улс 
Зөрлцәд негддг болцхав, 
- Буденнур одҗ йовнавидн. 
Бидн Буденнур, - гилдв. 
Зимовник Гашун хоорнд 
Зуслңгар һарсн улсшң, 
Кесг миңһн әмтн 
Көлгәрн, бүләрн цуглрна. 
Тег көкрәд уняртна, 
Теңгр цевр җилмәнә, 
Теегин салькн зәрмдән 
Тесч ядад әмсхлнә. 
Туула зәрмдән босчкад, 
Хойр көлдәд хәләчкәд, 
Тулҗ ишкәд бөгчхлзәд, 
Хольҗад, зулад одна. 
Товин төгән өөр 
Тавн бичкн көвүн 
Тагчг, эс медсәр 
Товин сумар наадцхана. 
Эдниг наадҗ бәәсинь 
Экнрнь генткн үзчкәд, 
Хараһад, чикмүдинь мошкад, 
Хәрү тергнүрнь көөцхәнә. 
Нег көркхн гергн 
Нилх күүкән теврчксн, 
Көвүһән товин өөрәс 
Көөһәд хошурн хәрүлв. 
Товин сумна авдриг 
Түлкәд һарһад авчкад, 
Күүкндән көкинь өгхәр 
Көркхн гергн суув. 
Көвүнь тергндән күрчкәд, 
Көвүд өөрән цуглулв. 
Бууһин сумиг хавтхасн 
Байрлад һарһад үзүлв. 
Тергнә төгән нүкнд 
Тер суман дүрчкәд, 
Хадас алхтаг авчкад, 
Хах болҗ шиидв. 
Сумна гиҗгтнь хадасиг 
Санамр бәрҗ бәәһәд, 
Алхар цокчкад көвүн 
Аман аңһаһад зогсв. 
Сумнь хаснла әдләр 
Хагдад хаһрад одв, 
Сүрдсн өөрк көвүднь 
Хәләл уга зулцхав. 
Хагдсн сумна халаһаснь 
Халун утан бүргв. 
Хәләҗ бәәһәд көвүн 
Хагшад, тогляд одв. 
Хагшад, тогляд одв. 
Сумн хамаран одснь 
Санхнь-санхнь медгдхш, 
Бичкн нөкдмүдән цуглулад, 
Бийән бууляд баатршв. 
Баатршч бәәсн көвүг 
Бадин көвүн Харти 
Бичкн толһаһинь иләд, 
Бууляд таалҗ бәәнә: 
- Бичкнәсн иим зөргтә 
Баатр күн болхмжлч! 
Сән, сән көвүн, 
Соңсчанчи, кенәхнәвч, көвүн? 
Көвүн Хартиһүр шилтәд, 
Керсү нүдәр хәләв. 
- Көврлән күүтрәсв, - гиһәд 
Кирцәд таньсн болв. 
Көврлән партизан цуһарн 
Кануков Хартиг меднә, 
Көврлән күн болһнас 
Кануковиг зәңгәр таньна. 
Холас, мөргнә цааһас, 
Харңһу сө өөрдв. 
Хагсу салькн көндрҗәһәд, 
Хонган хәәһәд әрлв. 
- Күүкд уга бийм 
Дегд дуртальв эднд, 
Күүнә күүкд үзхләрн, 
Дурлад таалад һарнав … 
Дән чилх … тогтнхвидн. 
Дәәр эдгх, күүкд 
Сән җирһл үзцхәх, 
Сансарн бәәдг болцхах … 
Хартин чееҗнь бүтәд, 
Саналдсн болад одв. 
Хавтхасн тәмк һарһад, 
Хустг хусв, киилв. 
Хартитә күүндҗ суусн 
Хар-улан хальмг 
Хамарань - лавта медгдхш, 
Холакшан хәләсн болна. 
Харти нөкдиннь бәәдләр 
Хамдан уха туңһалцв. 
- Хамаран хәләҗ бәәнәч, 
Хотн, әәмгән санҗанчи? 
Хар-улан Ааку 
Хәврһдән Хартиһүр хәләчкәд, 
Хар уга седкләр 
Хартид селвглсн болв: 
- Җөөлн зүрктәлч, Харти, 
Җөөлн хәләцтә нүдтәч. 
Җирһлин төрәс урд 
Җидән, үлдән чацһлыч. 
Келхәр седдг болхла, 
Келх юмн далал, 
Келхд, мини гергм, 
Күүкдм гертән үлдцхәв … 
Ааку Хартишң бас 
Адһсн болад, хавтхасн 
Татад һарһад авв, 
Тәмк биш - зург: 
Хальмг гергн дунднь, 
Хойр талнь зергләд, 
Хальмг күүкд зогсчана, 
Хоюрн инәлдҗ бәәцхәнә. 
- Мини хойр үрншң, 
Миңһн сай күүкдт, 
Минь эн ноолданд 
Мөн җирһлинь олхвидн. 
Мөрән һарад тоххлам 
Мини хойр күүкдм 
- Маңһдур ирвчи? - гиһәд 
Мөшкәд, сурлдад бәәцхәв. 
Экнь күүкдән әәтрүләд, 
- Э, э, не, - гиһәд, 
- Эндр ирхмн, - гихләг 
Эргәд хооран һарцхахшл … 
Негл медәтә күүншң, 
Негнь эн зургиг, 
Холагшан йовҗахиг медчкәд, 
- Хавтхлчк, - гиһәд өгв. 
Хойраһинь таалад үмсхлә, 
Санан орсн кевтәһәр 
Хоюрн экән дахулад, 
Шугшад уульцхадгинь келхнчнь … 
* * * 
Зимовник балһсн талас 
Товмуд күрҗңнәд бәәв. 
" Зуслң " дунд дәкәд 
Товин сумд хаһрв. 
Амрлһнд хооран һарсн 
Ааку Харти хойрт 
Атакд белдтн гисн 
Адһмта зәнг ирв. 
Хойр цагин сулдхвриг 
Хоорндан күүндврт һарһсн 
Хойр хальмг командирмүд 
Харңһу сө салцхав. 
Харти мөртә эскадроһан 
Дуудҗ, цуглулҗ белдв. 
Харңһу сөөһин туршарт 
Дөрәһән сулдххан уурв. 
Ааку эврәннь эскадроһан 
Адһҗ бас мордулв. 
Ахр сөөг чилтл 
Аврлт угаһар ноолдв. 
Өр цәәҗ йовла … 
Өнцг харс гисн, 
Адһмта зака Буденнас 
Ааку дәкәд авб. 
Цаһачуд улачудыг бүсләд, 
Царицинүр һардгинь таслхар, 
Цергиннь күчтә-күчтәһинь 
Цувлдулад-цувлдулад тәвцхәв 
Нөр уга бийнь 
Нүднь хурцар хәләв, 
Һашуна мөргн деернь, 
Һәрдшң, Ааку зогсв. 
Барун таша деернь 
" Браунинг " пистул үзгднә. 
Барун һартнь гилвкәд, 
Бинокль бас үзгднә. 
Зүн таша деегүрнь 
Зөвәр утар өлгчксн 
Цаһан мөңгн иштә 
Цергә үлд үзгднә. 
Эмәлин өмнк бүүргәс 
Элкәрн мөрнлә шүрглдәд, 
Мөртә цергин бу 
Мелмәһәд карабин унҗна. 
Мөртә цергин өмн 
Мөөрсән, зооһан үзүләд, 
Мөрнь эргәд дуһрад 
Медмҗ угаһар наадв. 
Мөрнь толһаһарн наадв, 
Мөрнь туруһарн теев. 
Мөрнә амнаснь көөсн 
Моһлцград, моһлцград һарв. 
Деернь суусн эзнь 
Дөрәһәрн тулад зогсна. 
Мелмһр улан кенчр 
Махлан маңнаднь көндлцңнә. 
Махлан маңнаднь көндлңннә. 
/ Хар сахлнь атиһәд, 
Халх деегшән давшна. 
Хойр хар нүднь 
Холд гилвкн, харвна. 
Бинокляр холас хәләхлә, 
Бичкн, салан һуульд, 
Бултңһуһар мөртә хазгуд 
Белдҗ бәәснь үзгдв. 
Һацата бичкн будн 
Һазр деегүр элкднә. 
Хонхан сольх һазр 
Холагшан хәәсн болна … 
Мөртә цаһачудын ардаснь, 
Мөргнә цаад ташуһаснь 
Цагачудын довтллһинь үдшәд, 
Цөөкн товмуд халдв. 
Аакун эскадрона өөр, 
Агчмд зурһан сумн, 
Адһар, бәәр булалдад, 
Асхрад, хагдад одцхав. 
Эндәснь Буденнын товмуднь 
Экрәд, экрәд күрҗңнлдв. 
Салан һууляс цаһачуд 
Сарсалдад һарад ирцхәв. 
Нарна герлд үлдснь 
Нәрң ирәрн гилвклдв. 
Нигтәр довтлҗ йовад, 
Неҗәдәр зергләд җивлдв. 
Тал дундаснь цоонглад, 
Толһаһан мөрнд халхлад, 
Дел дерлчксн офицернь 
Довтлад һарад ирв. 
- Мини ардас, уррр-ааа … 
Мөрән һәрәдүлн хәәкрчкәд, 
Ааку һарһчксн үлдән 
Адһад хүрүлн заңһв. 
Адһад хүрүлн заңһв. 
/ Ардаснь эскадронь бүклдән 
Аакуһан дахад дәврв. 
Хойр мөртә церг 
Хольгдад, үүмлдәд одв. 
Мөртә цаһачудын офицеринь 
Мана Ааку амдв … 
Мергн үлдин шүрүнд 
Мөрнәсн офицер хольврв. 
Медмҗ угаһар, хәврһәснь, 
Мөрнәннь аминь аңһлзулад, 
Мана Аакуг чавчхар 
Мангатов хальмг аашна. 
Көвүдә Амтян Шарапов 
Көвкәҗ, хәәкрҗ йовна. 
Агчмд Ааку хойраһинь 
Амдад хәрү сөргнә. 
Хойр хальмг офицермүд 
Хәрү эргҗ зулцхав. 
Аакун хурц үлдәс 
Әмән авч һарцхав. 
Хуучн шин хойр 
Хоорндан ноолдҗ йовна. 
Хойр мөртә церг 
Хаалһ булалдҗ зөрлцнә. 
Хәәкрәд орсн цаһачуд 
Хәрү шармгдад туугдцхав. 
Гелңгәхнә Канттин хотнур 
Герән темцҗ зулцхав. 
Җирд гисн зәңг 
Җивртә шовун мет, 
Хальмг әәмгүд болһнар 
Хурдар нисәд төгәлв. 
- Буурлас бас хальмг 
Буденнта йовдгҗ гинә. 
Мөрәр сөргәд чавчлһндан 
Мергн болдгҗ гинә … 
АРВН ХОЙРДГЧ ДУН 
Нанд келхм дала, 
икнь ирчксн, 
Үгин чинртәһинь келҗ, 
Үннә утхинь./ Цаг, җирһл иим, 
Цуг насна селгән 
Ирх болзгтан ирх. 
йиртмҗин йоснь тиим. 
Үрн-садн олн. 
Үй-үйәрн дамҗх. 
Ачнр-җичнр улм 
Айта сәәхнәр җирһх! 
Ухань икдәд, өсчәнә. 
Урмд-зөргнь немҗәнә. 
Җивр урһад нисчәнә, 
Җирһлнь яахнь кемҗәнә? 
Келгдәд уга тууҗ 
Келн деерм шахлдна. 
Болш уга нууҗ, 
Бийим оньдин дахлдна. 
Зүүдндм бичкндкм орна, 
Зүрким теслх бәәдлтә. 
Чееҗ бүтәҗ дарна, 
Цугинь келчкхлә - сәәдлтә. 
Ээҗин дунчн харһх, 
Эцкин тускар сангдх, 
Хальмгин тууҗ сергәгдх, 
Хәәртә Әрәсә магтгдх. 
Дендә аавм дәкәд 
Деернь улм сангдх, 
Тууҗд туслх эгчм - 
Туташ нүдндм үзгдх. 
Барванцгин хотн, бичкндкм, 
Баглрад өмнм эрвлзх. 
Чоки һаһан, чикндм 
Чиңнгдәд, дунь соңсгдх … 
Дуулый, умшач, шинәс. 
Дурта дууһан эклтн. 
Шүлгүдим угтҗ нанас 
Шуудтнь умшч эзлтн. 
Баатр Улан Цергт 
Буденна нерн алдршх. 
Арг Улан Хоңһршң 
Аакун нерн өөдлх. 
Мөрнә сәәниг, хурдниг, 
Мөшкҗ шүүһәд унцхах. 
Зөрлцәд ирсн хортыг 
Зөрҗ цокад унһах! * * * 
Зәрмдән, унтсн цагт, 
Зүүдндм тодрха үзгдәд, 
Олн-әмтндән нерәдсн 
Омгта шүлгүд җирилднә. 
Мөртә күн довтлад йовна, 
Мөргн деер һарад ирнә. 
Ут хаалһд орҗ одсн, 
Урлдҗ йовх янзта болна. 
Уул деер һарад ирнә, 
Уулын дава һатлад одна. 
Уулын беләрнь довтлад йовна, 
Һолын көвәд күрәд ирнә. 
Һолыг эгцднь һатлад һарна. 
Шин хаалһ ургшан сунна. 
Шар нарн уралан дуудна. 
Зовлң хаалһдчн зөрлцдг болхла, 
Зовҗ бичә һунд гинәв. 
Чидлдән нәәлҗ күчән һарһҗ, 
Күчр дәәсиг күрзәр дарҗ, 
Цааранднь зөргтәһәр 
Цаһан хаалһдан 
Цеврәр орҗ, 
Олн үрдүдтән туслҗ, 
Олн дундан җирһҗ 
Нерән цеврәр хадһлыч, 
Нарт-делкәд мөңкрич! 
Мини зүркнә зөвүр минь, 
Мини седклим байр минь, 
Мини кишгин булг минь! 
Тууҗин туршарт чамтаһан 
Түмн җилдән йовхв. 
Дорас өссн дүүнртән 
Дуунднь орҗ ирхв! 
Тер цагт нерн мини 
Талдан улста келгдх, 
" Теегин үрн " поэм минь 
Таңһчдан оньдин үлдх. 
Бичә намаг бурушха, 
Бийән буульҗ бәәхшив. 
Хальмгин нериг холд, 
Халурхад соңсхҗ йовлав. 
Ээҗ-теегән альднь чигн 
Эңкрлҗ, магтҗ йовлав. 
Ээҗ өргн теегиннь 
Эңкр үрнь болҗанав, 
Зүүднд орсн шүлгүдән 
Зүркнәм цоклтнь гиҗәнәв. 
Олна дундас йилһсн 
Онц иньг чигн бәәдмн. 
Иньгтән күрч ядад, 
Иим шүлгүд илгәдмн. 
" Теегин түргн 
Салькн болад, 
Терзәрчнь орад 
Ирсүльв. 
Сөөни өрәлинчн 
Зүүдн болад, 
Санандчн оньдин 
Орсульн " 
* * * 
Аакун туск поэмин 
Арвн негдгч бөлгнь, 
Гашунас цаһачуд тарад 
Гелңгәңкнүр зулсиг товчлла. 
Җирд гисн зәңг, 
Җивртә шовун мет, 
Хальмг әәмгүд болһнар 
Хурдар нисәд төгәллә: 
Буурлас бас хальмг 
Буденнта йовдгҗ гинә, 
Мөрәр сөргәд чавчлһндан 
Мергн болдгҗ гинә " * * * 
Кесг зун күн 
Күчр бүслврт орчксн. 
Сар үлү цагт 
Сүркә кевәр дәәллднә. 
Мартьмин селәнд бүслгдсн 
Манахсиг сулдхх кергтә. 
Мөрн цергәс зөргтәһинь 
Мартьм талакшан йовулхмн. 
Көврлән һолын амнд, 
Көвүдә әәмгин хаҗуд, 
Тагт, һатлһ булалдад, 
Туллцад цергүд чавчлдв. 
Улана Мөртә церг 
Уралан зөргтәһәр дәврв. 
Аакун толһалсн эскадрон 
Атакин җиднь болв. 
Хурц үлдин ирнь 
Халун нарнд гилвкв. 
Цаһачудын мөртә церг 
Цусан асхҗ бәрлдв. 
Цаг деернь күрч, 
Цаһачудын бүслвриг теслҗ 
Буденный Мөрн цергәрн 
Буучад орад ирв. 
Күчтә дәврлһни ашт 
Күүчгдҗ цаһачуд цухрв. 
Бүслврәс сулдсн Мартьминкн 
Байрта эврәксән тосв. 
… Әәмшг зуг ик. 
Әәмгәрн Мартьм көндрнә. 
Өлг-эдән ачлдад, 
Өмнәгшән - Көврләгүр нүүлднә. 
Мөртә цергиг дахлдад, 
Малмуд бас мөөрлднә. 
Көгшд, бичкд, гергд 
Көлгн деер хәәкрлднә. 
Цармуд, мөрд, темәд - 
Цугинь авч һархмн, 
Цаһачудт үлдәҗ болшго, 
Цуһар маднд кергтә. * * * 
Сальск селәдин партизанмуд 
Салын амнд цуглрв. 
Телтршдг арһ тасрсн, 
Тагтынь цаһачуд теслчксн. 
Деерән өмссн хувцарн 
Дөрвн зүсн зүүдл … 
Үкр, темәнтәһән хольгдсн 
Үзгдәд уга нүүдл. 
Царицын талагшан цуһарһинь 
Цуглулҗ авч һархар, 
Арвдгч әәрмтә негдүлхәр 
Арһ-кемҗә авсн, 
Коммуна партин элч 
Климент Ворошилов ирсн, 
Күчн-зөрг гидгиг 
Күн болһнд немсн. 
Сулдхврин төлә ноолдсн 
Сальск селәдин партизанмуд 
Салан һатлхин төләд 
Салан тагтлх кергтә. 
Эмгд, берәд, күүкд 
Эврәннь күлтиннь хормад 
Элс, чолу зөөлдҗ 
Эн тагт тәвлцв. 
Темән, цар тергдт 
Төмр-шавр ачлдҗ, 
Төмр хаалһин тагтыг 
Тосхх зөвтә болв. 
Күн төрлтнә тууҗд 
Келгдәд уга тосхлт. 
Буучад, күүчәд һатлх 
Боодг уга босхлт. 
Хальмгуд дунд зәрмдән 
Хартин дун соңсгдна. 
Дун альднь болвчн 
Дөң-тусан күргдмн. 
" Хәрин хол һазртнь 
Ханядн-тому угаһар 
Хань-нөкдән геелго 
Хәрҗ ирх болтн. 
Дөрвн үзгин дәәсиһән 
Дөрә доран дария, 
Алтн җолаһан эргүлҗ 
Аавиннь һазртан ирия! " 
АРВН ҺУРВДГЧ ДУН 
Әрәсән олн-әмтиг 
Әәлһҗ, алҗ-булхар, 
Хаана хуучн йосиг 
Хәрү ормднь тәвхәр. 
Харалта йос харсачнр, 
Хазгин деед толһачнр, 
Юуна төлә дәәлдҗәхән 
Юмнас түрүнд медсн. 
Төрскн теегин аһуһар 
Түүмр асаҗ боссн, 
Деникин генералта негдсн 
Данзн Тундутов нойн. 
Арвн доладгч җилд 
Андһаран өгч сулдсн, 
" Советин йосна өмнәс 
Сөрлцхшв " , - гиҗ үглсн, 
Тууҗиг меклхәр Краснов 
Теңгин одмн болсмн, 
Смольндк андһаран мартсн, 
Санана мууһинь зүүсн … 
* * * 
Бүсцәһән тек сахлта, 
Бүрисн согту хазгуд, 
Сал һатлад һарчахла, 
Седкл амрх гиҗәсн. 
Деед станчсин цаһачуд 
Дегдләд, дөгҗ одцхав. 
Буденна цергиг күүчхәр 
Буслҗ авхар довтллдв. 
Хойр сар дундурт 
Халун салькнд зовҗ, 
Ундасх, өлсхиг үзҗ 
Уралан салынкс зүтклдә. 
Малмуд урдкшң мөөрлднә, 
Мөрд зәрмдән инцхәлднә. 
Темәд оркрад уульлдна, 
Теегт нохас хуцлдна. 
Нөр-амрлһн угаһар 
Нүүдлән харсх кергтә. 
Дөрвн талас довтлсн 
Дәәснлә дәәлдх зөвтә. 
Аакун мөрн полкнь 
Атакин олнднь орҗав. 
Котельниково балһсиг сулдххд 
Күчр дәәллдәнд чавчлдв. 
Салынкс Жлобта негдхләрн 
Сүркә күчнд хүврв. 
Царицын балһснд шидрдәд, 
Цуһар күрәд ирцхәв. 
Садовк, Цаца селәдәр 
Сальскинхн невчк амрлдв. 
Күүкд-шуухдан асрлдв, 
Кир-нуһудан уһалдв. 
Салынкс Арвдгч әәрмд 
Салшго әңгнь болв. 
Баатр мөрн цергт 
Буденный Аакуһан дахулв. 
* * * 
Дәәнд һалынь немәд, 
Деннкинд Антантас дөңнлдв, 
Краснов одмн Германяс, 
Кайзерәс дөң авб. 
Цаһана тавн полк 
Царицынүр негдәд дәврв. 
Арвдгч улан әәрминкн 
Амдҗ авад дәәллдв. 
Октябрин җилә өөнд 
Омг-зөрг икдв. 
Буденна Мөрн цергт 
Байр-җивр урһв. 
Цаһачудын тавн полкнь 
Цугтан чавчгдад чилв. 
Данзн Тундутовин цуглулсн 
Дөрвн эскадрон тарв. 
Ааку амдад довтлв, 
Ардан сөөвңгүдән дахулв, 
Сүртә-зөргтә күүг 
Сумн авдм биш. 
Данзн нойн күцгдхш, 
Даңгин өмн зулна. 
Дөрвн дахул мөрдән 
Даранднь сольҗ унна. 
- Зогс! - гиҗ хәәкрәд, 
Зәрм зулсинь күцәд, 
Зер-зевинь авчкад, 
Залһад мөрдинь келкчкәд, 
Ааку дөрвн күүг 
Ардаснь тууһад һарв. 
Эврәннь штабурн эн 
Эдниг авад ирв. 
Дөрвн цаһачудыг үзчкәд, 
- Дорнь чавчхмн, - боллдад, 
Олн күн хәәкрлдв, 
Өшә некҗ уурлдв. 
- Бичкә һар күртн! 
Буденна закан бәәнә. 
Гемтә, бурутаһан медхлә, 
Гер-гертнь хәрүлчктн! 
Советин йоснла ноолдснь 
Санан-седклән сольтха, 
Учр-утхинь тоолҗ 
Улан Әәрмд ортха … 
Цергин ахлачин келсәр 
Цаһачудла Ааку күүндв. 
Теднә уңглань таньлдв. 
Тууҗин тускар күүрлв. 
- Цевднәнкнд сурһулин багшар 
Цөөкн җилд көдлләв. 
Тундутов нойн ирхләг 
Терүг дахад мордлав. 
Ода таднд бәргдәд, 
Өмнк-ардкан тоолҗанав. 
Буденна Мөрн цергт 
Би андһарлҗ церглсүв … 
Алин күн келҗәхнь 
Аакуд сән медгдв. 
" Нутгтан багш йовснь 
Нойнд яһҗ меклгдсмб? " 
Көтчнрә нег залу 
Көөрч довтлҗ йовла. 
Күцәд маляһар цокхла, 
Көл алдҗ хольврла. 
- Нойна медлд йовата 
Нойнанкн яста күмб. 
Хальмган харсхм гихләг 
Харалта нойиг дахлав. 
Тана өмнтн, Ааку, 
Танас әәһәд суунав, 
Әмд тәвхлә - таниг 
Әәмг болһнд магтсув. 
Ут хаалһан санхмн, 
Улан Цергт мордхмн. 
Эн санан-седклән 
Элгн-садндан тархасув … 
Черкс маңһд хойрнь 
Чирә-зүснь хүврчксн, 
Аакун ам гетсн 
Алң болҗ сууцхана. 
- Буру хаалһд орҗт, 
Бүүргсн Данзниг дахҗт. 
Тундутовта - кишг уга, 
Тундутовта - харңһу там … 
Иигҗ эднд Ааку 
Иткл-үн келв. 
Дөрвләһинь хәләҗ сууһад, 
Дотрнь һундл төрв. 
" Кедү иим,, улсиг 
Краснов, Деникин меклв. 
Зун, миңһн, түмн 
Зовлңган иигҗ үзв? " 
- Чееҗдән йос хадһлсн, 
Чи, сурһулин багш. 
Чамаг Данзнур кен 
Чидл һарһҗ көөв? 
Эн һурвнчн медрләрн 
Элвг юмн уга. 
Эдн меклгдв гихләг 
Эдниг иткҗ болхмн. 
Чамаг иткхд күчр, 
Чамаг харлх учр … 
Ца-цааһасн һарна, 
Цаадк тоолврнь тәрнә. 
Багш бурутаһан медҗәнә, 
Бирд тәвәд уульҗана. 
- Буруһим тәвҗ өгтн, 
Би андһаран өгчәнәв. 
- Арһнь тасрад зогсхларн 
Андһаран өгдгүднь дала 
Өргндән усн күрхләг 
Өөмдгиг ноха дасдмн. 
Тана Краснов инрл, 
Толһаһан цокҗ өвдгләд, 
Смольный өргәд - Пиитрт 
Советин йоснд мөргсмн. 
" Дәкҗ дә босхад 
Дәәллддг болхла, би, 
Краснов гисн нерән 
Күрзәр һазрт дарулсв " 
- Иим андһаран өгәд, 
Итклин цаасан авад, 
Теңд ирчкәд Краснов 
Түмн церг босхв. 
Тиигхд хачксн болхла, 
Теңд ирдгнь тасрсн, 
Теңгә хазгудын кесгнь 
Теншго бәәснь лавта. 
Тана цергин толһач - 
Теңгә одмн Краснов, 
Тадниг һалд орулад, 
Тараһад алҗ йовна! 
Тууҗ, хальмгин тууҗ, 
Таанр меддвт, угавт? 
Хаана йосн гидгтн 
Хар там бәәсмн. 
Җилв-бахан хаңһаҗ, 
" Җаңһран " " көөркс келҗ, 
Җигтә җирһл зүүдлҗ, 
Җил болһн күләҗ, 
Иргч җирһлдән зәрмдән 
Итклән гееҗ, зовҗ. 
Хань-нөкд харһхла, 
Хаана өмнәс боссмн. 
Зәәсңгин даҗрлһн икдхлә, 
Зә-завсринь гетҗәһәд, 
Адуч Шар Шалвурк 
Азд зәәсңгән күлҗ. 
Мөрн деерән һанзһлад 
Мөстсн Иҗлд ирҗ. 
Мөс цоолад Шалвурк 
Муульта зәәсңгиг хайҗ. 
Хортн чидлтә гиҗ 
Хооран цухрҗ өгдго, 
Оньдинд уралан довтлдг 
Омгта баатр бәәҗ. 
Хаана йосна өмнәс 
Хальмгуд ноолдад йовата, 
Ода холын хаалһдмдн 
Октябрин нарн көтлх, 
Сурһулин багш, чи, 
Соңсчанч, угай, намаг. 
Соңсад, сәәнәр товчл, 
Санан-селвгтәһән зөвчл. 
Мадниг кезәнәһә яармд, 
Малла әдл хулдҗала. 
Туула көөдг нохаһас 
Тедн дольчкдг биләхн. 
Ода шин тууҗ 
Октябряс авн эклв. 
Советин йосн тогтв, 
Сулдхврин нарн мандлв. 
Минт күүһән бидн 
Медҗ бәәнәвидн эндр. 
Мана тугмдн - Ленин. 
Мөңк кишгмдн - Әрәсә. 
Буденна өгсн даалһвриг 
Би таднд келчкүв. 
Улан Цергт мордх 
Улс бәәхлә йовултн. 
Цаһана цергт йовсдан 
Цугинь герүрнь дуудтн. 
Күн болһнд бичәд, 
Көлгтә, үлдтәһинь хәрүлтн … 
Дөрвн күүнә тиигхд 
Дотр ухань сарулдҗ, 
Әәмг-нутган төгәлхднь 
Әәмшг уга болҗ. 
Ааку кесн күүндврән 
Ахлачдан одад келв. 
Күүндврин хөөн баатрин 
Күчн, зөргнь немгдв. 
АРВН ДӨРВДГЧ ДУН 
Хальмгуд дуулҗах бәәдлтә, 
Холын айс соңсгдна, 
Һарсн һазран санад, 
Һундл төрҗ дуулҗану? 
- Долда кер мөрн минь 
Доран өсрн цеглнә, 
Долда бичкн Цаһан бер 
Домгта дууһан дуулна … 
- Төөлтә кер мөрн минь 
Торч ядад альвлна. 
Торч ядсн Цаһан бернь 
Төрл бәрлдхәр адһна … 
Кезәңк цергә дун 
Кеерәд һарад ирнә, 
Хальмг олна тууҗиг 
Халурхад, давтҗ йовна. 
- Сөм-яла хамртала 
Пранцузлань-вай, 
Сөрглдн-яла бәәҗлә 
Чавчлдлальв-вай … 
Дурна, цергин дуунла 
Дуунаннь айсинь негдүләд, 
Өнчн күүнә дун 
Өөрхнд соңсгддг болна. 
- Нарт-делкәд төрсн 
Нандан җирһл өгит. 
Олн дунд төөрсн 
Өнчдән хәлән йовит … 
Улан баатрмуд дунд 
Урн үгин үндснь, 
Хальмгин шин шүлглән 
Халун һалд төрсн. 
Дууна чинрнь ик. 
Дурн төрхлә, дуулгдна, 
Байр учрхла, дуулгдна, 
Бий зовхла, дуулгдна. 
Цергин туг болад, 
Церг ардан дахулна, 
Дәәнд уралан довтлхла, 
Дәәсиг сөргәд чавчлцна. 
Зәрмдән " Җаңһр " соңсхла, 
Зөрг улм икднә. 
Мөртә Улан Церг 
Мөшкәд цаһачудыг цокна. 
Салынкс - орсмуд, хальмгуд - 
Сәәхн дууһан дууллдна. 
Буденный Ааку хойр 
Басл айстнь авлгдна. 
Хаҗуднь Ворошилов сууна, 
Ханлт Аакуд күргнә. 
- Дуулг, дуулг, дуулг, 
Дун зөрг немдмн. 
Генткн Ворошилов тагчград, 
Гейүрсн бәәдл һарв. 
Улан Цергин толһачнран 
Ухата нүдәр хәләв: 
- Бүкл Әрәсән күчиг 
Буслаев Васильмүд үзүлх. 
Олн зүсн дәәсдән 
Орс нутг дарх. 
Мана нертә бичәч 
Максим Горький бичләхн, 
Буслаев Василин монолог 
Бүкл делкә меднәхн: 
" Эх-ма, нанд … нанд … 
Икәр күч өгхинь 
Эргндән халуһар үләһәд, 
Цас хәәлүлх биләв. 
Һазриг төгәлңднь эргәд, 
Хаһлх биләв, хаһлх, 
Һазр болһнд балһсд 
Тосхад йовх биләв. 
Сад суулһад, өскәд, 
Чонҗ тосхад, босхад, 
Сәәхн күүкн кевтәһәр 
Һазриг улм кеерүләд, 
Эврәннь седкл туссн 
Келсн күүкнлә әдләр, 
Эңкрләд, теврҗ авад, 
Санан-седкләрн таалад, 
Өрчдән шахад, өргәд, 
Өөдлүлҗ бәрәд, зөргтәһәр 
Бурхна бийднь күргәд, 
Батлад келх биләв. 
" Хәләчклчн, чи, бурхн, 
Һазр ямаран сәәхн! 
Хәәрләд, Буслаев Васьк 
Ямр кевәр сәәхрүлҗ! 
Чи эн һазриг 
Теңгр талакшан тәвхләрн 
Чолун мет шивҗч. 
Би болхла - сәәхрүлчкүв! 
Хәләчклчн, чи, бурхн, 
Байрл нанта хамдан, 
Һазр нарна герлд 
Көкрәд, дүңгәһәд бәәнәхн. 
Белг гиһәд чамд, 
Һазриг өгчкх биләв, 
Бийдм зуг кергтә, 
Үнтә. Чамд өгшгов! " … 
Чирәнь улаһад, Ворошилов 
Чингдсн бәәдлтә болв. 
Халурхад умшсн шүлгнь 
Халун зүркд көндәв. 
- Һазаһин, дотаһин дәәснд 
Һазран өгхм биш, 
Бурхндчн өгхм биш. 
Буслаев зөв өгшго! 
* * * 
Өрүн асхн уга 
Үрглҗдән дәәллдән болата. 
Сө өдр уга 
Сөргн чавчлдан йовата. 
Кайзерәс дөң авад 
Краснов күчән немчксн, 
Царицыниг бүслҗ авхар 
Церг хамган көөһәтә. 
Арвдгч әәрмин цергчнр, 
Аһш балһсна көдлмшчнр 
Дурта балһсан харсч 
Довтлсн цаһачудла ноолда. 
Азд, һалзурсн хазгудыг 
Ааку цергәрн амдв. 
Тек сахлта хазгуд 
Тастан һаран өрглдв. 
" Дәәллдхшв " гисн докъяһан 
Дегц көгшд өгчәнә. 
Буденна хойр командир 
Байрлад күрәд ирнә. 
Хойр улан командириг 
Хаһад, унһаһад оркна. 
Муульта көгшн хазгуд 
Мөсн зүрктәдән тиигҗәнә. 
Зөргтә хойр командир 
Зеткрин үүләр алгдв, 
Мек һарһсн цаһачуд 
Мел чилтлән чавчлдв. 
* * * 
Цаһачуд үвләр һурвдад 
Царицын балһсиг бүсллә. 
Буденна Мөрн церг 
Бүсинь күчәр тесллә. 
Арвн йисдгч полкд 
Ааку командир болчкв. 
Аакун дәәч йовдлнь 
Алтн үлдәр темдглгдв. 
Цаһачуд фронтарн шармгдад, 
Цааран цокулад туугдв. 
Манц күртл зулад, 
Манцин телтр төвкнв. 
Цокгда йовҗ чон 
Цәәлзҗ шүдән ирзәдг. 
Цандг, нур олзлҗ, 
Цаһачуд дәәллдәд йовдг. 
Арвн йисдгчин хавр, 
Әвртә серүн цаг. 
Арвн йисдгч полкинкн 
Ә угаһар җивәд, 
Ик Буурла әәмгүр 
Ивтрәд орад ирцхәнә. 
Мөңк төрскн һазран 
Мөрнәсн бууһад үмслднә. 
Амрдг цаг уга, 
Адһх кергтә гиҗәнә. 
Цаһана штаб Чапракд 
Цаглань бәрхмн болҗана. 
Дөрвн миңһн күн 
Деникинә түүрмд суудг, 
Тедниг әмд деернь 
Түүрмәс сулдхх керг. 
Буденна Мөрн церг 
Бүклдән Чапрак темцв. 
Эльмтин күүтрмүд шүүрдхд 
Эскадронта Ааку өөрдв. 
Эн эскадрон бүклдән 
Эльмтин күүтрин улс. 
Төрл-саднь олн, 
Түрҗ-зүдҗ бәәх. 
Һурвн дуунад өөрдхлә, 
Һал хотнд үзгдхш. 
Һанцхн мөртә күн 
Һарад хатрад аашна. 
Эврәнксән гиҗ медҗәнү? 
Эңсәд дуулад йовна. 
- Зогс! - гиһәд оркхла, 
Зертәҗ одв нүднь. 
Хар-улан залун 
Халхарнь көлсн асхрв. 
Өвдгнь үйәрн чичрв. 
Өлсклң шүдднь тачкнв. 
- Безг чама бәрҗәнү, 
Буурла мини таньл. 
Өнчәр өссн чамд 
Одмна йосн юуньчньв? 
Цаһачудт меклгдсн хальмгуд 
Цаадкан тоолхнь яһдв? 
Хаана йос хәәһәд, 
Хамаран довтлҗ йовнач? 
Залун келнь ээдрәд, 
Зовлңган үзҗ зогсна. 
Аакуг үзн, таняд, 
Ардан хәләҗ уульна. 
- Эльмтүр бичә йовтн, 
Энд цаһачуд дүүрң. 
Хәрү эргәд, Ааку, 
Хооран һархм болвзгот. 
- Кедү күчн бәәхинь 
Кирцәд нанд келлчн. 
Нууһад, буру келхлә, 
Насан барснчн тер. 
- Хойр цаһан корпусин 
Хотын, хувцна обоз 
Хотн дунд дүүрң. 
Хазгуд нәәрлҗ бәәцхәнә. 
Назаров полковник намаг 
Нәәрәс һарһад көөв. 
" Кузьма Крючков " папиросиг 
Күүтрмүдәр хәәлһәд тәвб. 
Арһ бәәдг болхла 
Ардасн церг дуудтн, 
Альхна эрә үзгдтл 
Атакан та эклтн … 
- Һурвн дуунад Эльмт. 
Гермүднь харңһуд харвгдхш. 
Гер болһнур хошадар 
Генткн дәврәд довтлхмн. 
" Улачуд ирчкв! " - гиһәд 
Уха-сегәһинь алдулад, 
Маляһар цокад гертәснь 
Майдан талакшан көөтн! … 
Һарсн-төрсн хотан 
Һазаһин дәәснәс сулдхв. 
Гермүд болһнар орлдад, 
Гертәс цаһачудыг туулдв. 
Майдан деер Ааку 
Мөртә улсла зогсчана. 
Миңһ шаху цаһачуд 
Майдан деер цуглрчкв. 
Әәмшг гидгнь тиимҗл. 
Әмд үлдхин төләд 
Аакуг толһачинь медчкәд, 
Адһҗ көлднь мөрглдв. 
Нег өндр хазг 
Нүдән арчна, өврнә. 
Ахлачиг таньчкад, генткн 
" Ааку! " - гиҗ хәәкрнә. 
Кезәңк хазг - урядньг 
Кузнецовиг Ааку таньв. 
- Кузнецов, цергән тоол, 
Кедү бәәхинь кел! 
Хәәкрәд, хазгудан цуглулад, 
Хуучна урядньг омглв. 
Зерглүләд, тоолулад оркв. 
- Зурһан зун! - гив. 
Миңһн тергн эд 
Мана цергт бәргдв. 
Деникинә мишгтә мөңгн 
Деернь бас олдв. 
Нүцкн тоота полковник 
Нуувчар орһад довтлв. 
Манцин шаңһа тагтур 
Мел цоонград одв. 
" Назаровиг алддм болхла, 
Нутгтм му болх. 
Дәкн шинәс дә 
Дуту хүвтн босхх " 
Ааку тиигҗ санад, 
Амдҗ авад довтлв. 
- Зогс! Зогс! Назаров!.. 
Зогсх санан уга. 
Ааку карабинән сөңгләд, 
Ар гиҗгтнь төлв. 
Мергн баатрин сумнд 
Мөрнәсн орһдул хольврв. 
 * * * 
Ааку дивизән күцәд, 
Асхн ора негдв. 
Марсельезин айс соңсгдна, 
Манахс Парижиг санҗану? 
Өрин әмтәхн нөөрлә 
Өдрин гегән угад 
Буденна Мөрн церг, 
Балһснур орад ирв. 
Цаһачуд Чапракас һарад 
Цааран-нааран зуллдв, 
Әәмшгин нүднь икдәд, 
Әмән алдҗ гүүлдв. 
Тавн миңһн күн 
Түүрмәс сулдҗ һарв. 
Мамонтовин штабнь поездәр 
Манц һатлҗ орһв. 
АРВН ТАВДГЧ ДУН 
Харти Кануков Аакута 
Хальмгуд, орсмудла хамдан 
Окружком Чапракд үүдәҗ 
Олң төрән күүндлцв. 
Шин нер Чапракд 
Шишлң өгх боллдв. 
Пролетарск гисн нерн 
Партин некврлә ирлцв. 
Хургт орлцсн улст, 
Хальмг цергчнрин өмн 
Харти Кануков босв. 
Халун үгән келв: 
- Җилв-бахан хаңһадг, 
" Җаңһрин " тууҗд келгддг, 
Җирһл маднд ирх, 
Җивр, күсл цецгәрх. 
" Цааран хәләдм болхлаг - 
Цаадк далан җирмаг 
Тоолгдм. 
Нааран хәләдм болхлаг - 
Наадк далан җирмаг 
Тоолгдм. 
Цуснас улан халхта, 
Цаснас цаһан саңната, 
Хурдн-мергн һартан 
Хууран авад җиңнүлхлә, 
Хулсн дунд өндглсн 
Хунин дун гейүрдг. 
Нур дунд өндглсн 
Нуһсна дун нилхрдг. 
Күгдләд хуурин дуунд 
Күчн орад одхларн, 
Делкә сальклсн болад, 
Дала дольгалсн болад, 
Арвн аҗрһ адун 
Ардасн үргсн болад, 
Көлдән харһсн хамгинь 
Күүчәд хайх бәәдлтә. 
Эн айсиг дахад, 
Эрклн биилдг болхлаг, 
Эр эм уга 
Элвг олн улсин 
Туулн царин арсар 
Тавгтан ул бәрсн, 
Һосчин мергнәрнь уюлсн 
Һосн тасртл тавшдг … " 
Хартид " Җанһр " келснднь 
Ханлт манахс өрглдв. 
Тедн патьр-патьрарн 
Тарад, хәрлдәд бәәцхәв. 
Маңһдур шин дәәллдән 
Манахст учрҗ ирҗәнә. 
Асхна хотан идҗ 
Амрх зөвтә болҗана. 
Кирсан дөрвн нөкдтәһән 
Күр кеҗ сууцхана. 
Харчевнәс хот-хол 
Хазг гергд зөөцхәнә. 
Һазаһас ирсн хотыг 
Һартан бичә авхнчн. 
Эндүрәд орквч, яһвч, 
Эрднин көвүн Кирсан?.. 
Сүл ноолдана тускар 
Соньн зәңгс соңсгдв. 
Кирсан күргән чавчсиг 
Коля җолачнь келҗәнә. 
- Шалвурк Кирсан хойр 
Шашкан суһлад авла. 
Уру өкәҗ авчкад, 
Ура хәәкрҗ орла. 
Улан отрядын кемҗәнь 
Уул болҗ архав. 
Хойр тачанкин пулемет 
Хагшад-хахад бәәв. 
Цаһан церг үүмәд, 
Цааран һарад зулв. 
Кирсана күрң һалзн 
Кесгинь мөрдәд одв. 
Әәчксн цаһан офицер 
Әмсхләд довтлад йовна. 
Ардан хаһад Кирсаниг 
Алчкх бәәдл һарна. 
Тиигсн бийнь Кирсан 
Төвлҗ авсн айстан 
Күрң һалзна шүрүһәр 
Күцәд, чавчад оркв. 
Цаһан ээмтә офицер, 
Цәәлзҗ эргн хәләһәд, 
Амнь аңһс гиһәд, 
Альхнь сарваһад унв. 
Чавчсн күүһән үзчкәд, 
Чочсн болв Кирсан- 
" Һаһа, күргн ахм 
Һарлам харһад одв 
" Дурта Коля җолач, 
Дәкн зәңг келнә. 
Дөрвн залу хотан 
Дуран өгч эдлнә. 
Мөрнә эмәл - өлгәтә, 
Малян иш - көшүртә, 
Товин яршг - орндгта, 
Түрү цагт төрсндән 
Сөөни өрәлин алднд 
Санчр көкән өгчкәд, 
Нөөрин күчндән диилгдәд, 
Невчк амрад унтна. 
Өрлә Санчр босхларн Өврх юм үзв. 
Хот идсн залус 
Хольврад цуһар унҗ. 
- Босцхатн, босцхатн, босцхатн!.. 
Босч өгчәхш залус. 
Герин эзн гергн 
Гертәсн һарад орһҗоч. 
Үсән Санчр тасчна, 
Үсән уульн шуучна, 
Үрән таньхан уурна, 
Үклән бийүрн дуудна. 
Санчрин эн зовлңгиг 
Санхинь, санхинь, тоолхин 
Үгәр келҗ медүлх 
Үг олдҗахш болҗана … 
Һучн доладгч дивизин 
Һурвдгч ик ахлачнь 
Һуч һарсн насндан 
Һундлта үкләр җилив. 
Тавн-зурһан күн 
Тер асхн хордсинь 
Ааку, Харти соңсад 
Адһад күрәд ирцхәв. 
Буденна Мөрн цергинкн, 
Баатр һучн доладгчинкн, 
Хәәртә зурһан салдсан 
Харм төрҗ оршав. 
Хортниг күчтәһәр күүчхәр 
Халун андһаран өгцхәв. 
Бурута-хортаһинь бәрҗ 
Буулҗ алхм гицхәв. 
Санчриг нилх үртәһинь 
Санитарн поездд суулһна: 
Иҗлд күргәд көөрксиг 
Итклтә улст даалһна. 
АРВН ЗУРҺАДГЧ ДУН 
Цаһачуд Царицын эзлхәр 
Цергән шинәс көтлв. 
Теңгә, Ховңгин хазгуд 
Түүнә нүүрт йовна. 
Манц һолын эргнд 
Мамонтов шинәс бедрв, 
Һол һатлҗ һарад 
Гүҗрҗ дәәллдхәр орлцв. 
Кавказас - Врангель, Улаган 
Корпус-корпусан көтлв. 
Арвн йисдгчин хаврар 
Әәмшг Советд учрв. 
Зәрм өдрмүдтнь Ааку 
Зурһа-дола атакд 
Зогслһн, амрлһн угаһар 
Зөрҗ, чавчлдҗ йовла. 
Дарани нег өдртнь 
Догшн атакд орлцснд 
Хурдн кеегчн " Маруся " 
Холд цоонград одв. 
Күцәд цаһана офицериг 
Күчтәһәр татн чавчхла, 
Эмәлин бүүрг күртлән 
Эгц хойра болв. 
Долан-нәәмн хортниг 
Даңдан Ааку чавчв. 
Җидәр чиччквү, җиңнв … 
Җирлзәд одв һазр. 
Мана Ааку өкәһәд, 
Мөрнә делинь атхв. 
Дәәнә көлд дассн 
Дурта " Маруся " кеегчн 
Эзн Аакуннь докъяһар 
Эврәнксән темцәд довтлв. 
Аакун үнтә сөөвңгүд 
Алдр ахлачан харсв. 
Эмчнр тосч авад, 
Эвләд шархинь эмнв. 
Зөргәрн мадндан, баһчудтан, 
Зүүдн болсн Ааку, 
Күчр дәәсдиг дарсарн 
Күсл болсн Ааку, 
Эмнлһнд кевтүлхәр седхләг, 
Эмчнрин үгд орҗахш. 
Шавиннь боодһаг сольчкад, 
Шинәс дәәнд орлцна. 
Әрәсән иткҗ даалһсн 
Әрүн, алдр кергиг 
Әмән харсснас давуһар 
Әәмшг угаһар ноолдна. 
Минь эн цагла 
Мөрн корпус тогтв. 
Арвдгч әәрмин толһач 
Алексей Егоров ирв. 
" Двойная " станц деер 
Дөрвдгч дивизин толһачта 
Мөрн корпусин зураһар 
Медлцҗ сән күүндлцв. 
Корпусин толһачнь 
Буденный Келлһн угаһар болҗана. 
Дөрвдгч дивизин толһачд 
Дәәч Ааку суңһгдна. 
Дөрвдгч дивизь гидгнь 
Даңдан салынкс болдмн. 
Бүкл округин улс 
Буденныг дахҗ мордсмн. 
Иньг Аакудан даалһдг 
Итклнь ик күндтә. 
Корпус дотран " Дөрвдгчнь " 
Күчн, чидләрн нигт. 
Аакун көдлмшнь немгдв. 
Атакд ордгнь икдв. 
Улагай, Врангелиг сөрггч 
Удан ноолдан эклв. 
Цевднәнкнәс Буурл күртл 
Цуг цергән негдүләд, 
Цаһачуд уралан дәврв, 
Цагин селгә күләлдв. 
Олн цергин күчән, 
Обоз, хот, хувцан 
Хортнас харсхин төләд 
Хәрү Ааку сөрглднә. 
Буденна мөрн корпус 
Бүклдән һалд йовата. 
Сө өдр угаһар 
Сөргн чавчлдад бәәһәтә. 
Минь эн цагла 
Муульта Данзна церг 
Цевднәнкнә әәмгүр зүткәд, 
Цүврәд орад ирнә. 
Әәмгин баячуд, гелңгүд 
Әмд нойнд байрлдв. 
Үнтә гиичән хаңһаһад, 
Үрглҗдән баячуд нәәрлдв. 
Нойн нурһан үүрчкәд, 
Нааран-цааран йовдңнна. 
- Нойнта наадсн улсин 
Нутгнь тасртха, - гиҗәнә. 
Кирсанд туслсн цөөкн 
Көвүдиг цуглулҗ авхулв. 
Күн болһниг шомплар 
Көкрәд хавдтлнь цокулв: 
- Баячудын олн адуна 
Бәәх һазринь келтн. 
Эс келдм болхла 
Эврә хөвтн - үкл. 
- Одмна медлин адуг 
Овш көөһәд әрлҗ. 
Мөрн кергтә болхлаг 
Манц һатлад хәәтн … 
- Мөрд тууһад Овш, 
Мөст дала орҗич. 
Мөсн деегүр довтллдад, 
Мексикд күрхмҗ гиҗәнә. 
Генткн цаһан офицер 
Гүүһәд орад ирв. 
- Кениг һәәхҗ бәәхмт, 
Кишго нохас! - болҗана. 
- Наснчн, көвүн, баһ, 
Нохашң бичә хуц, 
Чавчад оркдм болхлаг 
Чирмх хоорнд чилхч!.. 
Хазгуд хоорндан ноолдв, 
Хойр әңгрәд чавчлдв. 
Теднә ноолда олзлад, 
Тагчгар көвүд орһв. 
* * * 
Төмр хаалһ түшч 
Түмн церглә дәәллдҗ, 
Цагин эвтәһинь олзлҗ 
Царицынүр уланакс темцнә. 
Арвдгч әәрмин штабнь 
Аһшур хәрү ирв. 
Дәкн шинәс балһсн 
Дәәнд шунҗ орлцв, 
Арвн йисдгчин июньд 
Ааку Хартитә харһв. 
Хальмг церг тогтахар 
Харти йовҗахнь медүлв: 
Хартн йовҗахнь медүлв: 
- Болхуны балһснд цуглулсн 
Батальон хальмгуд бәәдгҗ, 
Хомутниковта хамдан тегәд 
Холын хаалһд йовҗанав … 
- Мөрндән хальмгуд һавшун, 
Мөрн церг үүдәхмн. 
Теднә унх мөрдинь 
Теегин баячудас авхмн. 
Даҗргдҗ йовсн хальмгуд 
Дәәнд цуһар мордтха. 
Данзн ноян аарглҗ 
Дәәллддг арһинь таслтха! 
Көөлдсн кергән күцәҗ, 
Коммуна партьдан туслҗ, 
Әмд-менд йовҗ, 
Әәмгтән үзлцх болый!.. 
Ааку Хартиг теврәд, 
Амргин йосар үмсв. 
- Халун менд Васильд, 
Харти, күрг! - гив. 
Ааку яхлад одв, 
Амрад хәрү суув. 
Хәврһәр ирәд һарсн 
Хойрдгч шавнь өвдв. 
- Эмнлһнә һазрт кевтәд, 
Эмнүлхинь яһдв, Ааку? 
Би зөрглҗ одад, 
Буденнд келхинь яһдв? 
- Уга! Тиигҗ болшго! 
Удан гемтхм биш. 
Дивизьд толһач угаһар 
Диг-дарань бәәшго. 
Зуна цунцг халунла 
Зурһа атакд довтлхла, 
Сүүдр дәврсн мет 
Салдаһад одтлан цуцрнав. 
Тиигхлә мөрнәсн бууһад, 
Тачанк деер һарнав. 
Доран дер тәвәд, 
Дәәнд цергән көтлнәв. 
Уга! Цол уга! 
Улм дән хурцдв! 
Һазадын олн дәәсн 
Һал-түүмрәр асна. 
Өнчрсн бичкдүд олн, 
Өлсдг балһсд дала, 
Баячуд, цаһачуд негдәд 
Бахлур базһхар босчана. 
Учр иим болсар 
Удан гемтҗ болшго. 
Нутгиннь даалһвриг, Харти, 
Нигтәр күцәҗ ирич!.. 
Ааку дивизүрн мордв. 
Арднь Харти үлдв. 
Дөрвдгч дивизин тускар 
Дотран ухалад суув: 
" Буденна мөрн корпус 
Бүкл нутгтан туурна. 
Мөрн цергүд дундан 
Мергн күчтәнь медгднә. 
Корпус дотран болхлаг 
Күчтәнь, хамгин күчтәнь, 
Дуунд орҗ дуулгдсн 
Дөрвдгч дивизь болдмн 
Эн тоолвр чик, 
Эндән келхд, омгта, 
Теегин үрн Ааку, 
Тиигхлә маңнан-мацнад 
Хәләтн, теегинкс, хәләтн! 
Ханлтан өргҗ байрлтн! 
Әрәсә Аакуг өргәд, 
Әәрм толһалулҗ йовна! 
Коммуна парть, Ленин 
Кү кеҗ өсклә. 
Җирһлин төлә ноолданд 
Җивр урһаҗ нисклә! 
Дөрвн үзгин дәәсиһән 
Дөрвдгч дивизәрн дарич, 
Баатр нөкд Буденндан 
Барун һарнь болыч! " … 
Аакун дару Санчр 
Адһсн бәәдлтә ирв: 
- Кирсаниг хордасн улсас 
Күн бәргдвү, угайи? 
- Хальмг гергн, хәәмнь, 
Хальмгин йосан мартвчи? 
Мендләд, нааран су, 
Медсн зәңгән келсүв. 
Чапракд бәәсн патьринчн 
Чөткр-шулм гергиг 
Хәәһәд бәрҗ авцхаҗ, 
Хойр герг хачкҗ. 
Бичкн сән өсчәнү, 
Бийчн ямаран бәәнәч? 
Санчр, мини седклиг 
Сән меддг бишвч. 
Бичкнән сәәнәр хәләһич. 
Бийән цеврәр хадһлич, 
Тачанк деер төрсн 
Төрскнә көвүһән асрич. 
Би ода Васильтә 
Болхуны орхар седҗәнәв, 
Хәрү Аһш балһснур 
Хәрҗ ирхв гиҗәнәв. 
Салын төрскн тег 
Сулдхнь хол биш. 
Санчр, тер цагт 
Сансн әәмгтән одхч. 
АРВН ДОЛАДГЧ ДУН 
Арвдгч әәрмин толһачнр 
Аһш балһсиг үлдәчкнә. 
Буденный Ааку хойр 
Басл икәр һундна. 
" Царицыниг юңгад үлдәнә. 
Цагин кемҗә медхлә. 
Цусан асхҗ-асхчкад 
Цааран һарад йовдмби? 
Хот-хол эндәс 
Холд илгәгдҗ бәәләхн. 
Москва, Пиитр талакшан 
Мана дөң йовлахн. 
Төмр хаалһ түшч 
Теңгин одмдиг цоклавидн. 
Балһс үлдәнә гидг 
Буру йовдл болҗана. 
Арвдгч әәрмин толһачнр 
Алдгл кеһәд оркву? 
Клюев эврәннь штабарн 
Камышин талакшан һарчкву? " 
Июнь сарин һучнд 
Иигҗ Царицын унв. 
Итклән геесн зәрмснь 
Иҗл һатлҗ зулв. 
Арвдгч әәрмин күчинь, 
Арһинь олҗ немлцәд, 
Буденна мөрн корпус 
Басл икәр дәәллдв. 
Деед станчсин хазгуд 
Дундасн дә босхад, 
Деникинә цергт туслад, 
Довтлдад бәәдг болцхав. 
Цаһачуд Царицынд ирчкәд, 
Цистернтә әркән уулдв. 
Хүрм, байр келдәд, 
Хойр хонгтан нәәрлдв. " 
Кенәв гисән кетн, 
Кадетмүд балһсна эзн. 
Түүрмд дүрхинь - дүртн, 
Таалх гергдинь - таалтн. 
Өшәрксн улс бәәхләг, 
Өшәһән теднәс автн. 
Хүрмән кехәр седхләг, 
Хүрмән дурндан кетн. 
Байҗхар седдг болхлаг, 
Балһсна кишг булалдтн, 
Берәд, күүкдинь бәрҗ 
Байр, кишгән олтн … 
" Кавказас ирсн врангелинкн 
Караглҗ иигҗ адрҗ. 
Тамин зовлң балһснд 
Тедн иигҗ үзүлҗ. 
Бичә, Врангель, карагл! 
Буденна үлд хурц!
Хальмг теегин баатрла 
Харһад, толһачн өсрх! 
* * * 
Мөрн корпусин нернь 
Минь эн цагтан 
Улан Цергин дундан 
Улм сәәхн магтгдв. 
Дөрвдгч, дивизин толһад 
Довтлҗ йовна Буденный. 
Дон һолын эргнд 
Даниловка селәнд өөрднә. 
Даниловка селәнд өөрднә. 
Модн дундаһур орад, 
Медмҗ угаһар гетхләг, 
Хотна захд дүүрң 
Хазгуд окоп малтҗана. 
Мөрн корпусин товмуд 
Медмҗ угаһар белдҗ, 
Цаһан цергин багмудар 
Цеглҗ авад халдв. 
Тесрсн сумна утанд 
Теңгр харлсн болв. 
Цаһан церг үүмхләрн 
Цааран-нааран зуллдв. 
Дөрвдгч дивизь уралад. 
Даниловк селәнүр дәврв. 
Халун ноолдана ашт 
Хазгуд һарад зуллдв. 
Зеерд һалзн аҗрһта 
Зөргтә, догшн хазг 
Зеегтә үлдәрн Буденнур 
Заңһад чавчхар дәврв. 
Ааку зөргтә хазгиг 
Амдад чавчад оркв. 
Хазг дундаһурн зааград, 
Хойр талакшан унв. 
Цаһан корпусин штаб 
Цергән хайҗ - әәҗлм. 
Сөрлдәд чавчгдсн хазг - 
Сутулов генерал бәәҗлм … 
Дән негндән күрхәр 
Дегдлҗ одсн бәәнә. 
Деникин диилхв гиһәд, 
Делкәд зарлҗ йовна. 
Курск, Орелиг авад, 
Көөлдәд, Тулад өөрдәд, 
Цаһан мөрд цуглулад. 
Цаган күләҗ мөргнә. 
Цаган күләҗ мөргнә. 
Буденный байрлна, инәнә. 
Баатр иньгән теврнә. 
Буурлан, баһ насан 
Баатрмуд дотран санцхана. 
- Чи, Ааку, чавчлданд 
Чигләд орҗ одхларн, 
Хаҗудан йовсн намаг 
Хәләсн уга болҗанчи? 
Цаһан офицерин шашкиг 
Цокад би унһавш. 
Чини хаҗуһас зүткәд, 
Чамд күрхәр йовҗ. 
Чавчлдан хольгдҗ одхлаг 
Чи болһаҗ йовҗа. 
Чини чавчлһнд тордг 
Чидл уга кевтә. 
Хойр талычн хәрүлдг 
Харул чамд кергтә. 
Заиченко Сашаг мөрдтәһинь 
Зааглад белн бәрҗә. 
Дахул һурвн мөрдәсн 
Даңдан селҗ унҗа. 
Хурдн кеегчн " Марусяг " 
Хәәрлх кергтә, Ааку. 
Цаһана хойр дивизиг 
Цокад тарасн зәңг 
Арвдгч әәрмин әмтнд 
Аршан болҗ туслв … 
Омг-зөрг немгдв, 
Олх дииллт иткгдв. 
Цаһачудыг дарх күчн 
Ца-цааһасн немгдв. 
Һалын нигтднь болвчн, 
Һазрин альднь болвчн, 
Мөрн корпусин толһач 
Мел " Дөрвдгчтә " хамдан. 
Дөрвдгчин ахлач Аакута 
Даңдан зерглҗ хатрдг, 
Хойраннь ут сахлмуднь 
Хоорндан шимлдсн йовдг. 
Тууҗд эн хойртн 
Тасрш уга холвата, 
Негнәннь тууҗинь келхләг 
Наадк негнь келгднә. 
* * * 
" Цугтан Деникинтә ноолдхмн! "
" Цугтан Деникиниг цокхмн! " 
Коммуна партяс, Ленинәс 
Күчтә дуудвр һарсмн. 
Коммунист, комсомолец болһн 
Күчр эн сармудт 
Үлгүр, темдг болҗ 
Үлү кевәр ноолдсмн. 
Арвн йисдгч җилин 
Аашх намрин экнд 
Хальмгин зүрк догдлулҗ 
Халун дуудвр төрсмн. 
Ханлт Ленинд өргҗ 
Хальмгуд умшч йовсмн.
" Хальмг ахнр-дүүнр! " 
Халун үгинь угтсмн. 
Амр-Сананас ирсн, 
Ахр зәңгинь медсн 
Дотран Ааку товчлад, 
Давтад йовдг болсн. 
" Тана келн-әмтн 
Тамин зовлң үзлә, 
Деерлкдг хан, нойнд 
Даңгин даҗрулҗ йовла. 
Даңгин даҗрулҗ йовла. 
Ор эзлгч хан 
Омг-зөргитн дарҗала, 
Сул бәәх дуритн 
Сур-арһмҗар күлҗәлә. 
Даҗрхд амр гиҗ 
Деегшән һарһдго бәәсмн. 
Сурһуль-эрдмәс тадниг 
Салу бәрҗ йовсмн. 
Һазритн керчәд, хасад, 
Һар хоосн үлдәлә. 
Теегин баячудыг олзлад, 
Таниг мухлалҗ йовла. 
Орс көдлмшч класс 
Октябрин революц кеҗ, 
Олн келн-әмтиг 
Олн зовлңгаснь гетлгв. 
Болв баячуд, цаһачуд 
Бүкл делкән баячудла 
Бәәсн чидлән негдүлҗ 
Босхҗ дә кеҗәнә. 
Таднта нег цуста, 
Таднта нег сүзгтә 
Азин әмтиг даҗрдг 
Англь, Франц орҗана. 
Делкән баячуд негдҗ 
Деникинд туслҗ бәәцхәнә. 
Хуучн хаана йосиг 
Хәрү тәвхәр седҗәнә. 
Хальмг ахнр-дүүнр! 
Хальмгин төр шиидхд, 
Хальмг Таңһчин хург 
Хальмг дунд цуглулхмн. 
Эдл-ахуһан босхҗ, 
Эрдм-сурһулян өргҗ, 
Сул җирһләр бәәхд 
Советин йосн туслх. 
Советин йосн туслх. 
/ Бүкл орн-нутган 
Бидн сулдхх кергтәвидн. 
Тер сулдхврин төлә 
Төрскн нутг ноолдҗана! 
Хальмг ахнр-дүүнр! 
Хамг күчән һарһтн, 
Тана әмтнә хөвнь 
Тана бийсинтн һарт. 
Цугтан Улан Цергт 
Цуглрҗ, негдҗ мордтн. 
Эврәннь Советин йосан 
Эн дәәнд харстн … " 
Ирх цагин бәәдл 
Ил тодрха үзгднә. 
Иньг Ленинә үгнь 
Иткл улм немнә. 
Аһу ачта Ленинә 
Алдр дуудвриг илгәҗ, 
Антон Амр-Санан 
Аакун зүрк хаңһаҗ. 
Байр ик болсан, 
Байран Буденнд күргнә, 
Тернь " Известьд " умшсан 
Тодрха сәәнәр келнә. 
- Ленинд байран күргҗ, 
Лениниг үзхм бәәҗ, 
Зүркнәннь халун ханлт 
Зөвшәрхлә тоолҗ үзүлсв. 
Теегин халун салькнд 
Түрҗ йовсан келсүв. 
Үвлин киитн шуурһнд 
Өлсч йовсан келсүв. 
Һалв шуурһнд цоорсн, 
Һалын утанд харлсн, 
Цоңх уга җолмд 
Цагни туршар зовлав. 
Цагин туршар зовлав. 
/ Орс көдлмшчнр намаг 
Октябрин хаалһд орулла. 
Чи, Семен Буденный, 
Чик хаалһар көтлләч. 
Эңкр Ленинд күрәд, 
Эн хамган келсүв. 
Хальмг угатьнрин тууҗ, 
Хәрнь, санхнь тиим … 
АРВН НӘӘМДГЧ ДУН 
Асхар амрхар седҗәсн 
Ааку унтҗ чадҗахш. 
Маңһдурк өдрин чинрнь 
Матл ик күчтә … 
Үнәр келхд, Ааку 
Үргҗ, әәҗәхмн уга. 
Хәәртә иньг күүкнд 
Харм төрсн сууна. 
" Цеңкр сәәхн нүдтлә 
Цергт йовхдан харһлав. 
Герлин сәәхн гүүнднь 
Генткн булхсн боллав. 
Өөрдҗ ирәд украинк 
Өкәрлсн бәәдл һарһв. 
Җилвтә тиим күүкн 
Җирһлин хаалһдм харһв. 
Ода альд йовнач? 
Одн болҗ сангднач, 
Зүүдн болҗ медгднәч, 
Зүрким шинәс көндәнәч " … 
Дуулсн цергчнриннь дуунд 
Дурна күчн соңсгдна. 
Дөрвдгч дивизин толһачд 
Домбрин айс җиңннә. 
Домбрин айс җиңннә. 
Гер-бүлнь уханднь 
Генткн орад ирнә. 
Кезәңк хазг дууна 
Кеегәр айсинь авна. 
Үвлин киитн сармудт 
Өлсч йовсан санна. 
Хурла гелңгүдт заргдад, 
Харалһҗ йовсан тодлна. 
Амрлһн хаалһд олдхла, 
Амрҗ авх зөвтә. 
Мөрдтән арва олх, 
Мөрдән сольҗ унх. 
Дәәр, шавинь эмнх, 
Доһлң мөрдән хайх, 
Шинәс хот белдх, 
Шашк, суман шинрүлх. 
Гемтә улсан эмнх, 
Гертән бичг бичлдх, 
Өрәл җилдән баатрмуд 
Өрк-бүләсн хольҗсн. 
Бичг бичх гиҗ 
Бидн келхәс биш, 
Хамаран, кенәр дамҗулҗ 
Хәрү бичг бичхмб. 
Һурвн хонгтан амрлдв. 
Һолын һатлһ шинҗлдв. 
Усмань, Воронеж һолмудын 
Уснь хурла немгдв. 
Нур, сала-сартгуд 
Намрин чиигт номудна. 
Зәрмәрнь церг һатлхла, 
Зеткрән халдахнь лавта. 
Көк буурл будн 
Көвң мет көвклзнә. 
Сала-сартг, нуурас 
Салҗ-салврҗ һарчахш. 
Салҗ-салврҗ һарчахш. 
Зурһан хазг дивизь 
Зуур харһхнь медгднә. 
Балһсн Воронежиг тедн 
Булалдҗ харсхнь лавта. 
Аакун бәәсн патьрур 
Адһсн улс аашна. 
Буденна ду соңсчкад, 
Босад Ааку хувцлна. 
" Берк керг харһад, 
Буденный ирҗ йовх. 
Дәәнә көлд дассн 
Дөрвдгч дивизь довтлх " 
Бу-селмән авад, 
Бүсән чаңһлҗ бүсләд, 
Баатр улан һәрд 
Бууркан көдрәд оркв. 
Буденный орҗ ирн 
- Белнвчи Ааку? - гиҗәнә. 
- Апанасенко Тимошенко хойр 
Атакан эклҗ йовна. 
Чи, Городовиков, ардас, 
Чиглҗ Воронежүр довтл. 
Дивизьмүд дегц орхмн, 
Дөрвдгчән дарунь мордул … 
Буденный үг закан, 
Белн болх кергтә. 
Дөрвдгч дивизь бүклдән 
Дәәсән дархар көндрв. 
* * * 
Буденна мөрн корпус 
Белн ирчксиг медчкәд, 
Баячуд Воронежиг хаяд, 
Балһснас зулхар үүмлднә. 
Цаһан генерал Шкуро 
Цагин эзмб, - гиҗәнә: 
Буденныг әмдәр бәрхәр 
Баячудтан бийән буульна. 
Баячудтан бийән буульна. 
/ Бийән буульсн Шкурод, 
Кезәңк түрг хаанд 
Кеерүлҗ бичснлә әдләр, 
Буденный бичг илгәнә. 
Цаһан генералд илгәсн 
Цагин өврмҗ бичгиг 
Дөрвдгч дивизин баатр 
Дундич күргҗ өгнә: 
" Мөрн корпусан толһалад, 
Маңһдур Воронежд ирҗәнәв. 
Цуста цаһан цергән 
Цугинь нанд цуглул. 
Цергчн ямаранинь хәләсв, 
Цаһана үлдл ноха! 
Чамаг Шкуро - бийичн 
Чаңһ деесәр оосрлнав. 
Түмн әмтнд үзүләд, 
Толһаһичн уру унҗулнав, 
Шалвричн шувтлад хаюлчкад, 
Шомплар чамаг цокнав. 
Советин йосна өмнәс 
Сөрҗ ноолддган уурхч. 
Цергичн тараҗ хәрүлнәв, 
Цергә ямичн шуучнав. 
Уга-яду улсиг 
Үрглҗдән даҗрҗ йовлач. 
Нар үздгичн таслҗ, 
Нүкнд чамаг булулнав … 
Иим соньн бичг 
Инрл Шкурод күрч. 
Көлнь көшәд-көкрәд, 
Келнь келкәрҗ одҗ. 
Сөөднь, Шкурон зүүднд 
Сөң нүүсн үзгднә. 
Көл алдад, унад 
Киитн уснд булхна. 
Киитн уснд булхна … 
/ Цаһан цергин харулыг 
Цокад, кел бәрәд, 
Подгорный балһсиг сулдхад, 
Подгорнас Воронежүр довтллдв. 
Октябрин хөрн дөрвнд, 
Өрлә, зурһан часла, 
Мөрн корпус балһсиг 
Мөңкинд сулдхад оркв. 
Төмр хаалһин поездән 
Түргн хаяд Шкуро 
Мөр унҗ авад 
Мөрн корпусас зулҗ. 
Мөрн корпусин маңнад 
Мана Ааку дивизәрн 
Сө гетлдҗ йовад, 
Суковкино станциг эзлнә. 
Цаһан цергин толһачнрта 
Цергә телеграфар залһлдна. 
Бәргдсн офицерин нерәр 
Буденный дөң сурна. 
- Һурвн бронепоездиг 
Гренадер бригадта хамднь 
Суковкино станцур түргнәр 
Сурҗанав, нааран йовултн. 
Хойр бронепоезднь 
Хурдн күрәд ирцхәв. 
Буденнд бәргдсән медчкәд, 
Бууһад һаран өрглдв. 
Хар занчан көдрсн, 
Хойр талан сөөвңгүдтә 
Хар-улан Ааку 
Хурдлад һарад ирв. 
Буденна дөрвдгч дивизь 
Бүсләд оркв цаһачудыг 
Ааку цаһан офицермүдиг 
- Амрҗ автн, - гиҗәнә. 
- Амрҗ автн, - гиҗәнә. 
… Буденный станцур орв. 
Бәргдсн капитанта күүндв. 
Цаһачудын штабта түргнәр 
Цергә телеграфар залһлдв. 
- Би, генерал Шкуро, 
Буденнта чавчлдҗ йовнав. 
Суковкинд бригадтаһан ирхләг 
Сүл дәәллдән болҗаҗ. 
Бүкл цергин күчнд 
Буденна корпус цокгдв. 
Тавн миңһн кү, 
Тачанкс бәрҗ авбувидн … 
Телеграф эн зәңгиг 
Тачкнад цокадл бәәв: 
- Касторнд маңһдур ирхвидн, 
Күн кевтәһәр тостн!.. 
Үвлин киитн цагт, 
Өрлә мөрн корпус 
Һурвн бронепоездтә 
Һарад Касторнур көндрнә. 
Касторнд өөрдәд ирхләг, 
Күн йир олн. " Хойр толһата һәрд " 
Хаана марш татлдв. 
Мөртә әмтн довтллдна, 
Махлаһан шивәд байрлдна. 
Һурвн бронепоездәс, генткн, 
Һал цәкләд күрҗңннә. 
Дегд күчр дәәллдән 
Дара-дарандан болв. 
Касторнд шуурһн шуурв, 
Күн көлдм киитн. 
Касторнд цуглрсн цаһачуд 
Күүнә тооһарн ик, 
Деер-деерәснь немәд, 
Дәкәд цуглрад бәәцхәв. 
Дәкәд цуглрад бәәцхәв. 
/ Һанцхн Шкурон медлд 
Һалын күчәрн тегш 
Хөрн мөрн полк 
Хурад чавчлдж йовна. 
Буденна мөрн корпуст 
Бас дөң немгдв. 
Йовһн церг ирәд, 
Йосндан күчн тегшрв. 
Үзгдәд уга чавчлдан, 
Үрглҗдән һал цәклв. 
Тесч ядад цаһачуд 
Тарад цааран зуллдв. 
Күчтә гисн дииллт 
Касторнд болад одв. 
Цаһачудын хар дарцгнь 
Цаснд, цуснд даргдв. 
Шкурон зүүднднь гиичләд, 
Шулм эмгн ирҗ, 
Шүддинь нег һазр 
Шард суһлад авч. 
Олн-әмтнлә дәәллдәд, 
Орх үүдән гееҗ, 
Талдан нутгур орһхар 
Тачанк тергәр зулҗ. 
АРВН ЙИСДГЧ ДУН 
Хот хоолд орҗахш, 
Хольврад унтх дурн 
Халун бешүр өөрдүлнә. 
Хаҗудк орндгт унна. 
Аакун эңкр көтчнь, 
Саша Заиченко өөрднә. 
Арһул һосинь тәәлнә. 
Сур-бүсинь сулдхна. 
Сур-бүсинь сулдхна. 
/ Иткл иктә ахлачан 
Иигҗ хәәрлҗ амрана. 
Дивизин штабин улс 
Дарук хораднь бәәрлнә. 
Дота-һазаһин харулан 
Дигинь олҗ даалһад, 
Дөрвдгч дивизь бүклдән 
Дигтә амрлһндан орв. 
Хотна зәрм гермүдәр 
Хонҗ бәәх цергинкн, 
Баһчуд гидг тер, 
Биилснь-дуулснь соңсгдна: 
Өнчрәд, һанцарн үлдсн 
Өлн модна тускар 
Һашута зовлңта дун 
Һаза холд урсна. 
" Өнр хаалһин цань, 
Өргн һолын телтрнь 
Өндр хар модн 
Өнчрәд бас зогсчана. 
Хар моднд би, 
Хөн бөөлҗрһн күрсүв. 
Тиигсн болхла, би 
Түрҗ зовшго биләв. 
Нилх бүчрмүд, хамтхасарн 
Нииләд түүнтә шахлднав. 
Ниилҗ авад, негдчкәд, 
Насни туршарт шимлднәв " 
Эн дун саатулна, 
Ээҗ-аавиг санулна. 
Өлгән дун соңсгдна, 
Өнчрсн күүкд сангдна. 
Сөөни өрәл давна, 
Серәд, Ааку босна. 
- Чи, Ааку унт. 
Чидл, амрлһ ав … 
Чидл, амрлһ ав … 
Заиченкон келсн үгд 
Зүркн ханад, девтв. 
Ааку хәрү орндан 
Амрхар орад кевтв. 
* * * 
Негдҗ хамдан өсгсн 
Нег хотна хань 
Заяч тиигҗ зокал 
Заиченког Аакуд өгсмби? 
Негдгч Мөрн әәрм 
Намрин чилгчәр төрв. 
Бүкл нутгин аһуһар 
Буденна церг туурв. 
" Улан Тугин ордентә " 
Улвр-алтн үлдиг 
Седкл хаңһаҗ Буденныйд 
Советин нутг атхулв … 
Сөөни өрәлин алднд 
Сватово станцур генткн 
Цаһан мөрн бригадыг 
Цокад, көөҗ тараһад, 
Станцд бәәсн цаһачудыг 
Сүринь дарҗ дәврәд, 
Аакун дөрвдгч дивизь 
Аарглад орад ирв. 
Хот, хувцар дүүрң 
Хазг цергин медлин 
Хөрн долан эшелон 
Хаалһд белдҗәсн бәргдв. 
Ааку станцин телеграфд 
Адһад орад ирнә. 
Аппаратд көдлҗәсн офицер 
Аман аңһаһад зогсна. 
- Һаран! - гиҗ хәәкрәд, 
Һаринь өөдән өргүлв. 
" Цагм чилв " , - гиҗ 
Цаган офицер санв. 
Цаһан офицер санв. 
/ Чочад, икәр әәчкәд, 
Чееҗнь көөрҗ бүтв. 
Хойр көлнь өвдгәрн 
Холькн чичрәд бәәв. 
Үргәд, икәр сүрдәд, 
Үгән келҗ чадҗахш. 
Амн-урлнь көкрҗч, 
Аакуһур шилтәд орҗич. 
Ааку офицерт келҗәнә: 
- Ааль һарһснчн болх! 
Кентә күүндҗ бәәләч? 
Купянскта намаг холвлчн! 
- Би ротмистрлә күүндҗәләв. 
Буденна Мөрн әәрм 
Иим түргнәр Сватовд 
Ирх гиҗ санснгов … 
- Мөрн церг лавтаһинь 
Мадниг юунас үзҗәнәч? 
Юн церг ирсиг 
Юуһарнь йилһҗ медҗәнәч?.. 
- Ааку, таниг таньҗанав … 
Арвн зурһадгч җилд 
Хазг мөрн полкд 
Хамдан немшлә дәәллдләвидн. 
Германя дәәнд йовхдан 
Георгиевск алтн медальмуд 
Хаана хәәрн гиҗ 
Хамдан хоюрн авлавидн … 
- Чи Краснощеков болвзгоч? 
- Чик, бив, Ааку, бив … 
- Үксән хәәвүч цаһачудур, 
Угатя теңгә хазг? 
Краснощеков невчк тогтнад, 
Келврән цаарань келҗәнә. 
- Цаһан генералмуд меклгдәд, 
Цаган цугинь үрәҗв. 
Цаган цугинь үрәҗв. 
/ Улан Цергт орхар 
Удан ухалад йовлав. 
Хойр цергин хоорнд 
Хагдад үкхәсн әәләв. 
Буру нанд уга, 
Баатр хазг Ааку. 
Бийим итктн, ицтн. 
Буденна цергт автн. 
- Бийләһән әдл намаг 
Буйн болх итктн … 
Күчр дәәндтн орлцҗ 
Күн кевтәһәр церглсүв. 
Цаһанд йовсн буруһан 
Цусан асхҗ цеврлсүв. 
Теңгә хазг нерән 
Тадна нүүрт өргсүв … 
- Келснчн үнн болхлаг, 
Краснощеков, медҗ ав, 
Дуран мед, залу, 
Дивизьдән орулҗ авнав. 
Мек һарһад бәргдхлә, 
Мендичн би таслхв. 
Баатр кевәр дәәлдхләчн 
Би оньдин туслхв … 
- Автн эн листовк, 
Ааку, шинҗлҗ умштн. 
Дөчн миңһн тооһар 
Деникинә әәрмәр тархагдҗ … 
" Дөрвдгч дивизин командир 
Догшн, хальмг хортыг 
Алад, толһаһинь таслхла, 
Әмдәр кел бәрхлә, 
Алтар хойр миңһн 
Арслң, мөңгн эмәл 
Авч ирсн күүнд 
Ачлхар Деникин зарлҗ " 
Ачлхар Деникин зарлҗ … " 
/ - Мини толһан үннь, 
Миниһәр болхла, баһ. 
Деникинә хулхалсн алтнь 
Дегц чилснь тер. 
Кезәнә, хаана цагт, 
Кесг цергин маневрла 
Намаг полковник Деникин 
Нухмр алтар ачлла. 
Хаана нерн деерәс 
" Хәәрн " , - гиҗ өглә. 
- Хальмг мергн хазг! - гиҗ 
Хәәкрҗ Деникин буульла. 
Толһа кенә үнтәһинь 
Тоолад, шинжләд хәләхгов. 
Тасрх толһас көөгдәд 
Туугдҗ эс йовну? 
Краснощеков, түргнәр көдл, 
Купянск балһснта залһлд. 
Цаһан генералмудын толһад 
Цалм хайҗ үзий? 
Краснощеков: 
- Купянск! Купянск! Купянск! 
Кемб? Кемб? Ротмистр! 
Товчлад ахрар келтн. 
Танта күүндхәр бәәнә. 
Городовиков: 
- Мендвтә, ротмистр, мендвтә, 
Менд, цуһар сән … 
Дууһарн таньҗахшв гинти? 
Долачксн болхговт әрк. 
Би, офицер Седлецкий, 
Байн нойна көвүмб … 
Эшелонмудан Сватовур йовултн, 
Энд күләҗ бәәнәвидн … 
Энд күртәҗ бәәнәвидн … 
Ротмистр: (холас соңсгдна) 
- Цергә зер-зевтә, 
Цергә хувцн, хотта, 
Хөрн долан эшелон 
Хооран көндрәд угайу? 
Городовиков: 
- Доран зогса бәәцхәнә, 
Даруксинь түргн илгәтн. 
Цуһараһинь негдүлҗ авчкад, 
Цергин харултаһар тәвхмн. 
Нүд далд, ротмистр, 
Неҗәдәр йовулҗ болшго. 
Буденна Мөрн цергт 
Бәргдҗ одхнь маһд. 
Түргн эшелонмудан йовултн, 
Танд дәкәд закҗанав. 
Буденна дөрвдгч дивизьлә 
Бәрлдн гиҗ үкҗәнәв. 
Нааран илгәл уга 
Наадк эшелонмудан бәрхлә, 
Цергә хату йосна 
Цааҗла харһхтн лавта!.. 
Ротмистр: (иткҗәхш кевтә) 
- Ах нойн, подполковник, 
Ахрар хоюрн күүндий. 
Мини һаһа альдв? 
Менд йовдг виз?.. 
Городовиков: 
- Үксн урдкчн. Тоол. 
Үклдҗ йовх цагт 
Һазр дорас серүләд 
Һаһаһан көндәҗ йовхмч? 
Дәкн давтад келҗәнәв. 
Дәәнә йосар закҗанав, 
Купянскд бәәсн эшелонмудан 
Көөҗ нааран йовул! … 
Көөҗ нааран йовул!.. 
/ Ротмистр: 
- Бурхн-шаҗнан геесн 
Бусрман, буру номтнр, 
Нутгин нерән һутаҗ 
Немшин Кайзерлә негдсн … 
Городовиков: 
(үгинь таслад) 
- Болх, болх ротмистр, 
Бузр үгәр андруч, 
Хаана йос харсад, 
Харал тәвдг авъястач. 
Сурһульта, эрдмтәвидн гиҗәлти, 
Сәәдүд-нойдудвидн гиҗәлти, 
Цокулад, тарад ирхләрн 
Цуһар харал дасвти? 
Иигҗ эшелонмуд илгәсндтн 
Икәр танд ханҗанав. 
Таньлдый - Ока Городовиков, 
Туурсн Буденна нөкдв … 
Буденный орад ирв, 
Босад Ааку зогсв. 
Цергин йосар йослв. 
Цугинь илдкҗ келв: 
- Цаһана мөрн бригадыг, 
Цаһана йовһн полкиг 
Догшар цокҗ тараһад, 
Дивизәрн Сватоваг сулдхувидн. 
Хөрн долан эшелон 
Хоорндан зә угаһар 
Нег-негнләһән шахлдад, 
Нигтәр зогсч бәәцхәнә. 
Дивизүрн һарч йовхар 
Дигләд белдҗ йовлав. 
Эшелонмудыг цугинь хәләҗ 
Эврәнкстән даалһхар седләв … 
" Ааку гидгчн өвәрц, 
Акад күн. Көшхш. 
Киитн күчр гиҗ 
Көл-һарнь даархш. 
Цаста ус уучкна. 
Цохднь цац буучкна. 
Сувсн өңгтә " шуһрмг " 
Сахлын үзүртнь шавшлдна. 
Халун, күчтә чавчлданд 
Хойр үлд авчкна. 
Нег үлдәрн чавчна, 
Нег үлдәрн хатхна. 
Дөрвдгч дивизин толһач - 
Дурта теегин үрн. 
Мөрн корпусин дундан 
Маңна-нүүртнь йовна. 
Харцх шовуна хәләцтә, 
Харадан җивр сахлта, 
Бүргд шовуна шүүрлһтә, 
Бурана занчнь делсәтә … " 
- Чамаг ачлдг мөрә, 
Чамаг магтдг үг, 
Нүднәм цецг минь, 
Нанд олдҗ өгчәхш! 
Иньг минь, Ааку, 
Иткл минь, Ааку!.. 
Иигҗ келәд, Буденный 
Иньгән теврәд үмсв. 
- Семен Михайлович, тандан, 
Сансан һарһад келҗәнәв: 
Сулин балһсна көдлмшчнрәс 
Сурһуль дассндан ханнав. 
Ленинә салдс болҗ, 
Ленинә сурһмҗ дасч, 
Советин йосан харсч 
Седкл-әмән өгнәв. 
Седкл-әмән өгнәв. 
ХӨРДГЧ ДУН 
ААКУН МОНОЛОГ 
Элвг теегүр өөрдхләрн 
Эңкр бүлән санҗ, 
Ааку тагчг сууҗ, 
Ардк-өмнкән тоолҗ. 
Тодлвр кезәңкиг сергәнә. 
Тоолвр иргчиг цәәлһнә. 
Түмн җилмүдин тууҗ 
Тодрха нүднд үзгднә. 
" Әрәсә … мини зүркн … 
Әрәсән нутгт төрсндән 
Эврән икәр байрлнав, 
Әрәсә … мини кишг … 
Бидн, хальмгуд, Әрәсәд, 
Буслаевтә төрл болдувидн. 
Степан Разинтә хамдан 
Сегсрәд авлавидн хааг. 
Шүрүн һарта, зөргтә 
Шедудяк Федьк - хальмг 
Баатр Разинд дәәнднь 
Барун һарнь йовсмн. 
Иньрл зәәсң хойриг 
Иҗлин уснд булхулчкад, 
Нойна зарһас орһад, 
Нуттан төгәлҗ йовсмн. 
Мөрн күлгтән һавшун 
Миңгйән, сәәхн Шелудяк, 
Москван " Улан плошадьт, 
" Маңнад " цусан асхсмн. 
Талдан теңгә хазгта 
Таньл болҗ бослцсн, 
Медрл иктә Пугачевдан 
Мергн гиҗ магтгдснь, 
Дербетов - зөргтә баатр, 
Довтлад цоонград одла. 
Хаана цергтә чавчлдад, 
Холын сумнла харһла. 
Әрәсән нутган харсхд 
Әмән әрвлсн угавидн. 
Петр хаана дуудврар 
Полтавин дәәнд орлавидн. 
Наполеониг цокҗ тарахд 
Нүүрлгч ноолданднь йовлавидн 
Платовин мөрн цергтә 
Париж күртл одлавидн. 
Октябрин Улан туган, 
Орсин сулдсн Әрәсәһән 
Һазадын, дотаһин дәәснәс 
Һазр болһнан харсхмн. 
Семен Буденныйта ханьцсндан 
Санан-седкләрн байрлнав. 
Сулдхвр хальмгудт өгсн 
Советин йосндан ханнав … " 
Ааку тагчг сууна. 
Амндан папирос авна, 
Өөрхнд мендләд күүндсн 
Өлзәтә Калинин сангдна. 
Алдр Ленинәс байр 
Аакуд күргҗ келләхн, 
Буденна мөрн корпус 
Бүклдән тиигхд байрллахн. 
Дөрвдгч дивизин толһачд 
Дегд икәр байрлчкад, 
Ах-дүүһин йосар 
Аакуг Ворошилов үмслә. 
Олн зүсн тодлвр 
Орад күрч ирнә. 
Өр цәәтл невчк 
Үргләд авхнь яһңа? … 
Үргләд авхнь яһна?.. 
Иньг-амргин туск 
Иткл чееҗд төрнә, 
Дурна туск дун 
Дуран хәәҗ зөрнә. 
" Салын сәәхн теегәрнь 
Серүн салькн урсна, 
Эңкр иньгән санхнь 
Элкн минь урсна. 
Манц гидг һолнь - 
Манурсн сәәхн һолви, 
Маниг асрсн аавнь 
Мөңк нас наслтха. 
Җуург гидг һолнь - 
Җуңһарсн сәәхн һолви, 
Зу күрсн ээҗнь 
Зүүдн болҗ үзгднә … "
 * * * 
Асхрсн хурин хөөн 
Аһар әрүн болдг, 
Ашта көдлмшин хөөн 
Амрлт үнтә болдг. 
Күн болһнан цадхҗ, 
Көлгн болһнан асрҗ, 
Зер-зевән цеврлҗ, 
Зеткрин аюлас харсч, 
Күүтр олнд хонглҗ, 
Көл-һаран амраҗ, 
Маңһдурк өдрмүдин дәәндән 
Маш сәәнәр белдҗ. 
Тәрә тәрдг һазрмудтаһан 
Тең һатлхларн үзлцх. 
Һарин әәрстә альхн 
Һазран санад җахшнҗ. 
Хаврар тәрсн буудянь 
Хурин хөөн һаңхна. 
Бургчнд урһсн өвснь 
Бүслүрцә болҗ шавшна. 
Бүслүрцә болҗ шавшна. 
/ Үрс сарин өвсн 
Үнрәрн делкә дүүргнә. 
Әмтә болһн - цугтан 
Әмлҗ, байрлҗ бүргнә. 
ЦАҺАЧУДЫН ИЛҖРЛТ 
Цаһачуд Ростовд бәәцхәнә, 
Цадх-амрхан тоолцхана, 
Өвәрц-өвәрц листовкс 
Үвлин сөөһәр тархалдна. 
" Буденна Мөрн цергиг 
Бүклднь цокад тараввидн. 
Зун километрт фронт 
Зааград һарч одв. 
Рождествон ик нәәрән 
Ростовд сәәнәр һарһхмн. 
Улан Цергиг дарҗ 
Ут нас наслхмн. 
Шин җилән угтҗ, 
Шишлң байр кехмн, 
Одал амрх цаг 
Олн тандан өгхвидн … " 
Иим миңһн листовкс 
Иткл цаһачудт төгәҗ. 
Цаһан офицермүд гергдтә 
Цадтлан әркән уулдҗ. 
Нахичевань балһсна дунд 
Нег байна өргәд. 
Баахн залус, берәд 
Бал-байр кеҗәнә. 
Зәвәр согту залу, 
Зөргтә күн кевтә, 
Бичкн өрәһәс ирәд, 
Баһчудт байран келҗәнә: 
Баһчудт байран келҗәнә: 
- Әркин күчнд даагдад, 
Әмлҗ авхар седәд, 
Эн бичкн хорад 
Элк түргүр кевтләв. 
Зүүд үзсн болҗ 
Зүүлҗ кевтх янзтав. 
Зүркм лугшадл бәәнә. 
Зүүдн биш болна. 
Торһн күлтән көдрсн, 
Тоһруна җивршң делсүлсн, 
Нууц саната гергн, 
Нүднднь һал асчксн, 
Цаһан һуян чичрүлсн 
Цогцнь бульчңнь йилһрсн, 
Шууган угаһар, җивәд, 
Шолвкад орад ирнә. 
Нүцкн гергиг үзчкәд, 
Нүдм эрәлзв, харңһурв. 
Хоолм хагсад ундасхв, 
Хоңх чикндм җиңнв. 
Уух чаһран амсчкад: 
- Уу, Эрдем! - болҗана. 
Көлнь өвдгәрн чичрсн, 
- Көнҗлдән орул! - гиҗәнә. 
Зәңг келсн залу 
Зууньрад шүдән хәврв. 
- Хәрү ор! - гисниг 
Халхарнь ташад авб. 
Наганан шүүрәд авхлаг 
Наадкнь һарад зулв. 
Зәңгин эзн Эрдем 
Зүркән бәрәд суув: 
" Төрл-садна йосн 
Тарад чилҗ йовхмби? 
Цагин селгән ирҗәнә, 
Цаһана йосн чилҗәнә … " 
Цаһана йосн чилҗәнә … 
Наганан кабуртнь дүрчкәд, 
Наадк залусур хәләнә. 
Хоорнднь төрсн күүндвр 
Холас көвүнд соңсгдна: 
- Му эмәл гидгчн - 
Мөрнә дәәсн болдг. 
Му эм гидгчн - 
Эрин дәәсн болдг … 
- Цаһана йосн чилв. 
Цаадкан санх кергтә. 
Баһ-дүүвр насан 
Баавһачудла чиләҗ биш … 
Күрҗңнәд, һазак үүднд 
Кесг әмтн түлклдв. 
Ааку эврәннь сөөвңгүдтәһән 
Адһад орад ирв. 
- Һаран! - гиһәд хәәкрхләг, 
Һаран цаһачуд өрглдв. 
Кел бәрсн цаһачудыг 
Кергтә һазрурнь туув. 
Байн өргән эзн, 
Билчһр шарһ гергн 
Көл-һарнь сулдсн 
Келнь келкәрсн сууна. 
Алңтрҗ, өврҗ хәләнә, 
Аакуг таньҗах янзта. 
- Манцин телтрк теегт 
Манад адуч йовлузчи? 
- Окн-Теңгр, чик, 
Одмн-Антон яһла? 
Авдрта алтан авад 
Альдаран тер орһла? 
Хойр көвүтә билүст, 
Хама йовна теднтн?.. 
- Эцкнь икән дахулла, 
Эрдем гертән үлдлә … 
Эрдем гертән үлдлә … 
Баһ наста кадет 
Буденна цергт орхар 
Аакуд седклән келҗ, 
Арһан һарһҗ сурна. 
- Үнн седкләсн 
келҗәхлә, 
Үнтә үг келҗәнәч. 
Үнн зүркәрн церглхлә, 
Үрнләһән әдл тоолнав … 
Цаһана цергнь олн, 
Цасн, цуснд улав. 
Ца-цааһасн ирлдәд, 
Цаһачуд Ростовиг булалдв. 
Арвата, бәрәнд бәрчксн, 
Аҗрһин әмн һармар 
Туулн бухин зүркн 
Тесрәд одмар уралад, 
Олн йовһн цергиг 
Олзлҗ хамдан орлцад, 
Цаһана цергиг бүсләд, 
Цокад авад ирцхәв. 
Йовһн, цаһана цергиг 
Йисдгч январла шаххла, 
Мамонтов Тең һатлад, 
Медмҗ угаһар дальтрв. 
Аһу ик дииллтин 
Алдр байр буслв. 
Шин җил угтад 
Шилмүд секгдҗ җиңнв 
Эн дәәнд Ростовиг 
Элдв эвтәһәр сулдхсмн. 
Буденна Мөрн цергин 
Баатрас баатрмуднь ачлгдсмн. 
Хамгин түрүңк орден 
Хальмг Аакун чееҗд 
Алдр " Улан Туг " 
Алтар гилвкәд герлтв. 
Алтар гилвкәд герлтв. 
ХӨРН НЕГДГЧ ДУН 
Амрҗ бәәсн цаһачудыг 
Ааку цокхиннь урд 
Эврә дәәчнриннь өмн 
Омгта дуудвр кенә: 
- Цергә сурһульта, эрдмтә 
Цаһана олн генералмуд 
Цергиннь сән гисдинь 
Цуглулҗ авад цоклдҗана. 
Бәәсн чидлән цуглулҗ, 
Болх-болшгодан һарһхар, 
Теңгә, Ховңгин хазгудыг 
Түүҗ Деникин белдҗәнә. 
Санан хурдн болдви, 
Салькн хурдн болдви, 
Буденна Мөрн әәрмиг 
Бүклднь чавчхар зүткҗәнә. 
Деникинә зәрм полкснь 
Даңдан офицермүд болҗана, 
Чон мет һалзурлдад, 
Чавчлдад, орлдад йовцхана. 
Хәәрлдго хортд эдн, 
Хәләҗ таньҗ автн, 
Бүслгдҗ бәргдсн бийнь 
Бууһан хайҗ зогсхш, 
Цасн, киитнәс бултсн 
Цаһана кесг цергиг, 
Гермүд болһнас көөһәд, 
Гермүдинь булаҗ авхмн. 
Зер-зевинь булатн, 
Зеткрәс бийән болһатн, 
Хәрүцәд ноолдхар седхләг 
Худрад, хаһад унһатн. 
Худрад, хаһад унһатн. 
/ Хотнас һарад зуллдхла, 
Хәәрлхм биш - хахмн. 
Кеегшән көөҗ һарһхла, 
Киитнд көлдәһәд алхмн. 
Бууҗ өкхлә, 
Барун һаран өрглддг. 
Әәрмәс, Улана йоснас 
Әмән сурҗ мөрглддг. 
Зөргтәһәр дәәнд мордад, 
Зөвллтин йосан харсад, 
Шин, сулдхврин нарнд 
Шишлң мадн җирһий! 
Өлзәтә цаг ирх, 
Олн-әмтн амрх, 
Ээм-нурһан тинилһх, 
Элвг күчән өскх … * * * 
Альхна эрән үзгдхлә, 
Әсрлҗ йовсн цаһачуд 
Деникинә штабан темцәд, 
Довтлад, гүүлдәд бәәцхәв … 
Һашун Салан эргд 
Гүүлгәд, күрәд одхлаг, 
Гренадерск цаһан дивизь 
Гетәд бултҗасн бәәҗ. 
Ааку үлдән суһлад 
Атакд дөрвдгчән көтлв. 
Арслң Улан баатрмуд 
Амдад, уралан дәврв. 
Тимошенко зурһадгчан дахулад 
Түдл уга көндрв. 
Цаһачудын гиҗг таласнь 
Цокад орад ирв. 
Теңгә корпусмуд олн, 
Теднәс хойрдгчнь Павловин, 
Медмҗ угаһар җивәд 
Мана цергүр өөрднә. 
Мана цергүр өөрднә. 
Хөрдгч мана дивизиг 
Хойр таласнь бүсләд, 
Хойра хуваһад салһчкад, 
Хугтнь чавчхар седнә. 
Цаһан цергин хаҗуһаснь 
Цокад дөрвдгч довтлв, 
Һурвн бригадан толһалад, 
Һәрд-Ааку дәврв. 
Аакун һурвн бригадт 
Авгдад, цокгдад ирхләрн, 
Теңгә цаһан корпус 
Тарад, хооран цухрв. 
Тәвн миңһн цаһачуд, 
Тәвн миңһн улачуд, 
Цаг булалдҗ йовх 
Цергүд нүүрцҗ ноолдв. 
Шавт харһсн аң 
Шуучхар, хазхар һалзурла 
Цокулҗ йовх цаһачуд 
Цаган утдулхар ноолддг. 
Әәмшгтә, күчр цаг 
Әәрмд учрад ирв. 
Атаман - Егорлык алднд 
Ашлгч ноолдан гүүдв. 
Селәниг эртәснь батлчксн, 
Сергәд, амрад авчксн. 
Мөрдән теҗәһәд белдчксн, 
" Мамонтовцнр " негндән шиидчксн. 
Товмударн цаһачуд халдв, 
Төмр хаалһар гүүлгәд, 
Дөрвн бронепоезд 
Дөңгән цаһачудт күртв. 
Деернь пулеметмуд, винтовкс 
Дегц теднтә негдхлә, 
Делкән улсин чикнь 
Дүләрх дүңгән болв. 
Дүләрх дүңгән болв. 
/ Цаһана согту хазгуд 
Цорхалдад, орклдад аашна. 
Арвн йисдгч полкиг 
Аарглҗ авад чавчна. 
Минь эн цагла 
Мергн Тимошенко туслв. 
Зүткҗ йовсн цаһачудыг 
Зурһадгч дивизәрн цокв. 
Ааку һурвдгч бригадан 
Атакд зөрүләд орв. 
Бүкл офицерск полк 
Бригадын үлдлә харһв. 
Цагтан чавчлдад оркхлаг 
Цаһачуд үлдән хайлдв, 
Цуглрад бууһан цахлдв, 
Цаһан дарцган өрглдв. 
Күүчгдсән сәәнәр медҗ, 
Көлнь, һарнь чичрҗ, 
Эврәннь штабин әмтндән 
Экрҗ Деникин келҗ: 
- Хөөткән санхла офицермүд, 
Хар там үзгднә. 
Теңгс, дала һатлҗ 
Тенҗ зуллһн төрҗәнә. 
Буденный Семен кенинь 
Бидн цуһар меднәвидн … 
Хаҗудк Городовиков гидгнь, 
Хальмг … Тер болхий? 
Мадниг, генералмудыг цокдг 
Му цаг ирҗл, 
Деед олн бурхд минь, 
Деникиндән аштнь тусл … 
Бурхндан кирслҗ мөргәд, 
Бирд тәвәд уульҗ, 
Хар теңгс хәләҗ 
Харулта генерал оольҗ. 
Харулта генерал оольҗ. 
/ Нутгтан харшлсн күн 
Нутг уга үлддмн. 
Насни туршарт һашудад, 
Нарт-делкә эргдмн. 
ЭПИЛОГ 
Олн-әмтнәннь зөргиг 
Онц хадһлсн баатр. 
Орс көдлмшчнр дундас 
Омган олсн баатр. 
Хальмг олн-әмтндән 
Ханлт өргүлсн баатр. 
Коммуна партин зергләндән 
Күч олсн баатр … * * * 
Дөчдгч җилин намр. 
Дүүрң-цадхлн цаг. 
Байр ааһ дүүрәд 
Буслла. Икл байр! 
Зун җилмүдин туршарт 
Зүүдн болсн Бумбан 
Советин Төрскнд олҗ 
Седкләрн Таңһчм амрсн. 
Москва, Ленинград, Киевәс 
Манад гиичнр ирлдв. 
Хәәртә Хальмг нутг, 
Хәр гиичнрән угтв. 
Ааку хальмг теегтән 
Әвртә эңкр, дурта. 
Цөөкн хонгар болвчн 
Цол һархла - ирдг. 
Манцин тагтс һатллдад, 
Машид цувлдад ирв, 
Мана тег угтад, 
Мандлсн нарн дүңгәв. 
Хун күзүтә мөрднь 
Хурдн сәәхн гүүдлтә, 
Һучн мөртә адучнр 
Гиичнр тосад довтллдв. 
Хоца Намсарай байрлчкад, 
Хәәмнь, ууляд одв. 
Хәәмнь, ууляд одв. 
Хаҗудан суусн Аакуг 
Хаб теврәд үмсв. 
" Хамр " деегшән машид 
Хурдлдад, һарад ирцхәв. 
Толһалҗ йовсн машинь 
Тогтнад, зогсад бәәв. 
Генерал Ока Городовиков 
Генткн һаран өргв. 
Гиичнр машидәсн буулдад, 
Генералур өөрдәд ирв. 
Эргин өндр деерәс 
Элст үзгдәд одв, 
Зун мөртә күн 
Зөрлцәд тосад ирв. 
Улан туг дарцгудар 
Уульнц болһн кеерч. 
Гер болһн һазадкан 
Герл һартл цеврлҗ. 
Тавн зун җилин 
Таңсг " Җаңһрин " байриг 
Бүкл Советин нутг 
Байр кеҗ темдглв. 
Холас ирсн гиичнр 
Халун мендән күрглдв. 
Хальмг олн-әмтнд 
Ханлт өргҗ байслдв. 
Бүкл делкәд хальмг 
Билгтә " Җаңһр " туурв. 
Эрдмин сәәхн гиснләнь 
Эврәннь бәәрән эзлв. 
Әәмг болһн Элстд 
Эврә хошмуд бәрлдв. 
Нәәрин ик байрт 
Нутг болһнарн җирһлдв. 
Бийән гисн улстан 
Бәәсән тәвәд гиичлүлдг. 
Баһ-Чонс нутгтан 
Баатр нерән келүлдг. 
Дунд нуурин экнд 
Дуута нерән дуудулсн, 
Хар булгин уснас 
Хәәртә ундан олгсн, 
Җаҗин Темәнг ахта, 
" Җаңһр " келдг улста 
" Җаңһр " келдг улста 
/ Мөрндән чанһ адучнрнь 
Муучкан Санҗ толһата. 
Итлгин Бөөргт туургсн 
Ицл иктә, зөргтә, 
Көкин Сарң толһачта 
Колхоз болдг гинә … 
Колхозин хотн дунд 
Күн икәр цуглрв, 
Җиңнәд хальмг домбр 
Җирһлин айсар күңкнв. 
Хошадар, 
дөрвәдәр, 
нәәмәдәр 
Хальмг берәд бииллдв. 
Халурхад Ока Городовиков 
Хальҗ нисәд тавшв. 
Олн һазрин гиичнр 
Омглҗ альхан ташлдв, 
Баатр генералын биид, 
Басл икәр бахтлдв. 
Хол һазрин гиичнр 
Хальмгин " Җаңһриг " магтлдв. 
Эмнг мөр сурһлһ 
Эдн үзхәр седцхәв. 
Колхозин хурдн зеердиг 
Көкин Сарң тохулв, 
Залусин һавшунас негинь 
Зеерд деерән мордулв. 
Арһмҗан эвкәд авчкад, 
Адун талакшан довтлв. 
Эмнгәс эмнг мөриг 
Ээрәд, көөһәд һарв. 
Заһлма нег шүүрлһтә, 
Залу нег хайлһта. 
Эмнг мөрн цоонград 
Элст талакшан оольв. 
Гүүнә гүүдлнь немгдв, 
Гиичнрин өврлтнь икдв, 
Көвүн заңһад оркв, 
Килһсн арһмҗ ишкрв. 
Эрчмтә килһсн арһмҗ 
Эвән олҗ хайгдв, 
Эмнг мөрнә күзүнднь 
Эвтә бүтүнь тусв. 
Дөрв көлдәд босчкад, 
Дөнн кер чичрв, 
Чикнәснь уру дарҗаһад, 
Чиирг залу хазарлв. 
Эмнг кеериг залу 
Эмәл тохҗ унв. 
Догшн зерлг кер 
Доран цегләд туульв. 
Деернь йовсн залу 
Дегд чаңһдан торв. 
Хәрү мөрн бухад 
Хойр көлдәд одв. 
Һавшун залун нүднднь 
Һазр теңгртә көөлдв. 
Мөрн зәрмдән зөрц 
Мөлксн болҗ медгдв. 
Өсрәд, өсрәд, угзрад, 
Өөдән һәрәдәд одна, 
Деерән йовсн залуг 
Дөрәһәснь салһхар бухна. 
Мөрнә җолаһинь залу 
Мошкад изләд оркв. 
Чикрҗ авчкад мөрн 
Чикдән өмәрән гүүв. 
" Тиигҗ ас! " - гичкәд, 
Ташмгдад мөрән дәвв, 
Тедүкнәс хәләсн гиичнрт 
Туула мет торлзв. 
Хальмг генерал Ааку 
Хар сахлан илв, 
Мөр сурһгч адучд 
Маш икәр ханв: 
- Залу гидг залу! 
Зүүднд орм залу! 
Хальмг өргн теегин 
Халуч һәрдтн эн! 
Мөрнь - күчтә мөрн, 
Мөрнәсн адучнь күчтә! 
Иим күүнд оньдин 
Иткҗ, нәәлҗ болхмн! 
Хоца Намсараев түргнәр 
Хәәртә Аакуд өөрдв: 
- Хальмг теегиг лавта 
Хәләсән эндр медҗәнәв! 
Москва, Киевин гиичнр 
Мусхлзад хоорндан күүндв: 
- Мөр сурһна гидгтн 
Мергн эрдм бәәҗ!.. 
Алц-та тусад, 
Альвлад йовна мөрн, 
Бухад, цегләд, ишкләд, 
Бульглад йовна мөрн. 
Мөриг унад номһрулчкад, 
Манакс гиичнрүр өөрдәд, 
Колхозин нерн деерәс 
Командир Аакуд белглв. 
Алдр Аакуд бахтад, 
Альхан әмтн ташлдв. 
Колхозин нернәс Андра 
Күндтә Аакуд келв: 
- Хурдн, хурдн мөрдинь 
Хальмг тег өскнә, 
Улан Цергтән кергтәһинь 
Унһнаснь авн асрна! 
Хальмг теегәс унсн 
Хар кеертн, Танд, 
Эзн Аакудан туста, 
Эңкр мөрн болтха!.. 
Хойр-һурвн хонгтан 
Хальмг таңһч нәәрлв, 
Урлдана мөрн буульгдв, 
Урдкинәр бөкмүд бәрлдв. 
Нәәрин марһанд Ааку 
Нәрн шинҗән тәвҗ, 
Урлдан, бура чавчлһиг, 
Удан соньрхҗ һәәхв. 
* * * 
- Би баһ насндан 
Байр угаһар өсләв. 
Тиигвчн төрсн һазртан 
Талваҗ зүркм ханна. 
Энд, теегт, түрүн 
Эңкр иньгтәһән харһлав. 
Хун, тоһрун, торһан 
Хаврин дуунднь харһцлав. 
Теңгр өөдән хәләһит, 
Торһа яһҗ дуулҗахинь. 
Дурна тускар дуулҗана. 
Дурндан согтад тиигҗәнә. 
Нарнд ханлт өргәд, 
Насни туршарт дуулҗана. 
Җирһл-кишг гидгтн 
Җигтә сәәхн гиҗәнә … 
Теегәс Элстд ирчкәд, 
Теңгс хәләхм болв. 
Түргн машинд сууһад, 
Теңгә теңгст одв. 
Теңгә, таньл хазгуд 
Тосад күрч ирцхәв. 
Буденна баатр нөкдиг 
Бууляд-дуулад тослдв. 
Байр икәр буслв. 
Баһчуд Аакуг һәәхв. 
Баатрин келсн үгинь 
Баһчуд оньгта хавлв. 
Теңгә теңгсин көвәд 
Тагчг болад зогсв … 
Арвн нәәмдгч-йисдгчән 
Ааку санҗах бәәдлтә. 
Теегтә, Теңгтә салҗахан 
Теегин үрн медҗәнү? 
Хөөннь ирх җилмүднь 
Хатяр болад тиигҗәнү?.. 
" Гергндән - хань нөкдтән, 
Герәсән келҗ медүлсүв. 
Күүкдтән - көркхн иньгүдтән, 
Күүндҗ селвгән үлдәсүв. 
Ачнр-җичнр олн, 
Төрл-садн болн 
Әдлин - үүрин улс, 
Төрллә әдл билүс … 
Әәрмд хамдан йовцхаснь 
Әрәсән нутгар дүүрң, 
Альд тедниг олхув, 
Альк болһнлань мендлхүв. 
Орс ахнр-дүүнртән 
Олмһа үгән келсүв, 
Хальмг олн-әмтндән 
Ханлт оньдин өргсүв. 
Теегин үрн болсндан 
Талваҗ седклм байрлна. 
Ленинә салдс болсндан 
Лавта зүркм ханна".