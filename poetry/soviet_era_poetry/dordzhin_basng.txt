ТУУРМҖ 
Советск Союзин Герой Делгә Эрднин санлд нерәдгдҗәнә. 

Җил насн хойриһән 
Җидин үзүрт өлгий! 
Җилв бах хойриһән 
Төрскн орндан нерәдий! ("Җаңһр") 

I 
Салын Ик-Зарһахнд, 
Салата һолын көвәд, 
Салькта ишкә герт, 
Соңсхҗ әмтнд хәәкрҗ, 
Делгәһәс көвүн һарсиг 
Делкәд медүлх седкләр 
Давтҗ һурв дурдҗ, 
Дахулн йөрәл тәвҗ. 
Эк болсн эмгн 
Эрдниг бәрсн санҗ, 
Эвтә һарарн ораҗ, 
Эврә насарн меләҗ. 
Көвүн өсч бооҗад, 
Көл ишкҗ тенчв. 
Киилгин захан товчлад, 
Күмни уха таньв. 
Ээҗин өврәс һарад, 
Эрдмин хаалһ мөрдв. 
Школын партд сууһад, 
Шунҗ сурһульд ширтв … 
Бидн цуһар үүнлә 
Бичкн наснасн иҗлдләвидн, 
Авъяс болҗ тохраһад, 
Арднь орҗ күчлләвидн. 
Хустгин хоосн герт 
Хурасн резинә өрәлс. 
Экин уйсн түңгрцгт 
Элңкә цаасдын тасрхас. 
Мука балгар хусад, 
Мууһар үзүрлсн ширмүд. 
Муудан орҗ чирмәһәд, 
Модьрунар зурсн зургуд. 
Кергтә хамг бас 
Карандаш, суңһуг, нааддг 
Шатр, дөөв, шаһас, 
Шүлг, бек, дегтрмүд. 
Кенәмдн баһ насиг 
Эдн эс дахлцсн, 
Кезә, кедү цагиг 
Бидн үүнд өглцсн! 

II 
Эңгин үр көвүдәсн 
Эрдни эс йилһрвчн, 
Невчк альвн бәәсн, 
Нертә омлһн йовсн. 
Төгрг хар нүднь 
Таалта хәләцәр гилвкдмн. 
Тошисн өңгтә үснь 
Толһа тегшлҗ җилмәдмн. 
Цегән сарул асхар 
Күүрин сәәг мөрддмн. 
"Цецн хаани" тууляр 
Күүг шилтүлҗ чаддмн. 
Баһин цусн турглҗ, 
Зүркни цоклһиг түргдүлдг. 
Бәәхтә җирһл буслҗ, 
Зүүдни күслиг дахулдг. 
Арвн долан насн 
Алтн замар ирв. 
Күсл болҗ йовсн - 
Комсомолын зергләнд орв … 
Эн нериг зүүхин төлә 
Бийән бичкнәсн белдләвидн. 
Энүнә бүлд багтхин төлә 
Бәәсн дуран өгләвидн. 
Ильичин зургта бичкн дегтр 
Зүүднә күсл болла. 
Ицгтә олна ни әмсхл 
Зүркни цоклһнла негдлә. 
Эн цолыг эклҗ зүн 
Гражданск дәәнд мордлавидн. 
Эн нериг амндан зун 
Һазран өшәтнәс харславидн. 
Эн нериг авшг болһҗ, 
Цусарн һазран усллавидн. 
Эн нериг амлҗ келҗ, 
Цуһарн бидн өсләвидн. 
Эн нертә җирһл мөрдҗ, 
Дәәнә түүмр зөрләвидн. 
Эн нертә мөрнд мордҗ, 
Деникин, Врангелиг күүчләвидн. 
Эн нериг тугтан өргҗ 
Шин Советән батллавидн. 
Эн нерәр хаалһан герлткҗ 
Шуурсн, буурсан хатхлавидн. 
Эн нерәр дуудвр кеҗ, 
Теегин цөлиг мөрдләвидн. 
Эн нериг деерән бәрҗ, 
Тайга, Сибирь орлавидн. 
Эн нериг иткүлхәр гүҗрҗ, 
Җиңнсн киитнд көрләвидн, 
Эн нериг һуташгоһар сүрдҗ, Җиинсн нарнд өгрләвидн. 
Эн нериг туурулх зүткмҗтә - 
Теңгсин дольга керчләвидн. 
Эн нериг дуудулх иткмҗтә - 
Теңгрин оддур нисләвидн. 
Эн нериг мөңкрүлхин төлә 
Садын үндс суулһлавидн. 
Эн нериг делгрүлхин төлә 
Сарин холур девшләвидн. 
Энүнә иткмҗ күцәхин эркд 
Әмн-цогцан нерәдләвидн. 
Энүг батлхар хамгин беркд 
Әгрхәс әәлго түрүлләвидн. 
Эн нериг өрчдән зүүҗ, 
Партян бидн дахлавидн. 
Эн нерәр даавр авч - 
Партийн билет атхлавидн. 
КОМСОМОЛ, тегәд чи 
Кенимдн эс сурһлач! 
КОМСОМОЛ, тегәд чи 
Кенимдн эс өскләч! 
Тәв күрсн насндан одачн 
Бүлдчнь йовсндан бахтнав! 
Таңсглҗ җирһлин герәсн болһҗ 
Билетичнь өрчдән шахнав! 

III 
Нарн орх үзгд 
Нигт үүлн хархлзв, 
Насн баһ үйд 
Намшрх зеткр бархлзв. 
Оһтр саңната ефрейтор 
Орна йосиг булав. 
Орчлң деер лугшулҗ 
Оһтрһу дуурхулхар күләв. 
Күүкд өлгәһәсн өндәһәд, 
Көлд орснас экләд, 
Кудх, күүчх үгмүдәр 
Келнд орулҗ дасхв. 
Бооҗад, невчк өсәд, 
Бу даахас авн 
Булах, даҗрх серлиг 
Батар экнднь ширлв. 
Әмт дөрәцүлх селм 
Атхулҗ, тедниг түкрәд - 
Әәмшг делкәд болм 
Адин хаалһ эклв. 
Фашизм - турглсн цусн, 
Фашизм - һашудсн нульмсн, 
Фашизм - күрң маальг, - 
Фашизм - эн болв. 
Товин күүчгч әәһәр 
Түүмрин хаалһ дәрвкв. 
Турглсн цуста дәәһәр 
Төрскнүрм эн дәврв. 

IV 
Модн хадасн хойр харш. 
Моһа мис хойр өшәтн. 
Мана җирһлд зовлң харш. 
Мандлсн Советд фашизм хортн. 
Өсч, цецглҗ йовх 
Өнр мана зергләг 
Өдр ирвәс фашизм 
Өндәҗ, гүүдхәҗ хәләһә … 
Күн болх баһасн, 
Күлг болх унһнасн - 
Көөрк, мана насн 
Күмни уха таньснасн. 
Дегтрәр күсл кеҗ, 
Деернь чичрҗ унлавидн. 
Сөөһин нөөрән кисҗ, 
Сарин герлд умшлавидн. 
Толстой, Пушкин бичсиг 
Толһа тусан заллавидн. 
Корчагин Павк ахтала 
Күслин тәәлврән залһлавидн. 
Нуувчин тоотыг сонрдхад, 
Номар орчлңгиг туурулх. 
Насни хаалһиг утдхад, 
Намчрулҗ делкәг кеерүлх. 
Аһариг ивтлҗ нисәд, 
Алтн делкәг секх. 
Ач иктә Төрскндән 
Атаһинь авад өгх, - 
Эн хамгин төлә 
Эврә цогцан батллавидн. 
Әмтнә җирһлин төлә 
Әмән әрвллго орлцлавидн. 

V 
Немш баһчудыг Гитлер 
Нерлкм юунд дасхсмб? 
Күмни тууҗд туслмар, 
Күслинь альдаран зөрүлсмб? 
Чонын кичг мет, 
Чикәр кү хәләхш. 
Чееҗнь - зугл хот, 
Чик седкл хәәхш. 
Ардг баһ наснасн 
Аля, аздд дамшсн. 
Әмт дөрәцүлх керг 
Әмн төрнь болсн. 
Күңкл сурһмҗин әрүниг 
Киртә тавгарн ишксн, 
Күмни баһ цогцарн 
Күцгдшго ховдгт авлгдсн. 
Гейне, Г¸тен билгиг 
Һалын зальд шатасн, 
Гегән-сурһулин булгиг 
Һазрасн көөҗ хагсасн. 
Хавчг, җовльг һавльдан 
Хорһлҗар эк кесн, 
Хаҗуһин әмтнд шүдән 
Хазҗ, цевтә нохашң, 
Түкрхиг күләҗ адрад, 
Тоодглҗ сүүлән өргсн, 
Тоомср гидгнь адград, 
Толһани экнь ширгсн, 
Гретхен, Кетхен һарһсн, 
Германя фашизм дасхсн, 
Һазрт, нег цагин 
Һәәзң бирднр - тиим. 
VI Тенд, дәәнә нүүрт, 
Теңгр, һазр будңһрад, 
Турглҗ цусн асхрад, 
Түмәдәр цогцс көлврлдв. 
Энд, холд, көдлмшт, 
Эңгин улс цуһар 
Эврә күч-көлсәрн 
Ээҗ-Төрскән харсхар 
Сө, өдриг тооцлго, 
Сүрәлкҗ, холван күчәр 
Даалһсн кемҗәнд түдлго 
Давулҗ кехәр шунна. 
Эрдни - баахн комсомолец, 
Эклц организацин сегләтр. 
Эврә үүрмүд дундан 
Эн - тоомсрта, күндтә. 
Көдлмшин һолд орад, 
Көвүдтән өргмҗ өгнә. 
Күн болһн диилврәс 
Күчән әрвлшгог некнә. 
- Дәәсн холд йовхла, 
Дәәнд эс авхла, 
Төр угад тоолҗ, 
Таварлҗ болхий тегәд? 
Тиигҗ санхла - хаҗһр, 
Төрскән харсх тоолвр 
Толһад бәәдг болхла, 
Төрүц бичә санамрд! 
Эндр һазртан, биилтә 
Энд колхозд көдлҗәнәч. 
Маңһдур һартан буута 
Маңнацҗ хортнла харһхч. 
Үнн тиим болсар, 
Үүрмүд, чидлән әрвллго, 
Үдин амрлһн гилго 
Үкс шунҗ гүҗрий! - 
Мөңк амндан бәрдг, 
Мел иим дуудвр. 
Олыг дахулҗ һардг, 
Ончта бийни седвр. 

VII 
Җуңһарсн номһн асхн 
Омухн салькар өрвлзнә. 
Җирвлзәд холд сармтсн 
Олн одд чирмлднә. 
Арһул үләсн салькнд 
Аавин-улан һаңхна. 
Чиигәр чивхлтсн ноһан 
Чиктхлҗ йозурарн нәәхлнә. 
Өргмҗ элвг эн цагла 
Эгл баахн көвүн серглң. 
Өмнән бәәсн цаасн деер 
Эвтә үгмүд түүҗ бичнә: 
" … Гитлер мана һазриг 
Һартасмдн булахар седәд, 
Һалвар дәврүлә бәәтл 
Гертән сууҗ чадшгов. 
Дәәнд намаг авхиг 
Дәкн нег сурҗанав, 
Дәәснә өмнәс зөрхиг 
Дәәч зүркәрн мөрәдҗәнәв. 
Тәвх гиҗ байртаһар 
Танд урдаснь ицҗәнәв. 
Түргн гидгәр хәрүһинь 
Таниг илгәхиг эрҗәнәв … " 
Бичгән дүрәд, нааһад, 
Бел кеһәд үлдәчкәд, 
Босад, терзәр шаһаһад, 
Барлзсн холур ширтв. 
Одак уйһн асхн, 
Одн, сар, салькн - 
"Иим теегән хортнд 
Ишкүлҗ яһҗ энлүлхв!" 

VIII 
Кезә күн иигҗ 
Дәәллдә мөрәдсн болһнат! 
Кенә үрн иигҗ 
Дәәнүр сурҗ гинәт!? 
Альд тууль, түүк 
Әдл йовдлыг дуулҗ? 
Әәмшгтә үклин өмнәс, 
Эн яһад зүткҗ? 
Дала хамгиг давн усчад, 
Даңшата хаалһиг кедн йовад, 
Теңгрин аһарар теслн нисәд, 
Теңгсин йоралар чивн өөмәд - 
Орчлңгиг кевтнь кедн эргвчн, 
Олн зүсн ончиг үзвчн, 
Өссн, боссн, дурлсн һазр 
Оньдин зүркнд мөңк хадһлгдна. 
Күүнә һазрт алтар хур 
Күрлҗ орад чигн бәәтхә, 
Эврә һазрин чолун хур 
Энүнәс деер болҗ медгднә. 
Төрскн һазртан дурлсн зүркиг 
Товар, түүмрәр хаһцулҗ болшго. 
Амтынь авсн җирһлин булгас 
Әмән әрвлх тоолвр оршго, 
Омлһн кевәр күслмдн, зөрмгәр 
Өөдән холд ниссн - хөв! 
Өдр сәәнд - санлан күццәр 
Ончтаһар теткҗ болх - хөв! 
Минь иим хөвин төлә 
Мана үрд ноолданур орна. 
Мөңк кишгән харсхин төлә 
Мусин селмин өмнәс зөрнә. 
Тегәд чигн үкләс әәхш. 
Түүмр, заляс чигн хорхш. 
Тегәд чигн хортнас сүрдхш. 
Төрскнә ачиг хәрүлхән мартхш. 
Өлгәтә бальчр цагасн авн 
Өнр орна кеермҗ болсн, 
Өдгә ноолдани хату цагин 
Өргмҗ болсн улан баатрмуд! 

IХ 
Күсл кеҗәснь күцв. 
Көвүнд зәңг ирв. 
Цергә зергләнд мордх 
Цаасн Эрдньд күрв. 
Эцкәс көвүн һардг, 
Экин килмҗд бооҗдг, 
Делд һарнь күрдг, 
Дөрәд көлнь күрдг. 
Школын номин цаасд 
Столын татдгт үлдв. 
Шүрүнь күцсн һарар 
Судцд дүүрч гүүлдв. 
- Ээҗ … хөв … байр! … 
Эндр … ирв … эн! 
Дуудҗ … белдх керг … 
Дәәч болҗасм эн! 
Көгшн экнь уданар 
Көвүнүрн ширтҗ хәләв. 
Келдг үг угаһар 
Кецс гиһәд өөрдв. 
- Кукн, яһснчнь энв? 
Көгшн ээҗчн энлм! 
Ахчнь, тер, цергтлм 
Ардтн би яахмб? - 
Уга … чик … йовтха … 
Үүг юңгад хөрнәв! - 
Иигҗ дотран ухалн, 
Үгән ахрар татв. 
- Ода, юн гихв? 
Орн-нутган харсх 
Онц йилһән, әрүн 
Ончта төр мөн. 
Менд, кукн, йович. 
Манд бичә зович. 
Орчлңгин алтн хаалһар 
Олна төр күцәһич. 
Амрг болгч үүрмүдтәһән 
Алтн җола эргүлич. 
Алдр җирһл делдҗ, 
Амулң менд ирич! 
Зү сәәхн өвснд 
Мөрн эмәлтәһән тарһлдг. 
Зөв сәәхн үгд 
Махла толһатаһан һаңхдг. 
Экин седкл үрнд, - 
Элкндән шахҗ үмсв. 
Үрнә седкл орнд - 
Үнтә Төрскн сангдв. 
Хар мөрн җилин 
Халта догшн үвл, 
Хальмгуд оларн босҗ, 
Хәәртә җирһлән харсхар 
Буурл Иҗлин көвәһәс, 
Бөөргтә теегин нурһнас, 
Көк теңгсин захас, 
Күрисн хамрмудын омрунас 
Маля, бу даахарн 
Мөрн цергт мордла, 
Хуучн урдк кевәрн 
Хомутниковин дун цеңннлә. 
Дәкн "Аштаб полк" 
Деер авч күңкнлә, "Өндр улан туг" 
Өөд һарч делслә. 
Агтын сәнь агсрлдад, 
Амһаһан кемлҗ цервлдлә. 
Алтн хаалһ йөрәлдәд, 
Аавнрин үгмүд цеңнлдлә. 
Төлҗин Делгә Эрдни 
Теднә зергләнд орла. 
Танк зөрүлҗ бууһар 
Төвәр хадгиг сурла. 
Гүмбин дүңгә, шорч, 
Гүүвлтән уга һавшун. 
Хавтын Өңгшң харвач, 
Хасан алддго мергн, 
Санл мет, үлдч, 
Саврин чиге, балтч, 
Хошун Уланшң зөргтә, 
Хоңһр мет, сүртә. 
Дәәллдәнд цухрна гидгиг 
Кезә чигн меддго. 
Даңгин: " Уралан! " - гисиг 
Келн деерәсн алддго, 
Улан Цергин олн 
Уралһ баатрмудын негн, 
Ухан, седклән алдр 
Орндан нерәдсн дәәч! 
… Дон һолын уснь 
Дольгальҗ зәәлҗ урсна. 
Долда бичкн зүркнь 
Дольглад өрчән цокна. 
Хош сүүлтә самол¸тнь 
Холаһар эргҗ цервнә. 
Хортыг санад оркхнь 
Хорн буслҗ деврнә. 
Тегдһр сүүлтә бор мөрнь 
Теңгин һоласн усхна. 
Темдгтә дуута Хомутниковнь 
Теңгин һолынь харсна. 
Товин дунь лугшна. 
Танкин әнь күрҗңннә. 
Таңһчасн мордад һарсн 
Тавта залуснь ниткрлднә. 
Теңгин көвән ноһанднь 
Тошиҗ хоңһрнь тарһлна. 
Туула зүрктә немшнрнь 
Танк ташрлҗ мөлклднә … 
Иим үгтә дун 
Ик холд җиңнв. 
Удл уга дун 
Урмдсн дууһар зәңглв … 
Командирмүд орман эзлв. 
Көвүд селмән белдв. 
Дәәсн нег мөслчкәд, 
Дәврҗ йовхнь медгдв. 
Утан өөд бадлһад, 
Улаҗ орчлң будлһад, 
Ик бәәр-бәрлдән 
Иим кевәр эклв. 
Туңһлң дала мет, 
Төвшүн зунын асхн 
Тов, бууһин әәд 
Төгәлң зогслго күрҗңнв. 
Зергләһәрн хадгдсн улсан 
Доран давталҗ ишксн, 
Зелләд, ца-цааһасн 
Дәәсн гүҗрҗ дәврсн. 
Хортна тоолврнь ик, 
Хортна санан ил - "Хойр туула" көөлдҗ 
Ховдг деермчнр зүткв. 
Көк теңгст күрәд, 
Кавказиг өмәрәнднь таслх, 
Иҗл һолд ирәд, 
Сталинград балһсиг эзлх. 
Үүлтә теңгрин нааһур, 
Үзүртә модна ораһар, 
Нарта теңгрин дораһур, 
Навчта модна деегәр, 
Дөрвн үзг, нәәмн зовкд 
Деегшән шавр хутхлдҗ ниснә. 
Толһа өндәх цол өглго 
Товин сумн, бомб хаһрна. 
Эңкр нутган харсгч 
Эңгин олн баатрмуд 
Ишкм һазр болһныг 
Әмәрн харсч зууньрлдна. 
Тер ишкм болһнднь 
Дүмбр җирһлин хөвнь. 
Тер бәрм болһнднь 
Дурта иньгүд, үрднь. 
Һалвин цол дунд 
Һардсн улстаһан Эрдни 
Һолын һатлврин амнд 
Гүүвлтән угаһар зогсв. 
- Үр сержант, өмнтн … 
Өөрдҗ йовна дәәсн … 
Арвн нәәмн танк … 
Арднь - машитә әмтн … 
- Отделень, намаг соңс! 
Ормасн бичә көндр! 
Ишкм чигн бәәр 
Үлдәҗ бичә һар! - 
Иигҗ команд өгчкәд, 
Ицгтә бууһан белдв. 
Ээҗ-орнь сүрәлкәд, 
Энүг туурмҗур дуудв. 
Эн халун агчмиг 
Умшач йир саныч! 
Эднә зүркни зөргиг 
Ухалад, мартлго хадһлыч! 
Цуста-махта күн, 
Цутхмр цө машин - 
Хоорнднь эдниг дүңцүлич, 
Холһад дотран тоолыч! 
Кен, кезә иигҗ 
Кедү дәкҗ хорһҗ, 
Кенә үрд иим 
Кет-бат бәәҗ! 
Иим халута агчмиг 
Чимдг үгмүд альдви! 
Ицгтә, туурсн нердиг 
Мөңкрүлх айс бәәдви! 
Ховдг, деермч хортыг 
Ха! Ха!.. гисн дун … 
Хаһ-ташад хадна, 
Хар утан пәгнә. 
Цөөг цумлад, сумн 
Баатрин омгиг өөдлүлнә. 
Цоонгрҗ шатад, бирмн 
Буйсч доран хәәлнә. 
Төвәр илгәсн сумн 
Танкин цогцд шигднә. 
Татлһ өглго, дарунь 
Түүмрин зальд орагдна. 
Эрәсәр келкгдсн алмсмуд 
Ормдан шатад намшрлдв. 
Эңкр эврә салдсмуд 
Өмәрән шурһад орлдв. 
- Ач иктә Төрскнә төлә! 
- Алдр Коммуна партин төлә! 
Ура! - гилдсн дун 
Утата аһариг ивтлв … 
Өрәсн көләснь Эрдниг 
Өшәтнә сумн хаһцулв. 
Өвдкүр дааҗ аралдад, 
Өмнкәсн улм гүҗрв. 
Хортна бомбин тасрха 
Хойрдгч көлинь таслв, 
Хаҗ цуснь турглад, 
Хамг судцднь сулдв. 
- Үүрмүд, бууһим автн! 
Үнтә Төрскән харстн! 
Мөгдг, деермч хортн, 
Маниг цухрдгог үзтн!.. 
Дәрин утаһар дүүрсн 
Сарул орчлң будңһрв. 
Дәкҗ учршго дүүвр насн 
Сүл әмсхлән киилв … 
Туулин баатр болсн 
Туурсн үрнә үүлдвр 
Түргәр, амнас амнур 
Түдл уга нисв. 
Эңгин көвүнә нерн 
Эңкр улан дәәчнрт 
Өргмҗ, омг өгн 
Өмәрән диилврүр көтлв. 
Үрнәни дуудвриг тугтан 
Төрскнь алтар бичв. 
Энүнә тускар йөрәлдән 
Теегм мөңк дуулв: 
Үүмән, цүүгән угаһар 
Тив тегш тогтнтха. 
Үкл-үргән угаһар 
Төрскн һазрм цецглтхә. 
Һарин урн эрдмчнр 
Һазран улм кеерүлтхә. 
Һаңта цөлиг дииләд, 
Һаңхсн урһмл көкрүлтхә. 
Сүрг олта малнь 
Дарг өглго өстхә. 
Зөрг иктә улснь 
Керг алдлго күцәтхә. 
Байн зөөртә һазрнь 
Бәәсән эзндән белглтхә. 
Бал-бурмар әмтәрсн 
Бәәхтә җирһл делвтхә. 
Һазриг үүмүлгч дәәнә 
Һал-һулмтнь ширгтхә, 
Һаран бәрлдсн олна 
Һавц күчн немтхә. 
Делкән эзн - Күүнә 
Девшлт түргәр түгтхә, 
Дүүлм өндр оһтрһуд 
Дуулсн дунь цеңнтхә. 
Эн орчлңгин Эзнь - 
ЭРДНИ - Күн бадртха! 
Эднә туурмҗта төрнь! 
Эңк цагт мөңкртхә! 

Х 
Җилмүд ирәд, давад, 
Җиирәд аюл ууҗна. 
Үклин дәәллдән холҗад, 
Үнрнь талрад хуурна. 
Төрскн деер нарн 
Төөнрҗ чилгрәр герлтнә. 
Тевчңгү җирһлин нерн 
Тулг угаһар делгрнә. 
Күчтә ноолдана тууҗар 
Көвүд соньмсҗ бахтна. 
Көл уга баатр 
Күндтә тодлврнь болна. 
Урдк дәәнә зовлң үзсн, 
Улан зальд цогцан шаталһсн, 
Өмнкәсн улм кееһәр тосхгдсн, 
Өдгә цагин Элст балһсн - 
Өнр җирһлин цолд 
Мануртҗ налана. 
Өрүн нарни тольд 
Маңхаҗ дүңгәнә. 
Эн балһсн дунд - 
Җирисн уульнц. 
Энүнә гер болһнд - 
Җирһсн бүлмүд. 
Сагсисн модд нәәхлҗ, 
Хамтхасдарн шимлднә, 
Садын сүүдрт тунҗ, 
Хараһарн җиринә. 
Дән уга делкә 
Төвкнүн мануртна. 
Дәрин утан уга 
Теңгр цеңкртнә. 
Өргн асфальт хаалһс 
Дундаһурнь тошилднә. 
Өңгтә сәәхн цецгүд 
Терзәрнь сагсилднә. 
Терз болһнас цеңнәд - 
Дууллдан соңсгдна. 
Эрс болһнд төөнрәд - 
"Деликов" - умшгдна … 
Ут чолун гер 
Уульнц дунд дүңгәнә. 
У, сарул хораснь 
Оньдин дүүрәд бәәнә. 
Медрлин хаалһ мөрдм 
Бичкдүд энд шухилднә. 
Мергн сурһмҗ заасн 
Багшнр үүнд шунлдна. 
Герин үүдн деер, 
Герлтсн нарна толянд, 
Шар алтар бичсн 
Школын нерн гилвкнә. 
Энүгәр һарсн улс 
Эрк биш түднә. 
Эрдни Деликов, - гиҗ 
Эдн ханҗ умшна. 
Заводын ик цех, 
Завср-зә угаһар 
Зерглүләд тәвсн машид 
Зиигәд, гиинәд көдлнә. 
Деернь өкәлдсн улсин 
Дегц эвтә һармуд 
Кевләд, зорад, сииләд, 
Кеһәд һарһсн әңгс 
Әмтә машинд тохрад, 
Әмсхл, киитә болад, 
Әрүн кергүд күцәнә. 
Әмтнә җирһл теткнә. 
Цуһар тегш - баһчуд 
Цуцрлт уга зүткмҗтә, 
Кеснь өөдән чинртә, 
Келсндән күрдг зокалта. 
Эднә тус деернь, 
Эрст бичәтә үгмүд 
Дөрвәҗ холас үзгднә. 
Деликовин нертә бригад. 
Дуңгин дун доңһдад, 
Дүүрән болҗ өөдлнә. 
Кеңкргин айс дахлдад, 
Көлән негдүлҗ тавшна. 
Балм улан галстукс 
Сальк дахҗ делснә. 
Бальчр, байрта чирәс 
Санамр седкләр инәмснә. 
Тер - отряд кевтән 
Теегүр, бригад орҗана. 
Колхозд дөң болхар 
Көдлмшт һарч йовҗана. 
Дасмһа эвтә һармуд 
Даалһсн кергт белн. 
Көдмшиг эдн дуртаһар 
Кеҗ күцәдг олн. 
Отрядын улан туг 
Өмнь делсч дахулҗ, 
Деликовин нертә гиҗ, 
Деернь алтар бичгдҗ … 
Ачта баатр иигҗ 
Ардан цолан мөңкрүлнә. 
Әмтнә эндр күцәгч 
Әрүн кергт тохрна. 
Күрл мөңгн бумб 
Балһсн дунд дүңгәнә. 
Көгшн цергч дәәг 
Баһчудт цәәлһн заана: 
- Тер ноолданд туурсн, 
Тана өргмҗ болсн, 
Тууҗин холыг кедсн, 
ТӨЛҖИН ДЕЛГӘ ЭРДНИ!