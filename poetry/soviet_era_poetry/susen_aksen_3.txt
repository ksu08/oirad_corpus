ХОМУТНИКОВИН ТУСК УХАЛЛҺН 
Хальмг олн-әмтнә шүлгч Сусеев Аксен 
Илюмджиевич "Хомутниковин туск ухаллһн" гидг поэм бичснднь Хальмг АССР-ин Министрмүдин Совет 1974 җилин октябрин 28-д авсн тогтаврарн 1974 җилә литературин, искусствин болн архитектурин О. И. Городовиковин нертә Хальмг АССР-ин Государственн мөрә өгв. 
Хальмг үнн, 1974 җ, ноябрин 1. 

НЕГДГЧ ДУН 
Оошк, цаһан, улан … 
Олн зүсн цецгүд 
Өвсн заагар шаһалдҗ, 
Өндәҗ, нарнд мөрглднә 
Салын төрскн теегәр 
Салькн серҗңнҗ үләнә 
Цецгә, ноһана үнрәр 
Цевр аһар дүүргнә. 
Әрүн сәәхн аһар 
Әмсхл гиигрүлж урсна. 
Деер торһа шовун 
Дур магтҗ дуулна. 
Зәрмдән тоһруна дун 
Зөвәр холас соңсгдна. 
Ханян хун шовун 
Хәәсн болҗ доңһдна. 
Хальмгин хуучн дуунас 
Хәрнь, зәрмнь сангдна: 
"Хавр болсн цагтнь 
Хар һазр көкрнә. 
Хар һазр көкрхлә, 
Хәрсн шовуд ирлднә. 
Хәрсн шовуд ирлдхлә, 
Хәәртә ахнрнь сангдна"Чини тускар, Василь, 
Чееҗдм зовлң төрнә. 
Дуулх дурн басл 
Дегд икәр күрнә. 
Эцк, ахлаһан әдләр 
Эңкрлҗ, күндлҗ өсләв. 
Цаһан санан, седклдчн 
Цевр зүркәрн ханлав. 
Сал һолын теегәс 
Салад эс һарлчи, 
Сай дууна һазрт 
Сайг кеерәрн довтллчи? 
Довтлад һархла делднь 
Долда салькн шуугла. 
Шур-сувсн сүүлднь 
Шүрүн салькн ишкрлә … 
"Дурта нутган харсхар, 
Дуулн мордад һарий. 
Дөрвн үзгин дәәсинь 
Дөрә доран дарий!"Адучнр дунд йовсндан, 
Агтд дурта болҗанчи, 
Дуучнр дунд өссндән, 
Дуунд дуртав гиҗәнчи?.. 
Дун дүүҗә көдлгнә, 
Дерин өөр күңкннә, 
Халун дур магтна, 
Хаалһ йөрәҗ эңснә, 
Үрн һархла угтна, 
Үксн күүг үдшәнә, 
Дәәнә һалд зөрглнә, 
Дәәсиг дархд туслна. 
Хүрм болхла җирһнә, 
Халурхад мөртә довтлна, 
Ээҗ, ааван күндлнә, 
Эңкр нутган йөрәнә. 
Дурта иньгән санҗ 
Дууна айснь гейүрнә. 
Дурна туск дун 
Дәкн шинәс төрнә … 
… Боглан баһчуд заагт, 
Богшранкна залус дунд, 
Элмтин һолын экнд 
Эн Василь өссмн … 
Арвхн наста өнчн 
Адуч, бичкн Василь, 
Данҗа байнд заргдҗ, 
Даҗрулҗ йовсан келлә … 
Адун дундас эмнг 
Аҗрһ Данҗа бәрүлнә. 
- 
Сурһ, Василь, - гиҗ, 
Саак зовлң эдлгнә … 
Һалзн-зеерд аҗрһ 
Һал ишкчксн янзта, 
Һазр цокад тиирхләрн, 
Һалзурсн малын дүрстә. 
Сүүрән олҗ ядад, 
Сүүдрәсн үргәд һәрәднә. 
Хазарин төмр уудыг 
Хазад таслхар кемлнә. 
Зеерд-һалзн аҗрһ 
Зерлг аңгин бәәдлтә. 
Сурһхдан бичә ачрх, 
Сурар чөдрлхлә сәәдлтә. 
Урлдан болһнд алдршсн 
Урлдан цаһан мөңгтә, 
Һазрин холас иргсн 
Һалзн-зеерд омгта. 
Зеерд-һалзныг дахдгнь 
Зегстә нуурихнд бәәдви? 
Данҗа байныг дахад, 
Довтлхасн залус әәдви? 
Зүн бийдк әәмгүдәр 
Зүүдн болҗ үзгдтхә. 
Барун бийдк әәмгүдәр 
Байр-күслнь болтха! 
Данҗа зүн көләрн 
Дальҗң цокад көвкәдв, 
Буурл, Баһуд, Богшранкнд 
Буульҗ мөрән магтв … 
Ооср-бүч уга, 
Омглҗ дассн байн, 
Бичкн адуч Василәр 
Бүүрһсн аҗрһан сурһулв … 
Аҗрһ инцхәҗ һәрәдв, 
Авад, зулад һарв … 
Адуч көвүг хольвлхар, 
Ардан ишкләд альвлв … 
Даҗрҗ дассн байн 
Данҗа көштлән хагшв, 
Көвүн кезә хольврхинь 
Күләҗ, өврҗ зогсв. 
Алц-та тусад, 
Аҗрһ бухад йовна. 
Зеердин нурһнд адуч 
Зусн мет наалдна … 
Арвхн наста адучиг 
Алхар байн сансмби? 
Угатя, өнчн көвүг 
Үктхә гиҗ тоолсмби? 
Хурдн зеердин деләс 
Хойр һардҗ атхна. 
Халҗ одсн аҗрһ 
Хотнас һарад цоонгрна … 
Көвүг үкүлҗ болшго … 
Күүтрин залус мордлдв 
Күцәд, зеердлә зергләд 
Көвүг сөңгләд авцхав … 
Ахнр сундлад авхла, 
Адуч ухаһан алдв … 
Хойр долан хонгт 
Халу дөрәд гемтв … 
Бүүрһҗ бәәх байнд 
Буру гиҗ бәәдви? 
Бичкн адучиг шинәс 
Байн зоваһад дөөглдви? 
Хойр алд нүк 
Халурхад Данҗа малтулна. 
Чиирг, чаңһ адуч 
Чидҗ зеердиг һәрәдүлнә. 
Зегстә нуурин баячуд 
Зуслңдан нүүһәд һарчксн, 
Зуна җирһлән угтлдв. 
Зеләр туһлмуд дүүрв. 
Үрс сарин байслһ 
Үрн-садарн магтлдв. 
Зел деерән идә 
Зерглҗ сууһад йөрәлдв. 
- 
Манцин уснь мелмәнү, 
Мана җирһл дүңгәнү, 
Мал-кишг өснү, 
Мәәдрин гегәнд мөргмү, 
- 
Цөг-цуг!.. 
Салын уснь мелмәнү, 
Салын теегнь дүңгәнү, 
Саалин үкрмүд элвҗнү, 
Сар-нарндан мөргмү, 
- 
Цөг-цуг!.. 
Теңгин уснь мелмәнү, 
Теегин җирһл дүңгәнү, 
Төрл-садарн җирһмү, 
Теңгр-бурхндан мөргмү, 
- 
Цөг-цуг!.. 
Көврлән уснь мелмәнү, 
Күүкд, берәд дүңгәлднү, 
Көгшн ээҗнр-аавнртан 
Көл тәклҗ мөргмү, 
- 
Цөг-цуг!.. 
Зеерд мөрн тохата, 
Зеләс оньдин уята … 
Зун күүнә дөңтә, 
Зуңкв бурхна йевәлтә, 
- 
Цөг-цуг!.. 
Әрүн ик Әрәсәһән 
Әмнләһән әдләр харсий 
Деед олн бурхдтан 
Дөрв көлдҗ мөргий, 
- 
Цөг-цуг!.. 
Үрн, төрл-садан 
Үрглҗд өскҗ зүткмү, 
Үр байран сардан 
Үнн седкләрн мөргмү, 
- 
Цөг-цуг!.. 
Көвүһәр сөңч кеһәд 
Кишго байн икрхв, 
Хөөннь, күүкнәннь хүрмлә, 
Хулхад Василиг мордулв … 
- 
Хулхан хөөнә махар 
Хүрмән гиичлүлхәр бәәнү? 
Хулхач нер авхар, 
Хатуч байнас хөөһнәв. 
… Күүнә олн һазрар 
Көөрк Василь төгәлнә. 
Хамань йовдг болвчи 
Хотн, әәмгнь сангдна … 
ХОЙРДГЧ ДУН 
Элмтин хотнд хүрм 
Эндр энд болҗана. 
Хальмг дун, би 
Хальңгар ниргҗ шуугҗана. 
"Ик делтә кеернь 
Иҗлән хәәҗ инцхәнә. 
Иҗлднь нутглсн ээҗдән 
Итлг болҗ күрия!""Ботхн бөрвтә кеернь 
Богдурн хәләҗ инцхәнә. 
Богдднь нутглсн ээҗдән 
Богшурһа болҗ күрия! 
Холын хаалһ санулҗ 
Хәәртә дун гейүрнә. 
Зәрмдән кезәңкинь тодлулад 
Зүрк күүнә зована … 
"Буһ күцм борта биләв. 
Бууһад ноолдм чидлтә биләв. 
Заһлма күцм борта биләв. 
Заңһад цокм чидлтә биләв …"Улм ца-цааһаснь 
Олн дун соңсгдна. 
Хүрм болҗах һазрт 
Худл-үнн келгднә. 
… Зәрмснь өнчн Василиг 
"Зәәсң" гиҗ дөөглнә … 
Дун-би заагарнь 
Дурго үг соңсхна … 
- 
Бичкн болвчн "зәәсң"
Барананнь өмнән суулһтн. 
Әлнь чигн бәәсн: 
Әрк, чаһрасн уулһтн … 
… Кезәнә, бичкн цагтнь, 
Көөрк, авһнь - Авля, 
Бүрүн чиңгә бөгчхр, 
Буурл һалзн мөртә … 
Өдрин дуусн кеер 
Оньдин туула көөсн … 
Бәрсн юмн уга, 
Буурлнь муурсн, көшсн. 
Бийнь нарнд шатсн, 
Буурлдан үнр шиңгрсн, 
Сурул уга һанзан 
Согттлан көксн йовдг … 
Кишгин ардас авһнь 
Көөлдсн болҗ медгдлә. 
Кишгин мөринь геечксн 
Күцшгонь ил үзгдлә … 
Үлгүр эн мет, 
Үзгдәд угаһан үзҗ, 
Олна бәәдлиг Василь 
Олн зүсәр медҗ … 
- 
Байнь - бат кишгтә, 
Байнь - бурхн-шаҗнта, 
Байнь - һартан йоста, 
Байнь - улм байҗна … 
Ядунь - хар җолмта, 
Ядунь - яман малта, 
Ядунь - кишг көөлдәтә, 
Ядуһинь - баячуд дөөгләтә … 
Олна бәәдл шинҗлсәр 
Олн ухаллһн буслна. 
Өнчн адучин зүркн 
Өмәрән эзән көтлнә … 
* * * 
… 
Күүкн иньг Лоши 
Күләҗ Василиг тосна … 
Дурна кишгин ааһ 
Дүүрәд буслҗ деврнә … 
Теңгр деерк оддуд 
Тер иньгүд өврнә … 
Күүнә ишкә герт 
Күүкиг Василь буулһна … 
Хойр иньгин зүркн 
Хоома биш болхла … 
Өнчн күүнә гертчн 
Өврм дурн төрдмн … 
… Хаҗлһ дор болвчн 
Халун толһа харһдмн. 
Цегдг һатцас чигн 
Цевр зүркн цокдмн … 
… Кишг нег хаалһарн 
Кир угаһар йовхш … 
Байн нег бәәдләрн 
Байслһан кеҗ чадхш … 
Зутрх талкшан түлкҗ, 
Зуурдын зовлң төрнә, 
Заң-бәәр шахҗ, 
Залун чидлиг сөрнә. 
/ 
… Хаана цергт мордх 
Хомутниковин селгән ирнә. 
Уутьрх зовлң Лошиг 
Утх мет ирнә … 
Өнчн иньг мордла … 
Өнчрәд Лоши үлдлә … 
Хальмг көвүн Василь 
Холын хаалһд орла … 
Иньг Лоши гейүрнә … 
Иткл зүркнднь хонглна … 
Аль-бис санан 
Амргин уханд орна. 
Цецгә эрәтә альчуран 
Цергин һазртнь белглнә. 
Торһн тасмта түңгрцгән 
Теңгә хазгтан илгәнә … 
Элмтин һолын экнднь 
Эңкр иньг дуулна. 
Үнтә амргтан күрхәр 
Үнн седкләрн дүүллнә. 
Залуһан геечкхв гисн 
Зовлңта ухаллһн буслна … 
Зөрүд Лоши берд 
Зүүдн үзгдҗ генүлнә … 
/ 
Тодрха нег зүүдн 
Тоһруна тускар орна. 
Терүнәсн сеҗсән эн 
Таньдг берәдтән келнә: 
- 
Тег тешкәтлән тарһлж, 
Тегш төгәлңдән налаҗ … 
Торһа нарнур дүүллҗ 
Төрл-садарн дуулҗ … 
Кеер көк ноһаһар 
Кеерчксн тег дүңгәнә, 
Деер нарн инәсн 
Делкәг дулаһар хаңһана. 
Бүчртә йиртмҗнь цецгәлҗ, 
Җивртә хамгнь өндглҗ, 
Бүгд малмуд төллҗ, 
Җирһлтә заһсд түрслҗ … 
Иим нег цагт 
Иньг-теегиннь аһуд 
Бамб цецгин үнрт 
Байрта - халңһ йовад … 
Теегин цув хаалһд 
Тоһрун йовсиг үзүв … 
Хар-келн тоһрун 
Хань уга, һанцарн … 
/ 
Намаг үзчкәд тоһрун 
"Наар" гисн болв … 
Зовлңган күүнд келхәр 
"Зогс" гиҗ гекв … 
Өөрдәд күрәд ирхләм 
Өөдләд нисәд һарв … 
Өөрхнд хәрү буув, 
Өөлсн дун соңсгдв. 
Дәкн шинәс тоһрун 
Давтад толһаһан гекв. 
- 
Хәлә өөрән, хәәмнь, 
Хәлә! - гисн болв. 
Эргәд төгәлңдән хәләхлә, 
Элк түргүр кевтсн, 
Толһань сумнла харһсн 
Тоһрун ноһанд үзгдв … 
Ичрән геесн аңһучас 
Иньгән харсад үксн 
Эн тоһрун болҗ 
Эн нанд сангдв … 
- 
Медвчи - мини зовлңгиг? 
Медснч … Һундлм ил … 
Кишго улсин тускар 
Күн болһнд кел!.. 
/ 
Хальмгин дуунд ордг 
Хар-келн тоһрун 
Хар саната аңһучиг 
Харасн болҗ сангдв … 
Хол биш, өөрхнд 
Хошаһад тоһруд үзгднә. 
Шар нарна ээврт 
Шарка-барка биллднә … 
Төгәлңд хаврин җирһл 
Төл өскҗ ниргнә … 
Эн тоһрун һанцарн 
Эңсәд тег төгәлнә … 
Эн зүүдн олнд 
Элмтин хотнд келгдвү? 
Белвсрсн тоһруна тууҗ 
Баахн берд йорлву? 
Теңгә хазг Васильд 
Тенлһн бичә учртхал … 
Белвсрх зовлң Лошид 
Бичкә үзгдх болтхал! 
/ 
ҺУРВДГЧ ДУН 
Арвн дөрвдгчин дән 
Ард әәмгәр соңсгдв: 
"Австрин-Германя фронтд 
Аллдан-буллдан болҗана"
Әәмг, хотн болһнар 
Әәмшгтә зәңгс ирлднә. 
Зәрм хазгудын гермүдәр 
Зовлң удан сүүрлнә. 
Һашута халун нульмсн 
Һанцардсн гергдиг хәәрнә, 
Өрк болһныг төгәлҗ 
Өнчдин зүрк хатхна. 
Дәкн-дәкн багарн 
Дәәнд әмтн мордлдна. 
Тер һалын зальд 
Теңгин хазгуд татлдна … 
/ 
Хазг церг дундчн 
Халун күүндвр һарчана … 
Хаадуд, нойдудын йосиг 
Хамхлх цаг өөрдҗәнә … 
Хааг хольвлчксн зәңг 
Хазг цергәр делгрв. 
Байн угатя хойрнь 
Бәрлдәд, хоорндан йилһрв. 
Хург, митинг болһнд 
Хомутников орлцдг болв … 
Халуч, зөргтә баатр 
Хаалһан чик олв. 
Алдр вождь Ленинә 
Апрельск тезисмүд төрлә … 
Әрәсәг чик хаалһурнь 
Әәмшг угаһар көтллә … 
Аһу ик ноолдан. 
"Аврорин" товин халдан. 
Күчр ик метклдән. 
Күч-көлсчнр хамдан. 
Үвлин Бәәшңгүр дәврхд 
Өнчн хальмг орлцҗ. 
Омг-зөргиг делдүлхд 
Олн дәәснлә бәрлдҗ. 
Октябрин революцин зәңгиг 
Отгтан күргҗ келхмн … 
Сал һолын теегәр 
Сулдхвран харсҗ ноолдхмн … 
Дүмбр Думенкон отрядт 
Дууч адуч довтлв … 
Дәәнд зөрлцәд ирсн 
Данҗа байныг чавчв … 
Тиигхд теегин үрн 
Тодлҗ андһаран күцәлә. 
Улм цаһачудыг чавчхар 
Уралан күлгән залла. 
Хальмг мөртә полкан 
Хартитә хамдан бүрдәв, 
Харңһуһас гетлҗәх хальмган 
Харслтын дәәнд босхв … 
Сарул һолын дотаһар 
Селәнәс селә дамҗҗ, 
Шарту балһснд шидрдҗ 
Шин полк ирв … 
Цагин бәәдл күчрдҗ, 
Цаһачуд дәәһән өскҗ, 
Олн үзг талас 
Орад ирсн цаг … 
Нарн һархас - Колчак … 
Нарн үдәс - Деникин … 
Түмн церг цуглулҗ 
Түлклдҗ йовсн цаг … 
Арвн йисдгчин зунар 
Антантын ик туслмҗар, 
Деникин Москваһур дәврхәр 
Дәкн цергән агсв. 
Хойр сарин дунд 
Хальмг полк болвсрв … 
Хурц үлдән дайлҗ 
Хортан чавчхан медцхәв … 
"Улан туган киискҗ, 
Уульнц дундаһар церглнә. 
Улан шар Кануков 
"Ура!" - гиҗ сүрәлкнә … 
Хальмгин негдгч полк 
Хомутников Василь 
командиртә. 
Хомутников гидг командирнь 
Хорта дәәсән дарна!.."
Хальмг баһчуд шинәс 
Халун ду һарһна. 
"Өндр Улан туг" , 
Олн дунд төрнә. 
* * * 
Хальмг мөртә церг 
Хотна захд күрив … 
Эскадрон-эскадронар зергләд 
Эгц дууһан дууллдв … 
Җидин хурц үзүрмүднь 
Җириҗ нарнд гилвкв … 
Шашкин герин үзүрнь 
Шпорла харһад җиңнв … 
"Максим" пулеметын ард 
Мана Арлтан сууна. 
Тачанкин һурвн зеерднь 
Татлһ тасчад наадна. 
Күрң һалзн күлгтә 
Күмни келмрч Харти 
Шүрүн мөрнә гүүдләр 
Шидрдәд күрәд ирв … 
Охтр боран өсргәд 
Өмнәснь Василь довтлв … 
Хальмг полкиннь өмн 
Хоюрн ирәд зогсв … 
Тууҗдан үзәд угаһан 
Теегин хальмг үзв … 
Алдр Ленинә Дуудлһиг 
Ахнр-дүүнрәрн соңсв … 
"Хальмг ахнр-дүүнр!
"Хальмгуд ә угаһар, 
Халун үг хавлв, 
Ханлт Ленинд өргв … 
Ленинә үг болһнь, 
Ленинә седкл-санань, 
Хальмгин зүркнд күрәд 
Хаңһаһад, хәәлүләд оркв … 
Ирх цагин бәәдл 
Ил тодрха үзгдв. 
Иньг Ленинә үгнь 
Иткл улм немв … 
Учрад ирсн дәәснә 
Уңг-дәңгинь таслмар 
Уурнь күрчксн хальмгуд 
"Ура!" дурдад хәәкрлдв … 
Эскадрон-эскадронар зергләд, 
Ээм-ээмән түшлдәд, 
Әңгс дууһан өргәд, 
Эргәд һарад одцхав … 
Хартн Василь хойр 
Хамгин түрүнд йовна. 
Хальмг айс холд 
Хальҗ нисәд җиңннә. 
 
ДӨРВДГЧ ДУН 
Әрәсән - Советин Төрскнә 
Әәмшг икдҗ ирлә … 
Һазадын олн хортд 
Һаран ташҗ байрлдла … 
Коммуна парть, Ленин 
Күчн хамган негдүлҗ … 
Деникиниг күүчхин кергт 
Дәкн дуудлһ һарһҗ … 
"Өмн фронтыг" батлҗ, 
Өөдән чинринь өргҗ, 
Коммунист, комсомольцнр 
олар 
Күчтә дәәнд һарцхаҗ … 
* * * 
Хальмг мөртә полк 
Холд күриҗ үзгдв … 
Тачанк тергәр Калинин 
Түүнүр гүүлгәд ирв … 
Хомутников Василь хәәкрәд 
Хальмг полкдан соңсхв: 
- 
Хәәртә, үнтә гиич 
Хальмг полкур аашна! 
Дунд талакшан тегшрәд 
Дурта гиичүр хәләтн!.. - 
Хомутников үлдән суһлад 
Хүрүлн өргәд оркв. 
Күлгин шүрүн гүүдләр 
Калининә өмн одв … 
Тачанк деерәсн Калинин 
Теегин баатриг соңсв. 
Хальмг дәәчнрин тускар 
Хомутников Василь келв. 
Калининә чееҗнь байрар 
Күццдән дүүрсн болв. 
Эскадрон болһныг шинҗләд 
Эңкр гиич төгәлв. 
Тачанк деерәсн хәәкрҗ 
Теегин үрдүдлә мендлв. 
"Ура!" дүүрәтә көөлдәд 
Урлдсн болад одв … 
Оркестрин омгта марш 
Оһтрһуд күрч күңкнв … 
Цергин дунд тачанк 
Цеглгдҗ ирәд зогсв. 
Калинин хальмг дәәчнрт 
Килмҗтә үгән келв: 
- 
Орсин күч-көлсчнртә, 
Олн келн-әмтн 
Октябрин сулдхвран харсҗ, 
Орлцҗ-дәәллдҗ йовцхана! 
Тедн дунд - хальмгуд, 
Теегин зөргтә баатрмуд, 
Җаңһрин ачнр-җичнр 
Җирһлән харсҗ бәәцхәнә. 
Шин Советин Төрскән 
Шунҗ харсх кергтә. 
Шин сәәхн җирһлән 
Шүлтҗ бүрдәх зөвтә! 
Ленин таниг иткҗ, 
Ленин танд нәәлҗәнә. 
Ленинәс танд менд 
Лавтаһар би келҗәнәв! 
"Ура!" утдан, үрглҗдән 
Улм күчтәһәр күрҗңнв … 
Москваһас ирсн гиичд 
Манахс икәр ханв. 
Җирһлин чинрнь икдҗ. 
Җивр урһсн болв. 
Цаһачудыг чавчх зөрг 
Цальград һарад ирв. 
- 
Ленинд хальмг мендиг. 
Ленинд хальмгин байриг, 
Күндтә, төрскн Калинин, 
Күргәд келҗ өгит! 
* * * 
Маңнан нүүрт бүүрлсн … 
Маштг бичкн балһсн … 
Цаһачудын нүүрлгч отрядынь 
Цокҗ каалх кергтә … 
Эн балһсиг булалдҗ, 
Эзлҗ авх заката … 
Цааранднь төмр хаалһ 
Цаһачудас сулдхх төртә … 
Цаһачудын мөртә полк 
Цаад захаснь үзгдв … 
Балһсна дөрвн уульнцар 
Барлзад һарад ирв … 
Арлтан пулеметан зөвлчксн 
Араһан зуусн йовна. 
Шапшуков шашкан өргчксн, 
Шүрүдәд эскадроһан орулна. 
Ө-шуһу модн 
Өндәсн болҗ үзгдв … 
Өрүңк нарна герлд 
Үлдин ирмүд гилвкв … 
Дәәни көлд дассн 
Дүмбр Василь урадв. 
Хурдн күлгтә хальмгуд 
Хурц үлдәрн чавчлдв … 
Арлтана пулеметта тачанкснь 
Ар бийәр гүүлгәд, 
Цаһачудын гиҗгтнь орад 
Цокад авад ирв … 
Ардаснь, өмнәснь цокхла 
Алмацҗ цаһачуд чичрлдв. 
Хальмг полк көөһәд 
Хотнур дәврүләд тарав. 
Хальмг дәәчнрәс кесгнь 
Халун дәәнд алгдв … 
Хотна захд оршаҗаһад 
Хомутников иигҗ келв: 
- 
Советин йосна төлә, 
Сул теегиннь төлә, 
Үннә, җирһлин төлә, 
Үкләсн әәсн угат … 
Хомутниковин келсн үгнь 
Хальмгудын уха илдкв, 
Халун цусн буслад 
Халх күрңтәд одв … 
… Төмр хаалһин станц … 
Провоторскд … цаһачуд 
бикшнә. 
Таш харңһу сөөһәр 
Теднүр дәврәд дәәллднә. 
Даранднь Шарашкин селәнүр 
Дәкн хомутниковцнр орв. 
Эврәннь эскадроһарн дәврәд 
Эвкҗ хортыг көөв. 
Тер дәәнд взводарн 
Тугульчиев командир туурв … 
Зуг дәәллдсн һазртан 
Зуурдын үкләр үлдв … 
Теегин үрдүдин нерн 
Теңгин әәмгүдәр бахтгдв. 
Хойрдгч мөртә корпуст 
Хомутниковин нерн магтгдв … 
* * * 
Автоном һартан авч. 
Алтн хаалһдан орсн 
Хальмг улсин 
Ханьцх цагнь өөрднә … 
Теңгс, Иҗлин эргндк 
Теегин улс байрллдв, 
Теңг, Уралас, Күмәс 
Төрл-садн цуглрв. 
Теегин тал дунднь 
Таңһчин хург секгдв … 
Хәәртә багш Ленинә 
Халун Дуудвр умшлдв. 
Хальмгин халун дурн 
Хаврин дүрәр цецглҗ, 
Хәәртә зүркни цоклһар 
Ханлтан Ленинд өргҗ. 
 
ТАВДГЧ ДУН 
Харти Чилгр орсн, 
Хальмгин хургт одсн … 
Хомутников Василь полкан 
Холын хаалһднь белдсн … 
Арвн һурвн зуунаннь 
Ар бийәрнь дамҗад, 
Элмт - эңкр хотндан 
Эргәд орад ирнә … 
Гергн Лоши уульна, 
Генн үүрән буульна. 
Цергинь дахҗ йовхар 
Цегдгән өмсҗ адһна … 
- 
Дәәллдҗәх дәәсән көөҗ 
Дәврҗ уралан йовнавидн … 
Бичкн үрән теврәд 
Бичкә дахич маниг … 
Удан ода бишлм … 
Удлхн уга ирхвидн … 
Әмд-менд йовхлаг 
Әәмгтән ирәд буухвидн … 
Аав-ээҗиннь яснд 
Адһҗ Василь одв … 
Хальмг әмтни йосар 
Ханлт урдкстан күргв: 
- 
Ардк үлдсн үрдүдтән 
Амулң заятха гиҗ, 
Арслң цаһан мөңгән 
Аав-ээҗдән белглий … 
Җилин дөрвн цагтнь 
Җирһл байрар давтха. 
Улавр зандн цәнь 
Ундн болҗ йовтха! 
Таңһчин олн ядутнрт 
Тенлһн бичә учртха. 
Теңгрин тиньгринь белглҗ 
Торһн хадган өргий!.. 
Цааһур цаган тоолҗ 
Цаһан идәһән цаций. 
Күрң зеерд күлгән 
Күчинь немҗ дәвий! 
Хальмг мөртә полк 
Хомутникован дахҗ көндрв … 
Кавказин уулмуд темцҗ 
Күлгин хурдар хатрв … 
Сардан, өрәл җилдән 
Сарпулин теегәр довтлҗ … 
Цаһан цергин үлдлмүдәс 
Цеврлҗ Кавказиг харсҗ … 
Өдр сө хойрт, 
Өөрхн, хол һазрт 
Өвдгән дарҗ амрлго, 
Өлсҗ, даарч йовсмн … 
"Тавн уулын белднь 
Товин сумн асхрна. 
Товин сумн асхрвчн 
Толһа менд йовтха!
"Шаңһа адун дундас 
Шалһҗ бәрәд тохгсн, 
Дөрвн көлнь булг 
Дөнн шарһан унгсн … 
Цаһан мөңгн шпорта 
Цогц сәәхн Василь, 
Цагин эзн болгсн 
Цергиннь өмн цервнә … 
Тавлад авчксн аҗрһ 
Толһа, туруһарн наадна. 
Халуч Василь эзнәннь 
Хар занчнь делснә. 
Шарһ альвн аҗрһнь 
Шар нарнд гекнә, 
Өмн хойр көлән 
Өөдән цеглҗ өсрнә … 
Мөндр мет асхрсн 
Мөсн киитн сумнас 
Мөлтрҗ һарсн Василь 
Мөңкинд менд йовтха! 
* * * 
Баячуд, угатьнр ноолдҗана. 
Бульглҗ цусн асхрҗана. 
Хвостиков - цаһачудын 
генерал. 
Хомутников - революцин салдс. 
Хамдан бәәҗ болшго, 
Хамдан җирһҗ болшго. 
Ноолдҗ негән медх … 
Ноолдҗ негән олх … 
Тиим ик түлклдәнд 
Тенҗ хаалһ алдсн, 
Цаһан генералд меклгдсн 
Цөөкн улс харһна … 
Шарһ аҗрһин шүрүнд 
Шар тоосн цоонгрв. 
Хомутников - полкин 
командир 
Хәәкрәд, нөкднрән дуудв. 
Хөрн мөртә дәәчнр 
Хаҗуднь дахҗ хатрв. 
Келсн Василин үгинь 
Күн болһн хавлв … 
Ар Кавказин станицсәр 
Алдршҗ нернь һарсн 
Хомутников Василь - 
командир 
Халчксн, мөрнәсн буув. 
Мөрнәннь сур җолаһинь 
Мөрчдән бәрүлҗ заагрв … 
Кел бәргдсн цаһачудур 
Күрч ирәд келв: 
- 
Тана дуулдг дуунтн 
Теңгст күрч чивлә. 
Деникин Врангель хойртн 
Дала һатлҗ зулла. 
Теңгс эс һатлсн 
Тавр-тувр генералмуд 
Уул-мод эргҗ 
Орһдул һарсн йовцхана. 
Тадниг әәлһәд, мекләд, 
Тавн уулд цуглулад, 
Эврә нутгинтн өмнәс 
Эргүләд ноолдулҗ бәәцхәнә … 
Кенлә ноолдҗ бәәхән 
Кен негнтн медҗәхш … 
Һал дотр орчкад 
Һаран өргснтн - чик … 
Ода бидн тадниг 
Однав гисндтн тәвнәвидн. 
Әм-андһаран тәвҗ 
Әәмг болһнан төгәлҗ … 
Олн хонгт йовҗ 
Олн-әмтндән келтн, 
Дә босхсн генералмудан 
Дарунь бәрүлҗ өгтн. 
Мана мөрн церг 
Майкоп дәврҗ хатрла. 
Шин Советин йосн 
Шивә мет батрла. 
Хальмг полкин командирин 
Халун үгинь соңсҗ, 
Бәргдсн цаһачуд дундас 
Баахн залу йилһрв. 
Хомутниковин өмн одад 
Хойр мөргәд унв. 
- 
Адуч көвүг таньҗант, 
Авһ Василь? - болв. 
Манцин һолын көвәд 
Мөр хәрүлҗ өссн, 
Боглан өнчн көвүн 
Богшранкна ламин җолач … 
Хомутников көвүг таняд 
Хармнҗ дотран ухалв. 
"Хамаран чамаг цаһачуд 
Хар хаалһар көтлсмб?"- 
Бос, Андрей, бос, 
Боглан өнчн көвүн! 
Цаһанд йовсн буруһан 
Цусарн цеврдхәр сед! 
Хол Кавказин уулмудар, 
Ховң һолын көвәһәр, 
Хальмг полкин тускар 
Хамг әмтн күүнднә. 
Хальмг полкин командирнь 
Хурц ухатаҗ гицхәнә. 
Ар Кавказин әәмгүдәр 
Алдр нернь туурна. 
Хәәртә дәәч үүрмүднь 
Халун зүркндән хадһлна, 
Хальмг домбрин чивһсн 
Хомутниковин тускар 
шимлднә: 
"Хальмгин негдгч полкиг 
Хомутников командир 
толһална. 
Хомутников командир 
толһалхла, 
Хәәкрәд орхд омгта. 
Улан шар Хомутниковта 
Урадад орхд зөргтә. 
Урадад хәәкрәд дәврвчн 
Улан йосан батллавидн!"
ЗУРҺАДГЧ ДУН 
"Дөрвн җилин туршарт 
Дәәни көлд дасгсн, 
Һаң халун зунднь 
Һал салькнд асгсн … 
Киитн һолын уснд 
Көл эс алдсн, 
Хортн олн гиҗ 
Хооран һархан мартсн … 
Залу сәәхн насан 
Заясн нутгтан өгсн, 
Байр-җирһл, седклән 
Баатр партьдан өргсн. 
Үнн цаһан санаһарн 
Үнтә Ленинән дахсн, 
Әрүн Төрскн - Әрәсәдән 
Әмн-цусарн церглсн … 
Сулдхвр Октябряс олсн 
Сул теегин үрдүд … 
Советән харссн ноолданд 
Седклән тәвҗ орлцвт …"
Иигҗ сөөни туршарт 
Иньг Василь ухалла. 
Хальмг полкасн салхнь 
Хату болҗ сангдла. 
Төмр хаалһин вокзал. 
Төмр хаалһин машин. 
Хомутников ахта командирмүд 
Хальмг полкасн салҗана. 
Оркестр омгта-шүрүтәһәр 
"Оһтр бориг" күңкнүлв. 
"Өндр Улан туг"Оһтрһу өөдән делсв. 
Күн болһнд Василь 
Күрч һар авлцв. 
Эцкәсн салҗах әдләр 
Эднә зәрмснь уульлдв. 
Хомутников Василин бас 
Хоолнь зәңгдрсн болв. 
Хойр хар нүднәснь 
Халун нульмсн асхрв. 
Махлас, һармуд дайллдв, 
Машин көндрәд һарв. 
Хальмг зөргтә дәәчнр 
Холын хаалһдан орв … 
Хальмг полкин цергчнр 
Харан тасртл зогслдна. 
Эцкән геесн болҗ 
Эдн дотран үүмнә. 
"Ах угаднь - ах, 
Аав угаднь - аав, 
Күчтә баатр биләлч, 
Килмҗтә эцк биләлч … 
Однчн оньдин герлттхә, 
Омгчн улм немгдтхә, 
Наснчн ут болтха. 
Нарнчн бичкә унтртха"
Төмр хаалһар поезд 
Тихорецк дамҗад һарв. 
Теегин, хальмг теегин 
Туслң үнр соңсгдв … 
Барун һар талакшан 
Бәәшңгтин һазр талвана. 
Манцин, Салын ташус 
Мануртҗ уханд тодлгдна. 
Эврә һазрас эңкр 
Ээҗ хама бәәдви? 
Зүн өрчд бульглҗ 
Зүркн хаһрхасн әәдви? 
Хальмг халуч дәәчнр 
Хумран хаңһаҗ дууллдцхана. 
Зун җилә айсиг 
Зүүдн мет сергәнә. 
"Сөм-яла хамрта-ла 
Пранцузлань-вай … 
Сөрглдн-яла бәәҗ-яла 
Чавчлдлальв-вай. 
Карпат-яла уулднь 
Күрләльв-вай, 
Күчтә-яла дәәсигинь 
Күүчләльв-вай. 
Кутуз-яла нойигиһән 
Дахлальв-вай. 
Күчр-яла дәәсигинь-я 
Дарлальв-вай"Платовин хазг цергтә 
Парижд хальмгуд күрч. 
Темәтә хальмгуд үзчкәд 
Талейрана һуйнь чичрҗ. 
Орн-нутгиннь диилврт 
Өвкнр мана туслҗ, 
Сена һолын уснас 
Серглң мөрдән услҗ … 
Ода - җирн нәәмдгчд 
Олн һазр төгәлләв … 
Дендә эңкр өвкиннь 
Дурта наһцхнртнь күрләв … 
Өвкин давтн сурһсн 
Өвәрц сурврта биләв. 
Ээҗиннь зүркнә киләсинь 
Эврән күцәс гиләв … 
* * * 
Мини элнцг эцк 
Мөңк - теңгә хазг 
Нутган харслцҗ дәәллдәд 
Наполеона нутгт ирҗ. 
Туурсн орс цергт 
Темә унҗ довтлҗ. 
Хотл Париж балһснднь 
Хоогчн күүкнлә таньлдҗ. 
Зүркн туссн күүкән 
Зүүдн болһндан үзҗ. 
Тер парижанк иньгән 
Теегүрн авад ирҗ. 
Тер цагас нааран 
Төркмүдә хальмг әәмгт 
Хойр тохма цусн 
Хольгдҗ одсар келгдлә … 
Мөңкин көвүн Дендә - 
Мини төрскн аавм, 
Экиннь келсн герәсиг 
Эңкрлҗ нандан келлә: 
"Һал тәәлһнлә - намрар, 
Һазрурн-хәләҗ уульла … 
Һарсн Парижан санҗ 
һанцардсан нанд товчлла. 
Өсәд, хазг цергтә 
Олн һазр төгәлхч. 
Эңкр балһсн Парижд 
Эргәд чи күрхч. 
Кемр күрдм болхла, 
Күүкнәннь мөргмү күрг. 
Бүгд Собортнь орҗ 
Бурхнднь зул өрг. 
Экиннь келсиг чиңнләв. 
Экән хәәрлҗ үмсләв. 
Хәәртә һазртнь күрхәр 
Халун үгән өгләв. 
Польшин һазрт церглләв, 
Парижд күрч чадснгов. 
Ода үсм буурлтв, 
Одхм берк болв. 
Отгин даалһвр төрәд 
Одх керг учрхла, 
Ээҗиннь эңкр Парижд, 
Эрднь, күрч үзич. 
Мини наһцх Парижд 
Мөргмү күргҗ одыч … 
Көгшн ээҗиннь тууҗиг 
Күүкдтән келҗ йович …"
* * 
Аавиннь эс күрснднь 
Ачнь одхм бәәҗлм, 
Советин Төрскнәннь нернәс 
Сенад күрәд ирҗлм. 
Эйфелин өндр башнь 
Эргәд төгәлҗ һәәхләв. 
Нотр-Дамд күрләв. 
Наполеона арк үзләв. 
Улсин Лувр музейиг 
Удан өврҗ шинҗлләв. 
Балһсна һазань - Версалиг 
Басл төгәлҗ ирләв. 
Олн-әмтнә эрдмнь 
Олн янзар үзгдлә, 
Сәәхн Францин седклнь 
Сент-Уэн балһснднь медгдлә. 
Сент-Уэн … Сенан көвәд … 
Соньн сәәхн асхн, 
Эн балһсна көдлмшчнр 
Эңкрлҗ мадниг тоов. 
Чәркс харһлдҗ җиңнлдв, 
Чаһрин көөсн цальгрв. 
Зөвтә үг келгдв, 
Зүркн халурхад бульглв. 
Әрәсә Франц хойрин 
Әрүн седкл илдкгдв. 
Төвкнүн бәәх йовдлд 
Туслмҗ болхнь үзгдв. 
Марсель Кашена ачнр, 
Морис Торезин үрдүд 
Мана Советин улсиг 
Мендинь эрҗ йөрәцхәв. 
Лайнер "Иван Франко"
Ла-Маншин усар усчв. 
Сент-Уэн балһсна көдлмшчнрин 
Седклнь зүркндм товчлгдв. 
… 
Тиигҗ нег Парижд 
Турист болҗ күрләв. 
Өвкиннь сансинь күцәҗ 
Өнр байрта ирләв. 
ДОЛАДГЧ ДУН 
… 
Хөрдгч җилин намрар 
Хойр-һурвн элчнр 
Холын Моңһл нутгас 
Хотл Москвад ирцхәҗ. 
Москвад Ленинлә харһад 
Моңһлмуд селвг сурла. 
Барон Унгерна цергиг 
Балвлх керг төрлә. 
Алдр багш Ленин 
Ашинь холднь тоолҗ, 
Ирх цагинь темдглҗ 
Иткл моңһлмудт орулҗ. 
Октябрин хаалһд орхднь 
Орсин көдлмшчнр туслҗ, 
Моңһлын күч-көлсчнриг 
Москван одн көтлҗ.
Москвад ирсн хальмгуд 
Моңһл хәләҗ мордв. 
Күндтә төр даалһснд 
Кишгтә болҗ күүндв. 
Алтн Булгт күрч, 
Ахнр-дүүнртән туслҗ. 
Унгерна цаһан цергин 
Уңгинь таслтл дәәллдҗ. 
Алта уулын Киитнд 
Алс холд одҗ. 
Мөсн махлата өндр 
Мөңк Хәәрхнд күрч. 
Орс нутгиннь нериг 
Отхн Теңгрт күргҗ, 
Интернациональн чинртә 
кергиг 
Итклтә сәәхнәр күцәҗ. 
* * * 
… Кедү зун җилмүдт 
Кецү зовлң үзҗ. 
Моңһл күч-көлсчнр 
Мухлад даргдсн болхв?..

Шаҗн, хуврг, ламнр 
Шарлн-хатаҗ шимлә. 
Деермчнр һазаһас ирҗ 
Деерлкҗ-даҗрҗ йовла. 
Деернь эврә нойдуд 
Деед Богд хаантаһан 
Моңһл уга-ядутнриг 
Мөлҗҗ-мерҗ йовсмн. 
Хар тамин зовлңгас 
Хаһцх цаг олдла. 
Харңһу хар үүлн 
Халхин һазрас холдла. 
Октябрин нутг талас 
Өңгтә нарн мандлла. 
Сулдхврин нарна герлнь 
Селенга давҗ сарулдхла. 
Моңһл улс сулдхлһнд 
Мана хальмгуд орлцла. 
Тедн дунд Василь 
Түрүн зергләнднь йовла. 
* * * 
… Модн хаша дотр 
Моңһл, орс цергчнр 
Дарани дәәллдәнәс ирҗ, 
Дәр суман белдҗ. 
Үр сарин өвснә 
Үнр хашаһар дүүрнә. 
Зәрминнь нөөрнь күрчксн 
Зүүднә зовлң үүрнә. 
Баһ наста залус 
Бульглсн зүркнәннь таалар 
Иньг күүкән санҗ, 
Итклин дууһан дуулна. 
"Көвчин модн уняртна, 
Көдә тег көкрнә, 
Көк шовун доңһдна, 
Көркхн иньгм сангдна. 
Цасн-уснь хәәлнә, 
Уласн моднь көкрнә. 
Усна шовуд ирлднә, 
Учрта иньгм сангдна. 
Хулсн-зегсн ноһарна, 
Хусм модн цецгәлнә. 
Хун шовун доңһдна, 
Хөвтә иньгм сангдна"
… Сухэ-Батор гиичнрләһән 
Сөөни туршар күүндв. 
Келнь медгдсн учрар 
Кемҗән угаһар байрлв …  
* * * 
Унгерна чонмудыг күүчҗ, 
Урга талкшан темцҗ 
Әрәсән әрүн дөң 
Моңһлыг гетлгҗ.
Богд хаана нөкд 
Баяр-гуна церг 
Баронта негдҗ авчкад, 
Басл харшлхар седв. 
Эн дәәнд Василь 
Эрдм-зөргән үзүлв. 
Сухэ-Баатрин хаҗуд 
Сәрвкүлҗ туган делскв. 
Моңһл улсин дииллт 
Мөнт сәәхн зәңг, 
Әәмг болһныг төгәлҗ 
Әмтнд зөрг түгәҗ … 
Дииллт - ик. Байрта. 
Дуулх дурн иктә: 
Аав-ээҗ сангдна, 
Ахнр-дүүнр угальгдна. 
"Цаста өндрин даваг 
Цаһан борарн давийа, 
Цал буурл ээҗдән 
Цагинь олҗ золһийа"
Хальмг дун хаҗуһарнь 
Халх дунд соңсгдна, 
Тер дун илдән 
Төрскән сансан медүлнә. 
Өндр, өндр уулмуднь 
Өңгин солңһ татна. 
Өнр хальмг нутг 
Оньдин мадндан сангдна. 
… Урга күртл турштан 
Ут хаалһин кемҗәнд 
Унгерна цергиг күүчҗ, 
Уралан девшсн болдг … 
Дольган, революцин дольган, 
Деед девсңдән буслҗ. 
Моңһлын ард түмниг 
Москваг даххднь туслҗ. 
* * * 
Большевик Хомутников Василь 
Байрта даалһвран күцәчкв, 
Орден Улан Туг 
Өрч деернь мандлв. 
НӘӘМДГЧ ДУН 
Зүркнә киләсн болсн, 
Зүүднднь зоваҗ йовсн, 
Баахн иньгнь сангдҗ 
Баатр Василиг түүрчүлв. 
Өндр сәәхн нурһта, 
Өвәрц зургин дүрстә, 
Нәрхн бүслүр деегүрн 
Ноһан күсм бүстә. 
Цаһан торһн киилгнь 
Цегдг һатц дольгална. 
Көркхн, ке цогцнь 
Күүнә нүд хаңһана. 
Чилм хар күклнь 
Чикнәннь ардаһур самлгдҗ, 
Хун цаһан ээмәрнь 
Хойр әңгрәд саглрҗ. 
Хойр хар нүднәснь 
Холын һал цәклв, 
Сәәхн иньгләрн харһҗ, 
Соньн җирһлән утдхв … 
* * * 
Үүл кехләрн, 
Үлкүрлдг … 
Үг келхләрн, 
Үлгүрлдг … 
Кесн көдлмштән шүлтңгү, 
Кезәднь болвчн серглң, 
Хальмг таңһчдан тоомсрта 
Хомутников Василь гилдв. 
Бух кевтә кулылдҗ, 
Буур мет күрилдҗ, 
Баячуд мана йоснла 
Бәрлдхәр седҗәсн цаг. 
Һазадын дәәсд довтлхар 
Һалзурҗ бәәсн җилмүдт, 
Кулакудыг класс болдгинь 
Күүчх - хурц керг. 
Нойдуд, зәәсңгүд, баячуд 
Нуувчар утхан бүлүдлдҗ, 
Колхоз тогтасн улсин 
Күзү керчхәр белдлдҗ. 
Хортна авъясиг меддг 
Хомутников Василь залу 
Шин колхозмуд тосххд 
Шишлн үүлдвр даав. 
Шин колхозин ахлач 
Шунмһа Андра залу, 
Олн-әмтнләһән негдҗ, 
Олна малан тоолҗала. 
"Нойна Белг" хотнд 
Нертә гисн байн, 
Нүүдлчин Яшкл өвгн 
Нәәхләд орад ирлә. 
Көлнь һазрт күрлго, 
Көвкр-көвкр гиҗәлә. 
Сүүһән өргәд сарсаһад, 
Сүртә бәәдл һарһҗала. 
Андра Яшклд уурлад, 
Арһинь таслад оркв: 
- 
Әмт даҗрснчн болх! 
Ааль һарһдгчн уурх! 
Мал-геричн цугинь 
Мана колхоз авчана. 
Хальмг нутгас чамаг 
Холд көөҗ әрлһҗәнә! 
- 
Би эврән танд 
Бүлән цаһан седкләсн 
Белчрт йовсн малмудан 
Бүклднь тууҗ ирүв … 
Шөлнд хадһлсн цөөкн 
Шодң нурһта хөөдим, 
Хойр кер мөрим 
Хуучн тергтәһинь үлдәтн. 
Эн үгән келҗәһәд, 
Элкдәд Яшкл унв. 
Андран көлднь күрәд, 
Арат мет шарвадв. 
Андра өсрәд одв. 
Адһҗ хооран цухрв. 
- 
Бос, Яшкл, бос, 
Бичә ааль һарһ! 
Андран чирәнь улав, 
"Арат" өвгнүр хәләв. 
Халун цуснь буслад 
Хурц үгән келв: 
- 
Ачинкн Бөөрг хоорнд 
Ах нойнь болгсн, 
Белчрин өвснә хадлһиг 
Бүклднь эзлҗ буласн, 
Очранкна әәмгүр күүкән 
Өлг-эдинь ачулад, 
Хүрм кеһәд өгхләрн 
Хотн болһныг даҗрсн, 
Хөөч, малч, адучнран 
Хәәрлт угаһар шимсн, 
Арсм-мекәр бәәдг 
Андн эс билчи? 
Хорта хойр сояһичн 
Хуһ цокҗ хайхвидн, 
Көдәһин чонын ховдгичн 
Күрзәр һазрт дархвидн! 
"Ясм өвчәнә" гиһәд 
Яшкл өвгн яхлв, 
Ардан мууһар хәләһәд, 
Адһад һарад одв. 
Андраг, Василь байрлад, 
Адһҗ өөрдәд теврв, 
Зүн өрчдән шахад 
Зөвәр үмсәд зогсв … 
- 
Энлм, Андра, энлм, 
Эцкичн таньҗ йовлав. 
Ховң һолын көвәд 
Хорһлҗн сумнас хорла … 
Өлмән көвүн Андра 
Өсәд-төлҗәд ирҗлм. 
Сарул эцкиннь хаалһар 
Саллт уга дахҗлм … 
Миңһн, сай Андрас 
Мини нутгт өсх. 
Багш Ленинә туг 
Бат һазрт делсх! 
Чик хаалһд йовнач, 
Чидҗ цааранднь көдл. 
Авһин туслмҗ керглхлә, 
Андра, нанд зәңгл. 
Эндр хәрү эргҗ 
Элст орхар седҗәнәв. 
Нутг дотран, Андра, 
Нернчн туурх, медҗәнәв! 
* * * 
Орн-нутгин күчн 
Өөдән, өргндән өснә. 
Хальмг таңһчин җирһл 
Ханлт өргмәр сәәхрнә. 
Хальмг әмтн теегтән 
Халун байр үүдәнә: 
Хальмг ЦИК-ин ахлачд 
Хомутников Василь суңһгдна. 
Нойдуд, зәәсңгүдән һәәлҗ, 
Нутган адучнр толһалҗ, 
Марксин, Ленинә сурһмҗин 
Маш ик дииллт … 
* * * 
Зууһад җилмүдин туршарт 
Зүүдн болсн Бумбан 
Октябрин нилчәр олҗ, 
Ода Хальмгм җирһҗәнә. 
Туурсн нертә "Җаңһриннь"
Тавн зуунань өөнднь 
Байр-нәәрән һарһҗ, 
Бүкл нутгарн байславидн … 
Москва, Ленинград, Киевәс 
Манад гиичнр ирлдлә. 
Ханлтта хальмг нутг 
Хәр гиичнрән угтла. 
Манцин тагт һатлад 
Машид цувлдад ирв, 
Мана тег угтад 
Мандлсн нарн һарв. 
Генерал Ока Городовиков 
Генткн һаран өргв. 
Гиичнр көлгнәсн буулдад 
Генералур өөрдәд ирцхәв. 
Хаалһин көвәд кевс 
Хомутников Василь делгв. 
Хальмгин йосар өвдгләд 
Хәәртә Ааку суув. 
Цөөкн агчмин хоорнд 
Цөгцс харһҗ җиңнлдв. 
Өрчдән һаран намчлад 
Өмәрән һарад йовцхав. 
Эргин өндр деерәс 
Элст үзгдәд одв. 
Зун мөртә күн 
Зөрлцәд, довтлад ирцхәв. 
Улан туг, дарцгудар 
Уульнц болһн кеерч, 
Гер болвас һазадкан 
Герл һартл цеврлҗ. 
Холас ирсн гиичнр 
Халун мендән күрглдв. 
Хальмг улст 
Ханлт өргҗ байслдв. 
* * * 
Хальмгин эн байрт 
Хомутниковта хамдан орлцлав. 
Байр өрчәрнь дүүрч 
Буслҗ йовхинь медләв. 
Эн байр иигҗ 
Элстд ирхиг йорлҗ, 
Элмтин өнчн адуч 
Элдв дәәч болсмн … 
Чини герлтә однчн 
Бөкх зөв уга. 
Чаңһ зальта хәләцчн 
Буугдх учр уга …  
ЙИСДГЧ ДУН 
Германя империалистнрин 
күчәр 
Гитлер йос авв. 
Һал-түүмр Европд 
Һалзу фашистнр шатав. 
Тер цагас эклҗ 
Түмнь, сайнь зовв. 
Үзгдәд уга дәң 
Үүдәд һалар догдлв. 
* * * 
… Советин йосн төрхдән 
Соньн җирһлин төлә, 
Сәәхн әмдрлин төлә 
Сай күч-көлсчнрт, 
Сулдхврин наринь олҗ, 
Сарул хаалһднь орулҗ 
Үнн цаһан седкләрн 
Үннә төлә ноолдла.
Делкәг дәәнәс харсх 
Декрет чинртә болсн, 
Алдр Лениндән өгсн 
Андһар тер билә … 
Соньн сәәхн җирһлтә 
Советин орн-нутгм 
Делкә деер зөргтәһәр 
Дәәнәс әмт харсла. 
Зуг ховдг баячуд 
Зуһудҗ Гитлерт туслла. 
Мандлсн нар унтрахар 
Мана нутгур түкрлә. 
Дәрин үнр өөрдәд 
Дурта нутгтм соңсгдв. 
Төмр мөндрин үүлн 
Төгәләд күриһәд ирв. 
Хөрн хойрдгч июнь 
Хөөн-хөөннь сангдна. 
Сарул, нарта, дулахн 
Сәәхн өдр билә … 
Үзгдәд уга дән 
Үрглҗдән эклснь медгдв. 
Хар моомар үксн 
Фашистнр манур довтлв. 
Советин нутг бүклдән 
Сулдхвран харсҗ бослдв, 
Эн ик дәәнд 
Энкр Василь мордв.
Алдр Октябрин салдс 
Аралдҗ хортнур дәврв. 
Арһ бәәсн хөөн 
Агчмд диилхәр седв. 
Дүмбр сәәхн седклтә, 
Дүүрң тәвн наста, 
Деед Советин депутат 
Дивизән залад орв … 
Деникин, Шкурота дәәллдсн 
Давсн тууҗнь тодлгдна. 
Холын Моңһл нутг 
Хомутниковин нүднднь үзгднә. 
Антонов-Овсеенко ах, 
Арвн доладгчин намрар, 
Коммуна партин зергләнд 
Күндлҗ орулснь сангдна. 
* * * 
Тең һолын көвәһәс 
Теңгсин эрг күртл, 
Алдр ээҗ Иҗләс 
Ар Кавказ күртл … 
Хальмг тег бүклдән 
Халун зүркни евәләр, 
Хортнур җидән зөрүлҗ 
Харслтын дәәнд босв. 
Хотн, әәмг болһнар, 
Хурад үгән күүндҗ, 
Бууһин ам долалдҗ 
Баатр андһаран авлдв … 
Үкхәсн әәхмн биш, 
Үнн седкләрн дәәллдхмн. 
Дурта Төрскн - Әрәсәнь 
Делкәд неринь мандлулхмн. 
Күмнд үзгдәд уга 
Күчр дән болҗана. 
Бичкн күүкд күртл 
Базһад фашистнр алҗана. 
Зерлг фашистнриг күчәр 
Зүркинь эс сөңглхлә, 
Зууһад сай әмтнд 
Зуурдын үкл учраҗана … 
Москва эргнд хортыг 
Мана церг күүчв … 
Герүрн хәләҗ көөгдәд 
Гесән цүврүлҗ чичрв … 
Дөөгләд ирсн дәәсиг 
Диилҗ бидн чадхвидн 
Алдр ээҗ-нутгиннь 
Амр-тавинь олхвидн. 
АРВДГЧ ДУН 
Москва алднд цокгдсн 
Моомар үксн фашистнр, 
Баку, Сталинград талакшан 
Бәәсн күчән зөрүлнә. 
Дөчн хойрдгчин зунар 
Дән улмар чаңһрв. 
Төмр һал хойр 
Теңгин көвәһәр хутхлдв … 
Сө. Василин блиндажд 
Соньн күүндвр һарчана … 
Москва ямаран бәәхинь 
Мана күн соңсҗана … 
Элстәр дамҗад нәәҗнь 
Эңкр Москваһас ирҗ, 
Хальмг дивизьд церглх 
Халун шиидвртә болҗ. 
"Эңкр ээҗ-тег 
Эндр ямаран бәәдлтә? 
Элстәр дамҗсн болхла, 
Энүгинь цәәлһҗ өгич? 
Хаалһ таг чикәтә, 
Хулхт күртл тергд. 
Цандг хәәҗ мөөрлдсн … 
Цәәсн, цаңһсн малмуд. 
Тергн деер бичкдүд 
Толһа нүцкн, халунд 
Хот-хооларн түрсн 
Холын хаалһд йовцхана … 
Нарнд, салькнд, тооснд 
Нүдднь улаҗ хавдсн … 
Эмчин туслмҗас хаһцсн 
Эмгд, өвгд, күүкд. 
Тег иим зовлңгиг 
Тууҗдан үзәд угал, 
Там гидг юмнтн 
Тиим бәәдлтә боллтал … 
… Нутгин зовлң ик. 
Немшнрин дәврлһ бәрхмн. 
Тең һолын эргнд 
Тулҗ баатрар ноолдхмн …
"Цаг зуурин завсрт 
Цергин толһач Васильтә, 
Тиим нег күүндвр 
Теңгин көвәд учрла … 
* * * 
Тең һолын усн 
Тесҗ чадад буслла, 
Теегәс одсн дивизь 
Түмн дәәсдлә ноолдла. 
Хомутников командир нүүртән 
Хальмгуд, орсмуд - цугтан. 
Халта бәрлдә кеҗ 
Хортна мууд орла. 
Үзгдәд уга дәәллдән 
Үүнд икәр болсмн. 
Җаңһрт уга баатрмуд 
Җирһл һарһҗ үзүлсмн … 
Хомутниковин дурта цергчнь- 
Хальмгин зөргтә үрн 
Делгә Эрднь баатр 
Дүмбр нерән келүлв. 
… Үрглҗдән цусан барҗ, 
Үклән өөрдсиг медҗ 
Эврәннь өөрк салдсмудтан 
Эрднь дәәч келҗ: 
"Хальмгуд цухрдм биш! 
Фашистнриг сәәнәр цоктн! 
Өөрк бууһим бәртн! 
Өшәһим хортнас автн!"
Зергднь дәәллдсн салдсмуд 
Зөргтә Эрднин үлгүрәр 
"Ура!" дурдҗ бослдад 
Уралан һалур орлдв. 
Теңгин һолын көвәд 
Теегин үрдүд йилһрв. 
Делкә деер алдршад 
Делгә Эрднь магтгдв. 
* * * 
Зун арвдгчиг бүсләд 
Зөвәр хортн түрәв. 
Әмд күчинь дархар 
Әәмшгтә кевәр дәврв. 
Олн дәәнд дасгсн, 
Олмһа, зөргтә командир 
Хомутников дивизән дахулад 
Хортна бүсллһнәс алдрна … 
Күрң һалзн аҗрһта 
Күмни начн Василь 
- 
Халуч улан һәрд - 
Хортыг цокхдан белднә. 
АРВН НЕГДГЧ ДУН 
Хомутниковин монолог 
"Әмн-цусан әрвллго, 
Әәмшгин икәснь әәлго, 
Әрәсә-ээҗән харсҗ 
Әмд-менд йовнав.
Хәәртә Әрәсә дотрнь 
Хальмг олн-әмтндән 
Халун зүркнәннь цоклтыг 
Хармнл уга өгчкләв. 
Хар санан уга 
Хальмг әмтнәннь үрньв. 
Советин улстан, нутгтан 
Салдсньв, үнн харулчньв. 
Орсин коммунистнр намаг 
Октябрин хаалһд орулла. 
Алдр Ленинә тугиг 
Алдл уга дахулла. 
Хальмгуд, намаг соңстн, 
Халун зүрким чиңнтн. 
Келсн үг болһным 
Коммунистин андһарт тоолтн! 
Аавнр болн ээҗнр, 
Ахнр болн дүүнр, 
Хальмг дивизин цергчнрин 
Хәәртә гергдүднь, иньгүднь, 
Хальмг һазрин өрәлнь 
Хортна көлд давталгдҗана. 
Хортнд бәргдсн улс 
Хар там үзҗәнә. 
Аавнр, ээҗнриг зоваҗ, 
Ахнр, дүүнриг алҗ, 
Гергд, эгчнриг генүлҗ 
Германин салдсмуд зована. 
Кезәңк нойдуд, зәәсңгүдин, 
Кулакудын хорта үлдлмүд 
Фашистлә негдҗ авчкад, 
Хальмгудыг даҗрҗ бәәцхәнә. 
Теңгр мана тиньгр. 
Тег мана төвкнүн. 
Тавн зүсн малмдн 
Таңһчар дүүрң биләхн … 
Эрдм-сурһулин таларн 
Элдв сәәхн өсләвидн. 
Җирһлтә дөчдгч җилд 
"Җаңһрин" нәәрән һарһлавидн. 
Социализмин нарн мандлж 
Соньн җирһл буслла. 
Сәәхн кишгән магтҗ 
Советин әмтн байрлла. 
Хальмг ахнр-дүүнрм! 
Хәләһит эргн төгәлңдән, 
Аврлт уга хортыг 
Алҗ дархд орлцтн! 
Көсрә цаг үрәлго 
Күн болһн белдҗ, 
Зер-зев авч 
Зерлг аңгудыг алцхатн! 
Дәәсиг дархин төләд 
Дегц цуһар мордтн. 
Эңкр теегән, Төрскән, 
Эндр босҗ харстн!"Сталинградт бәрсн диилвр 
Седкл халулҗ байрлулв. 
Һурвн зун миңһнь 
Һаран өргснь соңсгдв. 
Кизләр, Кавказ талас 
Күчтә Советин церг, 
Күүчәд, эргүләд фашистнриг 
Көөһәд авад ирлә. 
Хальмг дивизь бас 
Хортыг күүчҗ цоклдв. 
Арзһрин өөгүр йовад 
Ар Кавказан сулдхв. 
АВТОРИН ТОВЧЛЛТ 
Өдр болһн өмсдг 
Өвдгәрн цоорха шалврта, 
Шора бүргүләд йовдг 
Шатңха чирәтә көвүн … 
Ишкә гермүд эргәд 
Идх теҗәл хәәдг. 
Сөөни өрәлин кемд 
Соньн зүүд үздг. 
Буурл үстә ээҗиһән 
Буурла һазрт оршасн, 
Боглан хотна баячудт 
Баһ цагтан даҗргдсн … 
Теңгә хазгин цергт 
Теегәс тер мордла, 
Окопд олн сард 
Оошкан царцаҗ энрллә. 
Хааг хольвлсн зәңг 
Хазг цергүдт күрв. 
Хальмг көвүн Хомутников 
Хотл Пиитр темцв. 
Тиигҗ өнчн хальмг 
Туурмҗта Октябрьт орлцла. 
Сарул сәәхн җирһл 
Сай улст оллцла. 
Тең, Днепр һатлад 
Тууһад дәәснлә чавчлдла. 
Будапешт балһснд күрәд 
Баатр нерән келүллә. 
… Хортн терз болһнас 
Хорһлҗн сумар халдв. 
Уульнц, гермүд болһнар 
Улан цусн асхрв. 
Диг-дараһинь олҗ 
Дивизин толһад Василь, 
Будапешт балһсиг сулдххар 
Баатр тууҗ бичҗәнә … 
… Товин сумар бичҗәнә. 
Танкин төгәһәр бичҗәнә. 
Фашистңрин зүркинь чичрүлнә, 
Фашистнрин сүмсинь һарһҗ …  
Һал дегдләд одхла 
Һаран фашистнр өргҗ. 
Бултдг арһ олдхла, 
Балһснас һарад орһҗ … 
Уульнцин ик дәәллдәнд 
Уульх һундл учрв. 
"Ура!" дуудад Василь 
Уралан зүткв, унв … 
Угта баатр Василиг 
Улан баатрмуд өргв … 
Дивизин дәәч тугар 
Деерәснь өрчинь бүркв. 
Ухань орҗ-һарад, 
Ундассн чигн болна … 
Көвүдиннь неринь келәд, 
Көөрк үрвәд шимлднә … 
"Мөңк нарн - Ленин 
Мадьяр улст ирлә … 
Багш Ленинә туг 
Будапешт деер делстхә … 
… Будапешт … Бела Кун … 
Бела Кун … Будапешт 
Кун - мөңкинд-баатр, 
Кун - мана күн …  
… Арвн доладгчд намаг 
Антонов-Овсеенко көтллә. 
"Өвлин өргә" догдлулхд 
Өөрән намаг дахулла. 
… Менд бәәцхәтн, иньгүдм … 
Мөргмү төрскндм күргтн … 
Әрәсәннь төлә әмән 
Әрвлл уга церглләв. 
… Холд үлдсн теегм, 
Хөөннь намаһан саныч … 
Чини нернә төләд 
Чидлән әрвлсн угальв … 
… Эврәннь гер-бүлдән 
Эңкрлҗ намаг өсксн, 
Хальмг таңһчм, чамдан 
Ханлтан өргҗ бәәнәльв … 
… Дунай, дүүрң Дунай! 
Дуул адучин тускар. 
Хамгин сәәхн айсар 
Халуч хальмгин тускар …"
… Хальмг теегин баатр 
Хомутников иигҗ өңгрв … 
Әәрмин толһач генерал 
Адһад күрәд ирв … 
"Яһад одвч, Василь, 
Яһсн һундлта зовлңв?.. 
… Зергләд йовхла - хань, 
Зөргләд дәәллдхлә - баатр"
Кезәнә хальмг теегт, 
Көврлән һолын экнд 
Адуч йовсан генерал 
Агчмд дотран санв … 
Хомутников Василиг магтх 
Халун үгнь буслв. 
Хальмг "Җаңһрин" тууҗас 
Хурц үгмүд сангдв … 
"Довтлад оркх цагт 
Делсәд оддг 
Җивр минь 
Эс билчи? 
Дәәллдәд орх цагт 
Догдлад оддг 
Зөрг минь 
Эс билчи? 
Зөрлцәд ирсн дәәснә 
Зөргинь дардг, 
Зүркәрн болд хату, 
Заль хурц нүдтә, 
Зөрг иктә барс минь 
Эс билчи?.." 
Генералын дунь чичрв. 
Генерал Василиг үмсв. 
Амнаснь һарсн үгнь 
Андһар болҗ медгдв … 
Һурвн ик дәәг 
Һатлад иньг һарлалч … 
Хол, күүнә һазрт 
Халун цусан асхлалч. 
Өрчәс һарсн үрнчн 
Өөрчн, чамта йовла. 
Советин сай баатрмуд 
Сулдхвр нутгудт төгәл 
Москва хотл балһснд 
Махмудычн авч ирлә. 
Маршал, генералмуд цуглрҗ 
Москвад чамаг оршала. 
Тендәс, Москван өндрәс, 
Теегүрн хәлә, иньг. 
Зүүдн болсн Төрскнәнчн 
Зүркнь ханҗ амрг. 
… Һучдгч җилмүдт Москваһур 
Һурвн күн ирләт. 
Төмр хаалһ сурҗ 
Түрҗ йовнавидн гиләт. 
Ода Элст балһснур 
Одак хаалһчн ирчклә. 
Тепловоз теегт хәәкрәд 
Темәнә ботх үргәчклә. 
Элстәс Москва күртл 
Эврә поезд йовҗана. 
Чини дурта цецгүдиг 
Чамд күргҗ болҗана. 
Чини нерн мандан 
Чилшго зөөр болтха! 
Үнн цаһан седкләрн 
Үй-үйиг давтха! 
Элст, 1968-1969 җҗ.

1 Алтн Булг - Моңһлын балһсн. 
2 Киитн - Алта уулын хамгин өндрнь. 
3 Мөңк Хәәрхн - Алта уулын хойрдгч 
өндрнь. 
4 Отхн Теңгр - Хангай уулын өндрнь. 