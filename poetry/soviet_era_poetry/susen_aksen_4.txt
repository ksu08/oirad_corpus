ШИН ҖИРҺЛ УГТАД 
Советск Союзин Коммунистическ партин ХXII-гч хургт нерәдҗәнәв. 
НҮР ҮГИН ОРЧД 
"Теегин үрн" гидг поэм эклҗ бичхдән эн теемәр олн дегтр бичхәр санҗасн угав. Негдгч дегтрнь төгслә. 
Дарукинь бичхләг, - "Шин җирһл угтад" гиҗ нерлгдх зөвтә болв. "Шин җирһл угтад" гидг дегтрин һол герой Кирцән-улан партизан. 
Эн дегтрмүд негдәд - "Эңкр ээҗ тег минь!" гидг нертә, шүлгәр бичсн роман болх гиҗ санҗанав. Цааранднь һурвдгч дегтрнь - "Зүркнә дуд" бичгдҗ бәәнә. 
Автор. 

ДУУНА ЭКЛЦНЬ 
Эңгин олн умшачнрт 
Экләд дууһан дуулнав, 
Эн дуунаннь айст 
Эврәннь седклән медүлнәв. 
Дуундан орулх күм 
Дурта Кирцән болв, 
Дууһан түүнд нерәдх 
Дурм нанд күрв. 
Кирцән гисн кемб? 
Кенәхнә әңгин күмб? 
Кануков Хартилә, Аакула 
Кезәнь дәәнд йовсмб? 
Эн хамг тууҗиг Экләд танд келсв, 
Эврәннь Кирцәнә тускиг 
Эвинь олад цәәлһсв. 
… 
Төркмүдә әәмгин захд 
Тавлад хотн бүүрллә. 
Көврлән эрг деер 
Колхоз тиигхд тогтла. 
Нег дакҗ хаврар 
Нааран би ирләв, 
Кирцәнә баатр йовдлиг 
Көгшн өвгнәс соңслав. 
"Өндр деер һархла, 
Седклин сергмҗ болдг 
Өвгн күүнлә харһхла, 
Ухани сергмҗ болдг" 
Саксг өвгн һанздан 
Селвәд тәмк нерлә, 
Сал һол талагшан 
Саналдад хәлән келләв: 
"Күмн әмтнә хавриг 
Кирцән күсҗ йовла 
Күчән һарһҗ ноолдад, 
Кишго цаһачудт алгдла. 
Сурһульта, эрдмтә болад, 
Сурһулин багшар көдллә 
Менд бәәсн болхнь - 
Маршалдчн күрх билә … 
Әрәсәһәс ирсн һосч 
Әәмгт ирҗ бәәршлв 
Чеботарев, болхмн нернь … 
(Чи, көвүн, соңслч?) 
Көзр наадсн болад, 
Кирцәнтә нуувчлддг бәәсмн. 
Кирцәниг революцин ноолданд 
Килмҗтәһәр тер дасхсмн. 
Кесг тиим Кирцәнсиг 
Көдлмшчнр дөңнҗ босхла, 
Әрәсән революцин хаалһд 
Әәмг, нутгуд орулла. 
Хөөннь Аакута, Хартитә, 
Хомутников Василь эднлә 
Октябрин революц харслһнд 
Орлцҗ зөргтәһәр ноолдла"
Тер Кирцәнә дууг, 
Тевчңһү умшачнр, соңстн. 
Терүнә туск тууҗиг 
Теегәр тархаҗ келтн. 
НЕГДГЧ ДУН 
Кирцс гиҗ ухал, 
Кирцәнә тускар дуулий, 
Дегд бичә утал, 
Дегц хамдан буулий! 
Һәәхмҗтә дун, хал! 
Һалин заляр өрвк! 
Әәлә кевтә дел! 
Эрднь мет гилвк! 
"Залу баһ насндан 
Заңһтин һолднь өгрләв. 
Халун зуна салькнднь 
Хәврһ хавсан хаталав. 
Күүнә хол һазртнь 
Күүкн иньг сангдна, 
Зург болсн күүкн 
Зүүдн болһндм орна. 
* * * 
Һундл төрәд зовхла, 
Гүүх дурн күрнә. 
Хаана цергин закан 
Хәәр уга болна … 
"Һалун шовунь доңһдна, 
Һазр-уснь сангдна …" 
Кирцән-цергә хальмг - 
Кирцҗ уха тоолна … 
* * * 
Үрдин тәвсн хүвньви? 
Уханд уга һазрас 
Зовлң-зөвүр гидгтн 
Заядар ирснь энви?.. 
Һазр деерк әмтнд 
Һалв шуурһн эклв. 
Германя-Австрин дәәнд 
Гер болһнас мордв. 
Уульнц болһн әәмгүдәр 
Уульсн дууһар дүүрв. 
Захин гер болһн 
Зовлң ээмдән үүрв. 
Хальмгин олн залусиг 
Хар машиһәр зөвв. 
Холин дәәнд күргәд, 
Хаяд буулһад бәәв. 
ХОЙРДГЧ ДУН 
Көвүн цергт мордтл, 
Күүкндән зәңг орулий. 
Һурвн бедр әрктә 
Гиичлҗ эрт одий. 
Һунн иргин махиг 
Гүзәнднь чикҗ чаний! 
Һуйр, боорцг, тоһшиг 
Һурвн тулмд дүүргий. 
Наһц аав Савлдг 
Нәәрин гиичнр толһалг. 
Наньчн залус йовтха, 
Нарнла урлдад күртхә. 
Кирцәнә эк, эцгнь 
Күүндсн төрән төгскәв. 
Намчлад, зурхачд медүләд, 
Номин йосар зөвтәв. 
Хойр мөртә тергн 
Хужртин күүтр темцв 
Хотиг эөв эргәд, 
Худнртан күрәд буув. 
Һурвн залу һарад, 
Гиичнриг тосҗ орулв. 
Мөрдинь тергнәснь тәәләд, 
Мануртсн сөөгт идүлв. 
Гиичнр герт орхла, 
Гиҗгтә күүкн бултв. 
Ирсн гиичнр суухла, 
Ирүлсн улс күүндв, 
Барун бийднь болхла - 
Баахн залус чөкллднә. 
Зург болсн берәднь 
Зүн бийәрнь суулдна. 
Ирсн гиичнрин ахлачнь 
Ирснәннь учран келв. 
Авч ирсн белгән 
Авдр деернь тәвв. 
Герин эзн залу 
Гергндән игҗ келв: 
Хальмг цәәһән чантн, 
Хот-хоолан кетн … 
Удлхн уга цә 
Уурнь һарад буслв. 
Өткн өрмәр үсләд, 
Өөкәр түүг тослв. 
Донҗгар дүүрң цәәг 
Дунднь тәвҗ өгв. 
Ик ширдг деегүр 
Ирсн гиичнр суулдв. 
Бурхнд цөгцтә цәәһинь 
Боорцгта, тостаһинь өргв. 
Баахн-бичкн берәднь 
Боорцг, цәәһән түгәв. 
Дөрвн шиләр дүүрң 
Догшн хар ундиг 
Цөгцс дүүргҗ кев, 
Цервәсн залуст бәрүлв. 
Гесн халу дүрәд, дүүрв. 
Гиичнр күүндврән эклв, 
Герин эзн дүүнртән, 
Геглзҗ, игҗ келв: 
Ирсн гиичнрин зөөвриг 
Итклин төләд тоолтн. 
Күцц, күцц бишинь 
Күргәд манд келтн! 
Герин ззнә таалар 
Гергн босҗ тоолв, 
- 
Авч иртхә гиситн 
Авч ирҗ, - гив. 
Бортхта идәсиг зерглүләд, 
Барана өмн тәвв 
Боорцг, тоһшасн авад, 
Баһчудт түгәҗ өгв. 
Күүкндтн зәңг орулхар 
Күрч бидн ирввдн … 
Күнд цагиг шинҗлхлә, 
Күргҗ келх болввдн. 
Хәәрхн, ламин зерг! 
Хәрү бичә цуцлтн, 
Хәрд мордх күүкнд 
Хәәрлҗ, зөвән өгтн. 
Күүкн иньгтә болхла, 
Күрәд ирхд урмдта 
Цергтән церглдг болвчн, 
Цеврәр йовхнь лавта. 
Зөвтә үг келхлә, 
Зүркн чигн ханв 
Гиич Салдгин келснд 
Герин улсчн зөвшәрв. 
Күүкнә эцгнь хальңг, 
Күүндвр кеҗ бәәнә. 
Ханцан хооран шамлад, 
Халад одсн сууна. 
Халад одсн улст 
Хальмг домбр керглгдв. 
Хошад, неҗәдәр бослдад, 
Халхлзн тавшҗ биилдг. 
Берәдин домбрин айстнь 
Бүкл теңгс көдлв. 
Дольгас хоорндан көөлдәд, 
Дүүрн теврлдәд одцхав. 
"Нур дунд өндглсн 
Нуһсна дун һарв. 
Хулсн дунд өндглсн 
Хунин дун һарв", 
Домбрин җиңнсн айсиг 
Дахад дуулн келв 
Өвәрц кевәр ишкмнәд, 
Өскәһән цокад бииллдв. 
Домбрин айсиг дахад, 
Дуучнр зергләд зогсв, 
Һазр-усан магтад 
Һашута дууһан дууллдв: 
"Церг, церг гихлә, 
Чееҗин зовлң болна 
Дән, дән гихлә, 
Дүүвр насн сангдна. 
Улан ората казармднь 
Унаһин мөрднь арчгдна, 
Унаһин мөрднь арчтдхнь, 
Уйрсн седкл орна. 
Туула җилин көвүднь 
Түргин дәәнднь морднал 
Түргин дәәнднь мордвчн, 
Толһань менд йовтхал!" 
Теңгә хальмг хазгудин 
Тууҗинь келсн дунл … 
Һурвн шүлг болвчн, 
Һундл төрүләд бәәвл. 
Ирсн гиич хәрдг, 
Орсн боран тиидгл 
Мордхин өмнк сөңгиг 
Манахс күргҗ дуулвл: 
"Ик делтә кеернь 
Иҗлән хәәҗ инцхәнәл, 
Иҗлд нутглсн ээҗдән 
Итлг болҗ күрийл! 
Ботхн бөрвтә кеернь 
Богдиһән хәләҗ инцхәнәл. 
Богддан нутглсн ээҗдән 
Богшурһа болҗ күрийл!" 
Ирсн гиичнр хәрлдв, 
Ирүлсн улс үдшлв. 
Хойр мөртә тергнь 
Хотнас һарад хатрв. 
Савлдг кергән күцәсн, 
Сүрнь немгдсн йовна. 
Баһ цаган санад, 
Байрта дууһан дуулна: 
"Зегстә нуурин көвәднь 
Зерлг зеердән архллав. 
Зеегтә нүдтә чамтаһан 
Зерглҗ сууһад җирһләв. 
Хулста нуурин көвәднь 
Хурдн хооһан архллав. 
Хо чирәтә чамтаһанл 
Хоюрн сууҗ җирһләв"
Дуулсн дууна айснь 
Доңһдад холд соңсгдна. 
Тергнә төгән әнь 
Теегт тарад үлднә. 
ҺУРВДГЧ ДУНЬ. 
Санчр күүкнә дотрнь 
Саг санан орв 
Иньгән геехв гихләрн, 
Икәр зовҗ түңгшв. 
"Дакҗ үзгдл уга, 
Дәәнд алгдхла-яахв? 
Гертнь орл уга, 
Гееһәд оркхла яахв? 
Тәвсн хүвин цааҗнь 
Тиим күчр болхву? …"
Тоолад, хөөткән санхла- 
Там болҗ медгдв. 
Геечкхв гиснәсн әәһәд, 
Генткн Санчр уульв. 
Эмнг күүкнә бийннь 
Ээм-далнь чичрв … 
Дурнас җивр урһна, 
Дурн халу өргнә, 
Цевр аһарар киилгднә, 
Цецгән үнрәр каңкнна. 
Таня-хотнаннь күүкнәс 
Тиим дур үзләв, 
Нанд баһ насндм 
Нарн болҗ медгдлә. 
Төрл-садн, таньлан, 
Төгәлңгдк әмтән мартв … 
Гүүҗ Санчр һарад, 
Һунн кеерән тохв. 
Деләснь шүүрәд, өсрәд, 
Деернь һарад одв 
Хуҗртин хотнас Санчр 
Хурдлулад теегүр һарв. 
Зам улан хаалһар 
Заңһрулад хурдар гүүлгв, 
Өмнәснь нигт тоосн 
Өөдләд һарад ирв. 
Шар тооснас йилһрәд, 
Шарһ мөрн үзгдв. 
Күүкн дотран санад, 
Кирцән аашхинь медв. 
Мөрн деерән зогсад, 
Менрәд, һаран атхлдв. 
Салхан санад зовняд, 
Шугшад хоюрн уульлдв. 
"Бийим минь байсхад, 
Биилдг эс билчи? 
Дурта иньгән магтад, 
Дуулдг эс билчи?.."
Хойр мөрн туслцад, 
Хамран өгәд зогсв. 
Хойр эзнь бууһад, 
Хаалһин хажуд һарв. 
Мандлсн нарна ээврт 
Мана хойр иньг 
Дурндан согтсн учрар 
Дуулад һарад ирв … 
Мөчн мет өсрлдәд, 
Мөрн деерән һарцхав, 
Һашун станцур иньгән 
Һашута Санчр һарһв. 
Холд, деер теңгрт 
Хунин дун соңсгдв. 
Хоолд шүлсн торад, 
Харм седкл төрв. 
Теңгә хальмгин дун 
Теңгрт доңһдад йовна. 
Түүнә һашудсн айстнь 
Тег, дурн магтгдна: 
"Сал һолин сәәхнинь, 
Сәәхнинь яахв? 
Санчр күүкнә 
Седклинь яахв? 
Теңгә хазгин 
Цергинь яахв? 
Тег-ээҗин 
Эңкринь яахв?"
Һашуна мөргн деер 
Һарад хоюрн зогсв. 
Һазр төгәлңд уняртад, 
Һәәхмҗ иктәһәр үзгдв. 
Кирцән, мөрнәсн дүүлад, 
Көркхн иньгән теврв. 
Күүкиг мөрнәснь өкәлһәд, 
Кесг дакҗ үмсв. 
Сармта мөңгн буһуган 
Суһлад, баһлцгасн авб. 
Көвүнә зүн һартнь 
Күүкн белгән зүүв. 
Хальмг тег хәләһит! 
Хальңг эс биший?.. 
Хойр һар холвата, - 
Хаһцх санан бәәхий?.. 
Салад, хооран һарлдв. 
Санчр нульмсан асхв. 
Нульмсан бичгә хармн … 
Невчк бийчн тәвгдх … 
Эмәлтә мөрнәннь җолаг 
Эрвңг күүкн эргүлв. 
Мөрнә шүрүн хурдарнь 
Манурсн теегәр гүүлгв, 
Бембдәңкнә әәмгт Санчриг 
Басл му келцхәв: 
- 
Күүкн ичрән гееҗ … 
- 
Күүкн үнән барҗ … 
Ишкрдг моһашң зәңг 
Игәрән-тигәрән тарв 
Зүркнднь күрч шарклад, 
Зовлңта Санчриг көндәв: 
- 
Иткл, нәәһән 
алдҗ, 
Иньг-амрган 
мартж. 
Ичр-һутран 
гееҗ, 
Ишкә чирәдән 
нааҗ … 
Би болхла, умшач, 
Санчриг зөвтә гинәв. 
Бийән саатулад дуулсн 
Сәәхн дууһинь чиңннәв: 
/ 
САНЧРИН ДУН-ЙӨРӘЛ 
Нимгн алтн сиикдм 
Нарна толь гилвктхә. 
Насни туршар җирһлм 
Нарт делкәд мандлтха. 
Хойр иньгин зүркн 
Хань болҗ элглтхә 
Җирһлтә дурн нанд 
Җивр болҗ делстхә. 
Арвн тавна саршң, 
Алтн җирһл дүүртхә. 
Амргин седкл байрлҗ 
Амулңг менд йовтха! 
Седклм оньдин сарул, 
Сар-нарнла дөрлдтхә. 
Теңгрин олн одд 
Таңһргинм нүднд герлттхә! 
Дуулсн мини дуунд 
Доңһдсн хун соңсгдтха, 
Теңгр үүлн угаһар 
Тег деерм чилгрлтхә. 
Җөөлн хаврин салькн 
Җирлһән мет җирлзтхә. 
Халун дурна цусн 
Халхин герлд цецгәлтхә 
Көк ноһан теегм 
Кевс болҗ һаңхтха. 
Күчтә дурна таалврт 
Күүкн иньг хантха! 
Миңһн сумнас чамаг 
Мини дурн халхлтха. 
Зовлңг, аюл хамгас 
Зүркм чамаг гетлгтхә! 
Дөрвн үзгин дәәсән 
Дөрә доран дарич! 
Алтн җолаһан эргүләд, 
Амрг күүкндән ирич! 
Хойр иньгин зүркн 
Хамдан негдҗ элглстхә! 
Җирһлтә дурн нанд 
Җивр болҗ делтхә! 
* * * 
Күүкнә дуулсн дуунднь 
Күрисн теегм үзгдв. 
Көкрәд, уняртад, талваһад, 
Кеерәд цецглснь медгдв. 
Җирлзсн җирлһәнә захднь 
Җиврән тоһруд делнә 
Җилктә оңһцин бәәдлтәһәр, 
Җисәд-җисәд идшлнә. 
ДӨРВДГЧ ДУН 
Алтн нарн суув, 
Асхн болад ирв. 
Архһр хар үүлд 
Ардаран, өмәрән сөрлдв. 
Тенд-энд цәклһн 
Теңгр, һазрт герлтнә. 
Холд лу күрҗңхлә, 
Хоолд хот тулна. 
Улан-улан вагонд 
Үүрин көвүд орлдна, 
Ут хаалһд мөрдән 
Уяд, белн боллдна. 
Хәрин әәмгә хазгудла 
Хот-хошан негдүлнә, 
Кирцән хонган белдәд, 
Күүндвр хазгудла эклнә. 
"Кенд кергтә дәмб, 
Кезә эн чилхмб? 
Хальмгудиг зөөһә бәәҗ 
Хоринь таслхар бәәхмб?!"
Төмр хаалһин машин 
Торлзад гүүһәд йовна … 
Ард үлдсн әәмг, 
Ахнр-дүүнр сангдна. 
Хойр-һурвн хонгтан 
Хурдлад машин оркна. 
Хурдн урсхлта Днеприг 
Хальмгуд һатлад һарна. 
Хальмг хазгуд дунд 
Хәәртә дун соңсгдна. 
Хальмг теегән санлдад, 
Халурхад зәрмнь дууллдна: 
"Цецгә-яла эрәтә 
альчури-чән 
Цергинтн һазр-тньой белглнә. 
Цеврхн чирәтә 
Очра Цаһань 
Цергинтн һазртнь 
сангдна …"
Барваншга залусин дууг 
Баһудахн чиңнәд суув. 
Баһуда Җииҗмә күүкән 
Батист альчуртаһинь магтв. 
"Баһуда-ла нойхн-ла 
Җииҗмә-ньой 
Батист-яла альчурарн 
Белглнәл …"
Букл цергә дууг 
Бембдәнкн экләд оркв. 
Төркмүдә, Чонса залуснь 
Түүгинь дөңнәд дуулв: 
"Шар кер мөрнь 
Шинәл, шаашкдан зокастал, 
Шинәл, ша ашкан зүүхнь 
Шаңһа болснь медгднәл. 
Зергләд - 
зергләд мордад һархла 
Зес махлатань зөрлцв 
Зес махлатань 
зөрлцхләнь, 
Зер-зевәрн чавчлдв. 
Дүүвр наста залусарн 
Дәәнднь мордад һарлавдн. 
Дөрвн үзгин дәәсинь 
Дөрә доран дарлавдн. 
Мөңгн урлта борнь 
Мөрд дунднь онцрна. 
Аавас дота иньгтн 
Асхн болһн сангдна …"
Көзр наадсн улсур 
Кирцән күрәд ирв 
Канттин хотна Хахана 
Көзрнь һарсн-дуулв: 
"Ташуһар дүүрң 
Хөөтә болһнав … 
Ташань цоорха 
Хурһта бәәҗ. 
Шар харһа 
Гертә болһлав, - 
Шалдарнь унсн. 
Гертә бәәҗ … 
Баавнь уга-ла … 
Бааҗань дүлә-лә … 
Баахн дүүнричн 
Кенчн хәләхмб? 
Күрн дуута-ла 
Канттин Хахана, 
Көзр нааддган 
Кезәнь хайхмб-а? 
Зун арслңгарн 
Зурган зурулнав 
Хөрн таварн 
Хонган таслулнав …"
"Хөрн негн!" - гигәд, 
Хахана хәәкрәд одв 
Хальмгудын тәвсн мөңгинь 
Хамад авад оркв, 
Бокшранкна хойр залу 
Булалдхар седәд босна. 
Хаханаг хойр таласнь 
Халхарнь ташад авна. 
Шаашкан шүүрлдәд, залус 
Шаалдхдан күрх болв. 
Кирцән, теднүр хәәкрәд, 
Көзринь булаһад авб. 
ТАВДГЧ ДУН 
Күрх һазртан хальмгуд 
Күрәд буулдад бәәв. 
Дүүвр наста көвүдиг 
Дивизь, лолкар хував … 
Халдан, аллданиг фронтд 
Хальмгуд"цадтлан" үзв. 
Орн-нутган темцәд, 
Орһхан зәрмснь хәәв. 
Кирцәниг сурһулин багшинь 
Кирилин полковник медв. 
Полкдан Кирцәниг көдлүлхәр 
Пииср кеҗ авб. 
Дөрвлҗн тамһта цаасн 
Дивизәс ирдг болна, 
Хол теегин халмгудиг 
Хазгт орулхмн гинә. 
"Деегшән цаас орулад, 
Данзн нойн ирҗ, 
Теңгә хазгин тоод 
Тенсн хальмган орулхмҗ. 
Хаана көгшн авһин 
Хажуднь дахдг Данзн, 
Хальмг өргн теегтән 
Хаана цол зүүхмж" 
Хальмг хазгуд саналдад, 
Хоорндан күүндә көв: 
Баһ-Дөрвдә нойн 
Барановичд ирҗ-гив- 
Баһ-Дөрвд нутгтан 
Бахта барань гинә, 
Дөрвн үзгт алдршсн 
Данзн нойн болна. 
Эзн цаһан хаана 
Элч болдм гинә, 
Эмнг хальмг теегин 
Эзнь болдм гинә … 
Хаана һазрас Данзн 
Хальмг орҗ йовдгҗ. 
Хальмг хазгт ямаранинь 
Хәләхәр нойн бәәдгҗ … 
Хаана ик авһта 
Хоюрн йовдгҗ гинә. 
Хадм эцг-генералтаһан 
Харһҗ бас үзлцхмҗ. 
Хотл Пиитрин лицейд 
Хурдн сурч һаргсн, 
Мицкевичин дурта Варшавд 
Медрлән деернь немгсн, 
Кавказин олн нутгудтнь 
Кеемсгәрн нер һарсн, 
Тифлис балһсна гергдтнь 
Тундутов нерән дуудулсн, 
Дөрвн көлнь булг 
Дөнн зеерд мөртә, 
Дәәвлә Данзн гидгтн 
Дәәнд һавшун гицхәнә … 
Теңгә хазгуд дунд 
Тиим күүндвр һарчав, 
Кирцән эн күүндвриг 
Кесгтән соңсад санв … 
Манахсин бәәсн полкд 
Маңһдуртнь үүмән һарв. 
Данзн нойн нааран 
Дивизин ахлачта ирв. 
Шин хувцдан өмссн 
Штабин ахлачнр цуглрв. 
Баһ-Дөрвдә нойиг 
Бүрә-бишкүрәр угтлдв. 
Цаһан ората махлата, 
Цасн цаһан көдргтә, 
Чилң хар һоснь 
Чирә үзгдмәр гилвкнә. 
Цаһан мөңгн шпорнь 
Цаңгин дууһар җиңннә. 
Цацгуд үлдин толһаднь 
Цааран-нааран шавшна. 
Мана хальмган нойн 
Мөөрсән үзүлҗ йовна … 
Хазгуд ура дуудад, 
Хальмг нойиг угтна … 
Хәләц өңгрснә хөөн 
Халымгудиг Данзн цуглулв. 
Теңгә хальмг-хазгуд 
Тундутов нойнла таньлдв. 
Хаана хазг цергт 
Хальмгуд цуһар орхмн. 
Хальмг хазгин одмнь, 
Хәрнь, би болхв … 
Мөрндән хальмг һавшун, 
Мөрн цергт чадхмн. 
Хааг харсгч цолан 
Ханлт өргҗ авхмн!.. 
Кирцән уурлҗ босад, 
Күрәд одв Данзнд. 
Көлнь өвдгәрн чичрв, 
Келнь амндан ээдрв. 
Ах нойн баав, 
Адһс гиҗ һартн! 
Үүдн тер бәәнә, 
Үкс гитн, Данзн!.. 
Хальмгин цус ууснчн, 
Хәрнь, баһ болҗану? 
Хар цусичн би 
Хәрин һазрт асхсв! 
Кирцән үлдән суһлв, 
Керсү сана зүүв … 
Кесг улс Кирцәниг 
Көл-һаринь күлв. 
Дәәвдә Данзн нойн 
Дәәвлсн болад одв … 
"Хург төгсв, залус, 
Хәрцхәтн!" - гиҗ закв. 
Чирәнь үмсн болад, 
Чикнь дүләрсн болад, 
Чееҗнь бүтсн болад, 
Чичрәд нойн эгзцнв: 
"Хальмг дунд нанд 
Хар сандгнь бәәсмб? 
Хальмгин ора болгсн 
Хааһан эдн мартсмб?" 
Тундутов нойн, өвдгләд, 
Толһань эргәд унв. 
Өөрнь бәәсн ямтнр, 
Өргәд, нойиг босхв. 
Зәңг олн янзар 
Залһгдад, деернь немгдәд, 
Хазгудын полк болһнар 
Хара биш төгәлв. 
"Кирцән гидг залу 
Кецү зөргтә күнҗ: 
Тундутов нойнла цүүгәд, 
Толһаһинь таслхар седҗ. 
Нойн, ухаһан алдчкад, 
Нүдән чирмәд одна. 
Дотр өмсдг шалвран 
Дакн селҗ гицхәнә. 
Күрәд, нойиг чадхднь 
Күн өс туслҗ. 
Кирцән цергә зарһд 
Күчр кевәр тусхмж …" 
Кирцән зарһд тускиг 
Кануков Харти соңсна, 
Аакута бичг авлцад 
Аврх арһ хәәлднә. 
"Зарһ экләд угаднь 
Залуг орһулх кергтә … 
Түүрмәс сөңглх арһ 
Түргн олхла-болна" 
Кануков-полкин машинист- 
Күн өврмәр арһлв … 
Аакуд офицерин хувц 
Агчмд олҗ өгв. 
Сөөни өрәлин алднд, 
Сарул сө, Ааку, 
Соньн зөргтә кевәр, 
Сулдхад Кирцәниг авб … 
"Би шин ахлачв, 
Бузьми, ямим хәләтн. 
Бәргдсн Кирцән залуг 
Бийдән дааҗ авчанав" … 
Отг, әәмг болһнар 
Орһсн Кирцәниг хәәлдв. 
Хазг станц болһнар 
Хату закан ирв: 
"Хальмг хазг Кирцән 
Хаана цергәс орһв. 
Хаана йосна әәмшгтә 
Хортн" болҗ һарв. 
Гемтсн цаасар Хартн 
Гер талан темцв. 
Ааку шавта болад, 
Әәмгән орад һарв. 
Хувцан кесг соляд, 
Хотн болһнар дамҗад, 
Бакшранкна әәмг цемцәд, 
Бултад Кирцән ирв. 
Хурлин һуньр Көкәнд 
Хар өрлә күрв. 
Бокшранкна лам маңһдуртнь 
Бембдәнк орхинь медв. 
Лавлҗ медхин төләд, 
Ламин шофериг дуудулв 
Хуурмг һарһн, гихләг, 
Хаҗ алхар күүндлдв. 
Шахад келә бәәтл, 
Шофер үгән өгв. 
Машинә ардк суудлд 
Мишгт кевтүлх болв. 
Хашад бәәсн" Шеврале" 
Хар күрңтәд гилквкнә. 
Маңһдур өрүнднь Кирцән 
Машинд орад кевтнә. 
Өрлә ламин шофер 
Өөрдәд машиндән ирв. 
Бембдәнкнә хурлин захд 
Буулһад хайхар күүндв. 
Хар күрң машин 
Хурдлад һарад одв. 
Ламин герин һаза 
Лугшад буслад бәәв. 
Шовһр торһн махлата 
Шар цоохр лам. 
Шурклу хувцарн шурҗнад, 
Шулун машиндән суув. 
Мандлҗ һарсн нарнур 
Машин хәләҗ гүүв. 
Җолачин хаҗудк лам 
Җодван умшад йовб. 
Көврлән һолиг һатлад, 
Көвүдә әәмгәр дааджв. 
Тустан Зимовник станчар 
Төмр хаалһ һатлв. 
Машинә ард кевтх 
Мана Кирцән көндрхш. 
Хая хаалһин даңшарт 
Хавсн цокгдад өвднә. 
Логин байна гергнтә 
Лам таньлв гинә. 
Орад цә уухмн 
Өөлүлхмн биш болна. 
Машин, нег хәәкрчкәд, 
Магазинә өөр зогсв. 
Лам, җивәд-җисәд, 
Логинә гергнд одв … 
Хойр-һурвн частан 
Хәәрхн ламтн Һарчахш. 
Харалан Кирцән тәвҗәнә: 
"Хар толһаһан зальг!" 
Көлнь ишкдлән эндүрсн, 
Келнь үгән ээдрүлсн, 
Көгшн лам, шалхлзад, 
Күриһәд һарад ирв. 
Ардаснь иньг аһ, 
Арвһр-сарвһр үстә, 
Нүцкн цаһан ээмәрн 
Нәәхләд, - һарад ирв. 
Ламин кезәңк таньлнь- 
Лавта медгдҗ бәәнә. 
Хәрүдтән ирәд хон, 
Хәәмнь … - гиҗәнә. 
Хо шар гергн 
Ховдг седкләр хәләв. 
Хальмг ламин зүркн 
Хәәлсн болад бәәв. 
Ичр угаһар лам 
Иньгән теврәд үмсв, 
- 
Ирнәв, ирнәв асхндан, 
Иньгм, күлә … - гив. 
Машиндән лам суув, 
Машин көндрәд һарв. 
Эмгн әмтә лам 
Эркән эргүләд мааньлв. 
Хаана хәәрлҗ өгсн 
Хар күрң машин, 
Бәмддәнкнә станч темцәд, 
Басл хурдар гүүв. 
Бембдәнкнә хамгин байн 
Багбушовин һаза ирцхәв. 
Багбушовин гергн ламиг, 
Буулһад, машинәс тосв. 
Баахн наста гергиг 
Бөөрәрнь лам хатхв. 
Чикнднь үг шимлдәд, 
Чирмәд нүдәрн инәв. 
Берәд төгәлҗ дасгсн 
Борманжинов лам, 
Буйн гисн юмн 
Бичә чамас болтха! 
Шар цоохр лам 
Шаҗн-хуврган мартҗ, 
Орҗах буур кевтәһәр 
Олн әәмгүд төгәлҗ. 
"Богшранкна лам ирҗ, 
Багбушовинд бәәдгҗ, гицхәнә, 
Бомбла Бадм ирҗ, 
Буурлас Овш ирҗ. 
Ямаран хург болҗахнь 
йир медгдх, залус", - 
Соньн эн зәңг 
Станцар дүүрәд одна. 
Сө машинәсн шофер 
Сулдхад Кирцәниг һарһв. 
Станчин деед захур 
Санчран Кирцән хәәв. 
Эк-эцгләһән харһад, 
Эгчнр-дүүнртәһән үзлцәд, 
Санчран сурад ирхләг, - 
Санчрнь уга болв … 
Хар күчәр Санчриг 
Хәрд өгчксн болна 
Хор, ууһад, күүкн 
Хордад үксн болна. 
Хонҗ-амрл уга, 
Хар өрлә Кирцән, 
Хуҗртин күүтр талпшан 
Хурдн мөрәр гүүлгв. 
Сансриг оршасн һазрт, 
Саналдад, Кирцән күрв. 
Үкәр деернь урһсн 
Үнртә өвсинь таслв. 
"Хәәртә чамдан күрхәр 
Холас би ирләлм!.. 
Невчк күләсн болхнчн, 
Нүүрәрн үзлцсн болхнчн! 
Баһ насндан зовагдад, 
Бийән алад оддмч!.. 
Орһад һарсн болхнчн, 
Олҗл авх билүсв …" 
Кирцәнә хоолнь бөглрәд, 
Ки давхцац одв 
Зүркнь генткн хатхлхла, 
Зүн өрчән теврв. 
Өткн хар үүлн 
Өөдләд һарад ирв, 
Теңгрин өрәлинь бүркәд, 
Тешкәһәд тарһлад одв. 
Хурлзад салькн көдлв, 
Хаалһсар тоос өргв. 
Хуҗртин күүтр деегүр 
Хур асхад ирв … 
Һал цәкләд, күрҗнәд, 
Һалв өөрдсн болна. 
Тавн мөртә күн 
Тустан довтлад аашна … 
"Кирцән! Орһдул! Бос!.." 
Кесг таласнь хәәкрлдв, 
Тал дундан орулчкад, 
Тууһад Кирцәниг һарцхав. 
Ирхинь күләҗ бәәсн, 
Иигән ирхинь гетсн, 
Станчин одмн, офицер, 
Сәәнд үзгдхән санв. 
ЗУРҺАДГЧ ДУН 
Бембдәнкнә әәмг төгәләд, 
Батта зәңг һарв: 
"Кирцәниг бәрҗ авад, 
Күчәр зоваҗ …" - гив. 
… 
Көгҗтә шавр герт 
Кирцән түүрмд сууна 
Күчр зовлң үзәд, 
Кесгтән түүнд бәәнә. 
Һаза хур орна, 
Һазр норад бәәнә. 
Түүрмин һанцхн терзнь, 
Түрәд, уульсн болна. 
Түүрм таш харңһу. 
Түүрчәд, Кирцән саналдна. 
Харулд зогссн күүнә 
Ханяснь әрә соңсгдна. 
"Дәәнә цагин зарһ 
Дашката болх зөвтә 
Цергәс Орһдг гигәд, 
Цааҗла харһулхнь лавта. 
Баячуд хоорндан ноолдтха, 
Бахлур-бахлуран базһлдтха! 
Угатьнрт дән керго, 
Үндснднь тедн дурго …" 
Санчр күүкн генткн 
Сананднь Кирцәнд орв 
Сансрин үкл Кирцәтә 
Санан-седклинь зовав. 
"Ахрхн наста бәәҗлч, 
Амрг Санчр минь … 
Игҗ үкхч гиҗ, 
Иньгм, сансн угальв … 
Эк-эцгдм зовлң 
Эдн бичгә үзүлтхә … 
Элгн-садндм хоран 
Эдн бичә күргтхә … 
Зарһас әмд һархар 
Зуг арһлх кергтә. 
Хөөннь мини дәәсдлә 
Харһх арһ хәәлхтә" 
Герин өнцгт әмтн 
Гүңгр-гүңгр гинә. 
Түүрмин үүдн секгдхлә, 
Торлзад тедн үзгднә. 
Һар нааран, Кирцән, 
Һәәд одсн элмр! 
Тундутов нойн чамаг 
Тамд дүрхәр бәәнә! 
"Нойнла наадснь 
Толһа уга, 
Нохала наадснь 
Тәкм уга! …" 
Үүдн хоорнд генткн 
Үлдин ә һарв. 
Һурвн ик залу 
Һараснь Кирцәниг көтлв. 
/ 
ДОЛАДГЧ дун 
Хойр мөртә тергн 
Хотн дундас көндрв, 
Хойр мөртә күн 
Хойр талнь һарв. 
Тергн деер Кирцән 
Тундутовур күргүллдҗ йовна 
Тенд зарһд тусхан 
Тоолад тер санна. 
Станчин одмна дарук, 
Садн болх күн, 
Долгин тергнд сууна, 
Ду һарлго йовна. 
Җолач болҗ һарсн, 
Җигтә Шар Манҗ, 
Җолаһан көндән йовҗ, 
Җигтә үгән келнә. 
Өмнән кү һарһшго 
Өвәрц худлч күн. 
Хурлд хулха кечкәд. 
Хурлас көөгдсн күн. 
Җигтә Шар Манҗин 
Җилвнь күрч йовна. 
Цәс худлан эклхләнь, 
Цуһар со, нрхҗ соңсна. 
"Өрлә нарнла урлдад, 
Өмн үзг темцләв. 
Мана теегин хаалһар 
Мөртә довтлҗ йовлав … 
Генткн мөргн деер 
Генн туула шована 
"Шарка-барка" бииләд, 
Шал усн болҗана. 
Өөрдәд күрәд ирхләг, 
Өөрнь хойр бүргд, 
Кезәңк баатрмуд кевтәһәр, 
Көвкр-көвкр алхлдна … 
Нанас тедн үргхш, 
Намаг учртан авцхахш. 
Җолаһан татад зогсув, 
Җигтә йовдлиг шинҗлүв, 
Туула өрлә үргәд, 
Теегин хаалһар гүүҗ 
Теегин хойр" эзнлә" 
Толһа деер харһҗ. 
Туула үклән ирсиг 
Толһа деер меднә. 
Зулад һарад гүүхлә, 
"Зуурдар" үкхән санна. 
Хойр бүргд нисхләрн, 
Холд туулаг һарһшго 
Йовһар хойр бүргд 
Йовҗ туулаг күцшго. 
Сертхр чиктә туулад 
Санан дотрнь орна, 
Эргәд бииләд бәәхлә, 
Эдн түүг күцшго. 
Эн һурвн әмтнд 
Элкән көштл инәвүв. 
Зерлг аңгин" келтәдән" 
Зарһинь эднд кевүв. 
Туулаһинь тәвәд көөчкүв, - 
Тәрән талагшан зулв. 
Толһаһан гекәд, байрлад, 
Тогляд йовад одв. 
Ховдг хойр бүргдиг 
Хоосар зөрц үлдәвүв. 
Халхарнь неҗәһәд ташад, 
Холд көөһәд әрлхүв" 
Худл соңссн әмтн 
Хулмлзҗ алң болцхав. 
Худлч Манҗин бийнь, 
Хултхлзад, доран суув … 
"Зөвәр Модьрун худлиг 
Зүткүләд. келвч!" - гилдв. 
Җигтә Шар Манҗин 
Җивртә худлднь ханцхав. 
Зуг һанцхн Кирцән 
Зууньрҗ одсн сууна. 
Зүркнә ик зовлңгнь 
Зоваҗ түүг йовна … 
Зуур һазрт зогслго, 
Зимовник станчд ирцхәв, 
Энд, ик яармд 
Эдн цуһар орцхав. 
Хойр мөртә тергиг 
Хойр мөртә күүтәһинь 
Хәрү, Бембдәнк орулад, 
Хәрүләд Долгин оркв 
Кирцәнтә хоюрн үлдчкәд, 
Кирцәнд Долгин келв: 
"Чапракт, окружной одмнд, 
Чамаг күргх, йостав … 
Чи мини төрлч, 
Чамд хар саншгов. 
Чапракт күрхмн бишч, 
Чи орһх зөвтәч 
Кирцән Долгнниг теврәд, 
Күндтә эңкрәр үмсв. 
Харчевнүр орад, хоюрн 
Хот келгүлҗ идццхәв. 
Балһсна яарм бүклдән 
Буслад-шуугад бәәнә. 
Зимовникин тал дунднь 
Зүсн - зүүл улс … 
Бор Манҗин ламта 
Басанкин Бадм йовна. 
Гергд ардан дахуллдад, 
Гелдглзәд, тедн һарна … 
Алд дүңгә нурһта 
Артиллерин Бадм согту, 
Ламла үг шүүрлцәд, 
Ламла ноолдхнь лавта. 
Булхацад, зөрц ноолдхар 
Бадм шууга татв. 
Туслцад ирсн хазгиг 
Ташад көлврүләд оркв. 
Гүүҗ одад, гесәрнь 
Һурв - дөрв девсчкв … 
Лам Бадм хойр 
Логинәд гүүһәд орв. 
Бадмд девсүлсн хазг 
Бийиннь" сәәһән хәәв" 
Яармд бәәсн улс 
Ярклдад, Бадмур орцхав. 
Чичәд - чичәд көлврүләд, 
Чидлтә Бадм ноолдв. 
Тергнә аршмуд авад, 
Теңгә хазгуд бәрлдв. 
Бадмд зарц йовсн 
Бөгчхр нурһта хазг 
Тергнә дышләр Бадмиг 
Толһаһарнь цокад диинрүлв. 
Нүднь цәәһәд, Бадм, 
Нурад, уралан киисв. 
Өшәтнрнь киискәд авчкад, 
Өрч деернь һарлдв. 
"Болх! Болх! Болх! 
Болҗ ода, залус! 
Тарцхатн! Болҗ гинәв!" - 
Төгәлңдән Долгин хәәкрв. 
Тер хоорнднь, үүмәнлә 
Тагчгар Кирцән бултв 
Төмр хаалһд күрәд, 
Тендер деер һарв. 
Паровоз, күләсн кевтәһәр, 
Пәргәд, ууран һарһв. 
Цаһан ур хаалһиг 
Цеврлскн болҗ медгдв. 
Улан ширтә вагод 
Уралан урлдад йовна, 
Һашун станцар дамҗад, 
Һатлад, Салиг давлдна. 
Асхни бийднь машин 
Авһнр күртл одв. 
Энд Кирцән бууһад, 
Ээҗ теегән темцв. 
Чимкин кирән хот уга 
Чидл чиләд йовна 
Һол харлад, зовад, 
Һундлта седкл орна: 
"Хәәртә мини Тенгәр, 
Хазг цергәр, әәмгүдәр 
Хәәһәд нама бәрх, 
Хәәртә әмндм күрх … 
Кендән зовлңган келхв, 
Кенәсн селвгән сурхув? 
Хот, хувц-хунран, 
Хамаһаснь олҗ авхув?" 
Ду тәвәд уульхин, 
Дуулхчн дурн күрнә. 
Кесгтән йовсна хөөн 
Көл икәр цодна. 
"Алта деерән һархнь, 
Алтн делкә делгрнә. 
Аав-ээҗән санхнь 
Альвн зүркм бульглна. 
Толһа деернь һархнь, 
Торлг шовун доңһдна. 
Таалҗ өсксн аав-ээҗән 
Талдан кенләрн дүңцүлхв?" 
НӘӘМДГЧ ДУН 
Ар булгин уснаснь 
Аршан ундан олна. 
Өмн булгин уснаснь 
Өөкн - тоснд күртлцнә. 
Тавн авһнриг төгәләд, 
Теҗәл хонган олна. 
Асмдтнь тав хонна, 
Аавинкнднь арв хонна. 
Әмтә Бурһстд өнҗнә, 
Алцын хутд амрна. 
Хавчнднь хавчгдна, 
Хармчднь харагдна. 
Буульсн күүнәс зулич, 
Бардмнҗ бичә зүүлин! 
Хойр үгтә күүнәс 
Хол йовҗ зәәлич! 
Кесг долан хонгт 
Кетчнриг Кирцән эргв. 
Кех көдлмшән хәәһәд, 
Кирцән тег төгәлв. 
Суврһна һалин уснднь 
Сард һурв өөмҗәв. 
Һооҗурин һолин экнд 
Һольшг улсла таньлдв. 
Холас хунин дун 
Хоңх мет җиңннә. 
Хәәртә нөкдән хәәһәд, 
Харм төрәд бәәнә. 
Кирцән дотран санна, 
Кесг уха туңһана. 
"Хальмг - теегтән дурта, 
Хун - нууртан дурта" 
Асхн ора шидр 
Авһнра герт орв, 
Зүркн тусгсн нөкдиндән 
Зандн цәәһән ундлв. 
Зергү бәәсн герәс 
Зәңг соңсахр залу, 
Гелдглзәд, күрәд ирв. 
Геснь халчксан медүлв: 
"Уухнь уга бәәҗ - 
Цәәсг. 
Унхнь уга бәәҗ - 
Җорасг" 
Үлгүр келсн залу 
Үлмҗин Кирцәниг шинҗлв. 
Үгәр дөрлдҗ чадхла, 
Үгән эклтн! - гив. 
- 
Хулхач ноха 
Хуцҗ ирдмн. 
Ховч күн 
Инәҗ ирдмн. 
Үгин илнь 
Сән. 
Ичрин далднь 
Сән. 
Таняд уга" күүһән 
Та 
бичә дөөглтн, 
Му болвчн - залу, 
Муха болвчн - утх … 
Кирцәнә эн хәрүд 
Көөрг залу менрв: 
- 
Медхд - үг кел, 
Мергнд - гөрәс шах … 
Ода нанла яахар 
Омглҗ бәәх күмб? 
Кирцәнә уурнь күрв, 
Күргәд тосад келв: 
- " Сарин сарулд 
Хулхач дурго. 
Сән күүнд 
Му дурго" 
Зөвәр болҗ бәәһәд, 
Залу дакн келв. 
- " Өшә некхлә - 
Таша хамхрдмн" , - гив. 
Кирцанд залу таасгдв. 
Кирцән маасхлзад келв: 
- " Оран боран гиидг 
Ирсн гиич-хәрдг" … 
- 
Кенмдн гиич болҗахмб? 
Кен кенлә" үүндҗәхмб? 
Күн-ахта, 
Девл-захта. 
Уул өндр болвчн- 
Ората. 
Усн гүн болвчн - 
Йоралта … - гив залу. 
Хойр залуһин күүндврт 
Хаҗудк улснь ханв. 
Һар-һаран атхлдад, 
Һольшг залус таньлдв. 
- 
Баһ-Дөрвдин нутга 
Бадман Яван болдув … 
- 
Иньгән хәәһәд ирсн 
Үлмҗин Кирцән болдув. 
Хойр залу хотнас 
Хооран һарад күүндлдв. 
Ах-дү болхар 
Андһар хоорндан өглдв. 
Буульмҗ уга сәәхн 
Баһ-Дөрвд нутгт, 
Бултсн, орһсн Кирцән 
Бат нөкдән олв. 
Багшин сурһульта Кирцән 
Баһ-Дөрвдтән таасгдв. 
Овлан Элән тууҗ 
Онцрад Кирцәнд медгдв. 
"Баһ-Дөрвд нутгин 
Бардм байр болгсн, 
Ик-Бухс әңгин 
Иткл, күсл болгсн, 
Сарул алтн чееҗтә, 
Салькн хурдн седклтә, 
Җаңһрин олн белгтә, 
Җигтә сәәхн дуута … 
Теегин зөрмг Элә 
Теңгрт күрч ниргсн, 
Таңһчин хальмгин нериг 
Түмн әмтнд тархагсн … 
Үкл уга мөңкинд 
Үрглҗд мандан сангдхч, 
Хальмг олн дундан, 
Хәәмнь, оньдин келгдхч! 
Хурц Элән шүлгүднь 
Хотн болһнднь дуулгдна. 
Элән җиврнь күчтә, 
Элән нислтнь шүрүтә. 
Хальмг әмтнә нернь 
Хальҗ өедән нистхә. 
Җаңһрин олн баатрмуднь 
Җирһлин буульмҗ болтха! 
Зовх зовлң уга, 
Зудх үвл уга, 
Ирх Бумбин нутган 
Иткн магтҗ дуулий! 
ЙИСДГЧ ДУН 
"Зуур хаалһас Кирцән 
Зулад әрлҗ" … - гигәд, 
Бембдәңквд әәмгт зәңг 
Буслад-бурҗңнад бәәв. 
"Кирцәвд ормд Долгин 
Күчр зарһд туслмҗ … 
Ода деерән көдлмшәснь 
Одмн көөһәд һарһчкҗ" 
Худлч Шар Манҗ, 
Хулмлзад, байрта бәәнә … 
Цуһараһинь яһҗ меклсән 
Ца-цааднь санҗана … 
Күүкнә хүрм болхла, 
Кирцәнд туслхмн төлә, 
Санчриг нәәрәс дуудад, 
Салһад Манҗ авла. 
- 
Санчр хор ууһад, 
"Сәәнь" орнд төрв. 
Һацата хүрмләнь харһад, 
Һашута йовдл болв … 
Олнд зәңг тарачкад, 
Олмһа Шар Манҗ, 
"Хурлд цогцинь күргхәр" , 
Харңһу сө һарв. 
Хотна захд һарчкад, 
Хоюрн зергләд суув. 
Санчр Манҗд келв: 
- 
Соньн йовдл кеҗәнәт … 
Манҗ көштлән инәһәд, 
Махлаһан чаңһар дарв. 
- 
Чи тагчг бәәһич, 
Чамаг Кирцәнд күргнәв … 
Сөөни бийднь Санчриг 
Сал орулад орһулв. 
Манҗ эвинь олад … 
Модар авдр келгүлв. 
Үкәрин авдр дүүргәд, 
Үмс мишгт кев. 
Авдрин бүркәһинь хадад, 
Атлас кенчрәр бүрв. 
Эвтә мана Манҗ 
Эн авдран ачв. 
Хуҗртин күүтрт ирәд, 
Хүрмин әмтнд герчлв: 
- 
Арһ минь алдрв … 
Алад бийән шордаҗ … 
Алтн делкәһәс зулад, 
Алмсин хаалһд орҗ … 
Ард үлдсн төрлмүднь 
Амулң менд бәәтхә. 
Худнр болвчн, көөркс, 
Харм бичә төртхә … 
Хуҗртин хотна захд 
Хүрм бүклдән цуглрв. 
Улан моңһл шаврт 
Үкәр даргдад хуурв … 
Хүрм хәрү ирәд, 
Хүрмин хотан идв. 
Чомгин әрк цуһарн 
Чиләд одтлнь уулдв. 
Җивртә хурц үгәрн 
Җигтә Манҗ йилһрнә. 
Кирцән орһсиг соңсад, 
Кех кергән тоолна … 
Санчр әмд йовхиг 
Станцд күн соңсхш. 
Кирцәнә бийнь чигн, 
Көөрк, бас медҗәхш. 
- 
Гивчн, тууҗнь иим … 
Гемнхлә, намаг гемнтн. 
Туульд - үнн уга, 
Тууҗд - худл уга. 
АРВДГЧ ДУН 
"Үксн" Санчр күүкн 
Үүлән үзҗ йовна. 
Хәрин әәмгүд төгәләд, 
Хотан олҗ иднә. 
Чонса әәмгт ирәд, 
Чочлтан үүднд одна. 
Согту әмт үзәд, 
Санчр эндәс зулна. 
Хар һазр ишкрхләнь, 
Хәәрлдг ээҗнь сангдна. 
Хар саңната тоһрунь 
Хаврин сарднь доңһдна. 
Бичкн хотна захд 
Белвсн гергнод бәәнә. 
Бултад, нуувчар кесгтән 
Бәәһәд оркдг болна. 
Цааранднь амрн тусхларн, 
Цевр хувц өмснә. 
Зург болсн бийнь 
Зүүднд ормар сәәхрнә. 
Залу уга гергднь 
Залухн наснднь җилвтнә. 
Залута гергднь болхла - 
Залусан харлхар седцхәнә. 
Эгц сәәхн нурһнь 
Ээм-даларн дүңгәнә, 
Һурвар гүрсн күклнь 
Һол нурһнднь һаңхна. 
Зеегтә хурц нүднь 
Зеткртә һалар герлтнә, 
Ирсн, зөрлцсн улсиг 
Ивт-шивтәр хәләнә. 
"Аль һазрин күүкн 
Әәмгт ирәд, бәәхмб?.. 
Төрл садн уга, 
Төөрсн юмн болхмб? …" 
Нутгтан, хотндан, хәрд 
Нер һарсн домбрч, 
Күүкд улстан өвәрц, 
Катрма гергнәд бәәнә. 
Гергнә улан һоснаснь 
Герл һарч гилвкнә. 
Цаһан торһн хувцнь, 
Цальград, хормаһарн саглрна. 
Цаһан мөңгн токугнь 
Цааран-нааран цокна. 
Цеврхн чирәтә Катрмань 
Цегдг өмсәд кеернә. 
Үүл уйдгарн туурсн, 
Үүрин гергн Лялята, 
Домбр цокдгарн хоюрн 
Дөрлдә кеһәд зүткәтә. 
Эн хойр гергн 
Эңкр Санчрта цуглрна, 
Нег асхн нуувчар 
Нәр кедг болна … 
"Санчриг шинҗлҗ бәәх 
Сән залус дала. 
Зуг цуһар гергдтә, - 
Зовлңган үзҗ бәәцхәнә … 
Зәрмснь гергдән хаяд, 
"Зүүлхәр" бәәх бәәдлтә. 
Болһах кергтә …" - гигәд, 
Берәд Санчрт келнә. 
Өөтә Лялян болһсн 
Өдмгин үнр каңкнна, 
Таавад мәңгрсләд хуурсн 
Тарһн махн шиигнә. 
Улан зандн цааһаснь 
Ур өөдән һарна. 
Чииһин улан чаһрнь 
Чарк дотран буслна. 
Гесн халад ирхлә, 
Гергд домбран цокв. 
Гейүрсн Санчр күүкн 
Һәәхм сәәхнәр биилв. 
Ду-бииһәрн тегш, 
Домбрч хойр гергн 
Дүүвр наста Санчрт 
Даргдсн болад бәәцхәв. 
Өмнк терзин цань 
Өндр күн үзгдв … 
- 
Үүдән тәәлтн, - гигәд, 
Үүрин гергдиг сурв. 
- 
Монца ирҗ йовна, 
Манахс, чаһран бултултн … 
Уухд дурта күн, 
Уңгднь суух тертн … 
Санчр бийән саглад, 
Столас хооран һарв, 
Орҗ ирсн залуг 
Өврәд хәләһәд бәәв … 
- 
Сө альдас йовхмт, 
Суутн, цә уутн … 
Әрк, чаһр гидгтн 
Әәмгт уга, - боллдна. 
Хувцан тәәләд, залу 
Халун цә уув. 
Нүднәннь булңгар күүкиг 
Нәрн докьятаһар хәләв. 
- 
Домбран цоктн, бергдүд, 
Дөрлдәд бииләдчн оркий, 
Хәрин әәмгә күүкнлә 
Хар угаһар таньлдий! 
Нутг, әәмгән нерәдтн, 
Нер-усан келтн … 
Захинь һарһад келхлә, 
Зәрминь медәдчн бәәхв … 
Санчр күүкн чочад, 
Саналдад, хәрү эргв: 
- 
Таниг би таньхшв, 
Та кембт? - гив. 
- 
Туһлин туруһар 
Ус ууҗ йовлав, 
Туурһин хаһрхаһар 
Нар үзҗ йовлав. 
Биилхм болхла - биилий, 
Би-дуунд дуртав. 
Уңг-дәңгм танд 
Угт кергтә биш … 
Монца күүкнүр хәләв, 
Маасхлзад инәсн болв, 
Һольшг хойр нүднднь 
Һал цәклснь үзгдв. 
Хо цаһан халхднь 
Хаср һарад ирв. 
Халун цуснь буслад, 
Халад босад одв … 
Домбрин ә цеңнв. 
Дууч келн цокв. 
Монца Санчр хойр 
Мейәркәд тавшад одцхав. 
Күүнә келнд угаг 
Күңкнәд домбр келв. 
Күүнә зүркнд угаг 
Келәд, эңсәд бәәв. 
Биилсн хойр күүнә 
Бий чичрсн болна. 
Җилктә оңһц кевтәһәр 
Җилвин дольган буслна. 
Санчр күүкн, хәәмнь, 
Санамрдад бичә одич! 
Хәәртә иньг күүкн, 
Хөөткән санн бәәһич! 
Би-дун төгсв. 
Биидән Монца согтв. 
Эн күүкиг авхар, 
Эн залу андһарлв. 
Зандн цә чилв. 
Залу һарад хәрв. 
Хойр гергн Санчрт 
Харм төрәд суув. 
Санчр сергсн болв: 
- 
Саак чаһр яһла? 
Чарк дүүргтн, - гив, 
Чидлән сөрхәр седв. 
Монца гидг залу 
Мел байрлад йовна 
Геедрҗ одсн юмиг 
Генткн олсн болна. 
Көлнь һазрт күрхш, - 
Көвсн болҗ медгднә. 
Өскәһән цокад эргәд, 
Өсрн тавшад биилнә … 
АРВН НЕГДГЧ ДУН 
Хотна ар захд, 
Халцха мөргн деер, 
Хойр бичкн терзтә, 
Хар, уутьхн гертә. 
Мал гихлә - гекс, 
Махн гихлә - үкс, 
Нәр-нааднд дурта 
Нәрхн цаһан Монца … 
Гүңгр-гүңгр дуулад, 
Гер талан өөрдв, 
Һаснас уята үкрнь 
Һанцарн кевтхнь үзгдв. 
Өвр уга үкрнь, 
Өврәд, эзән хәләнә 
Кевлһән кевҗ кевтнә, 
"Кезә услхмч?.." гинә. 
Үкрин хәләцәс зулад, 
Үкс герүрн орна. 
Ухрар утхад авм 
Уух усн уга … 
Һалд булсн һуйрас 
Һарһад, хуһлад идв 
Гергнәннь хаҗуд орад, 
Гейүрәд, Монца кевтв. 
Унтх нөөрнь әрлв, 
Ухань хойр әңгрв. 
Санчр нүднднь үзгдәд, 
Санаһинь зоваһад бәәв. 
Хаҗуднь кевтсн гергнь 
Харм биш болв. 
Маңһдуртнь Ильян Яармур 
Монца һарад гүүв … 
Яармин әмтн дунд 
Яс кемлҗ йовна. 
Шөлтә мах идчкәд, 
Шүдән шигшләд зогсна. 
Бембдәнкнә нег байнла 
Берк Монца харһна, 
- 
Гергн кергтә болвзго? 
Гергн бәәнә … - гинә. 
Зөрлцәд ирсн залу 
Зөвәр согту йовна. 
- 
Бедр әркәс өгхлә, 
Белмб!" - гиҗ келнә. 
Зөв боллдад, хоюрн 
Зөвәр альхан ташлдв. 
Әркән авад, тергәр 
Әәмг орад һарцхав. 
Хойр мөртә тергнәс 
Хоңхин ә һарв. 
Хотна ар захар 
Хурдлад орад ирв. 
Му үүлтә әркән 
Монца" үктлән" уув. 
Әркән ууһад чиләчкәд, 
Әәлтә үгән келв: 
- 
Не, мини гергн, 
Нутг талан темц. 
Эн залу чамаг 
Экдчн күргхәр бәәнә. 
Нанд бичә һунд: 
Насмдн харш болв … 
Чамас салтха гиҗ, 
Чонса багш келв … 
Дү күүкнләһән әдләр, 
Дуня, чама сансв … 
Эн - байн залуд 
Эңкрләд чамаг өгсв … 
Генн гергн хувцан 
Гер дотрас цуглулв. 
Төрүц ду һарлго, 
Тергнд һарад суув. 
Тамас гетлсн кевтә 
Талваҗ седклнь амрв. 
Зуурм хот иддгнь 
Зүүдн болҗ үзгдв. 
Монца, гиичнрән йовулчкад, 
Мах чанҗ идв 
Шөлән цадтлан уучкад, 
Шал согтад унтв. 
Өр цәәтл залу 
Өндәлһн уга унтв. 
Өлсәд боссн әркнч 
Өрм хәәҗ уув. 
"Одал Санчр күүкн 
Однав эс гихий? 
Билә гисн цагтнь 
Булаһад чигн авхв. 
Халун цәәднь сөөдән 
Хальҗ нисәд күрхв. 
Өкәр Санчр күүкиг, 
Үмсн, теврәд оркхв" 
* * * 
Күүнә әәмгәс тергн 
Күүтрт ирсинь соңсцхав, 
Кантрма Ляля хойр 
Күүкн Санчрт келцхәв. 
- 
Хөөткән сансн - 
Цецн. 
Хуучан хатхсн - 
Урн. 
Намаг бәрхәр йовх, 
Нуувчин улс болхв? 
Чонса Салин хотнд 
Чидҗ бәәҗ чадшгов. 
Ора, нарн орхла, 
Орһҗ әрлнәв, - гив, 
Хувц-хунран Санчр 
Хураһад, цуглад, белдв. 
Ильян яарм дамҗад, 
Итклтә әмт хәәхәр, 
Бүрүл тасрад ирхлә, 
Берәдәс Санчр салв. 
Сал һолиг һатлад, 
Сө дүлн йовв. 
Яарм болҗах һазрур 
Ядурсн бәәдлтәһәр ирв. 
Деед Салин көвәһәс 
Дөрвд нутгас ирсн, 
Долан-нәәмн хальмгла 
Дурта Санчрмдн харһв. 
Ууҗан зергин адуч 
Урсхлта Иҗлин көвәһәс, 
Теңгә аҗрһ авхар, 
Тендк яармд ирҗ. 
Җееҗәнд күн кергтә. 
Җееҗәнд зууран одхв. 
Күүкн, би чамаг 
Көтчнрт күргҗ чадхв" 
Көтчнр талагшан Санчр 
Келг дахад һарв. 
Тавн авһнра һазрар 
Төөрәд орад ирв. 
АРВН ХОЙРДГЧ ДУН 
Станчин одмна җолач, 
Соньн Шар Манҗ 
Санчр хама йовхинь 
Санад кезәчн бәәв. 
Станцд нер һарсн, 
Сәәхнәс сәәхн болсн, 
Хурдн шарһ аҗһриг 
Хулхалҗ авад зулв. 
Чидлтә аҗрһин гүүдлд 
Чонса әәмг өөрдв, 
Салин күүтрин захар 
Салаһар Манҗ ирв. 
Кантрман хашад мөрән 
Күдр оньсар оньслв. 
Кандлад чансн цәәһәс 
Көлсән һартл уув. 
Үүлч Ляля гергн 
Үүриннь герт ирв. 
Хойр гергнлә күүндәд 
Хурган Манҗ кев. 
Дөрвд нутг темцәд, 
Довтлх болҗ һарв, 
Кирцән Санчр хойриг 
Күцх кергтә болв. 
Кирцәнд Санчр әмдиг 
Күргҗ келх зөвтә 
Хойраһинь нүүрцүлҗ харһулад, 
Ханьцулҗ негдүлх" кергтә. 
Цәәһин дару мах 
Цө хәәснд нерв, 
Хойр гергн Манҗиг 
Худлан экл гив. 
Худл келхм болхла, 
Хамаһаснь һарснь медгдхш, 
Манн буслад болтл, 
Манҗ худлан келв: 
… 
Җуург Цевднәнкн хойрин 
Җирн дууна хоорнд 
Мөрнә завод бәрдг, 
Манахна байн Мульта. 
Арвн миңһн мөртә, 
Авдрар дүүрң алтта, 
Хөрн отар хөөтә, 
Хойр миңһн үкртә. 
Зунар ноос хулдад, 
Зимовникәс хәрҗ ирнә. 
Гергтәһән хоюрн сууһад, 
Гертән мөңгән тоолна. 
Шаальг мөңгнь шарҗңнна, 
Шарһ алтнь җиңннә, 
Цаһан мөңгнь цәәһәд, 
Цәс-цүс гилвкнә. 
Адучнрнь эн байниг 
Алх болҗ шииднә. 
Алтинь авад цугтнь 
Әмтнд түгәх болна. 
Үвлин цаг биш - 
Үүднь заагта бәәҗ, 
Болвчн төмрәр холас 
Бөдүн көшүр тулҗ. 
Һазаһаснь тәәлҗ, болшго 
Һар орулад, дотраснь 
Тәәләд оркҗ болхмн, - 
Түүнд зөрг кергтә. 
Тигәд мини авһ 
Төдгиг тәәлхәр седнә … 
Һаран үүднә заагур 
Һатцднь орулад оркна. 
Гер дотр байн 
Гетҗ бәәсн бәәҗ 
Авһин һариг шүүрәд, 
Арһмҗар ораһад оркҗ. 
Арһмҗ баһлцгиг оосрлад, 
Арһ тасрад бәәҗ … 
Му ду һарһад, 
Мини авһ орклҗ. 
Өршәһит гиҗ сурна, 
Өр цәәтл хәәкрнә. 
Арһнь алдрад, көшәд, 
Авһин дун тасрна. 
Өрлә үкрән саасн 
Өөрк гермүдин гергд 
Байна үүдн хоорнд 
Бәргдсн кү үзцхәҗ. 
Хулхаһан дархин кергт 
Хуурмг мектә хулхачнр, 
Авһин толһаһинь таслад, 
Авад әрлҗ одцхаҗ … 
Кииһән таслчкад, Ляля 
Кантрмата хоюрн соңсна, 
Худлч Шар Манҗ 
Худлан келәд тегскнә. 
- 
Би тер цагас 
Байнд дурго боллав. 
Хулхач күүг бас 
Хәләхдән ик дургов … 
Хойр гергн босад, 
Хәәснәс махан һарһлдв. 
Шудрмг Шар Манҗиг 
Шөл-махар гиичлүлв. 
Дүүрңг тевштә махиг 
Дамҗлад авад ирцхәв. 
Дотрин тускар күүндәд, 
Дотр буульҗ келцхәв: 
- 
Дотрас сән 
Хот уга. 
Домбрас сән 
Ятх уга! 
Санчр уга гисиг 
Сәәнәр иткҗ бәәхш, - 
Саак Монца залу, 
Сүрәлкәд, күрәд ирв. 
"Ода яахв, ортха, 
Олна өөр суутха. 
Кишгнь тасрсн күмб, 
Күүнә келсиг иткхш!" 
Манҗин һариг шүүрәд, 
Монца мендләд суув. 
Шәл, буульн бәәҗ, 
Шу тустлан уув. 
Әәлтә Шар Манҗиг 
Әмтнә зәңгәр медв. 
Монца хотан идчкәд, 
Мел татч әрлв. 
Һазаһас Кантрмаг дуудад, 
Һольшг күүкиг сурна. 
"Санчр хамаран одсинь 
Салинкн медхш" гинә. 
Шудрмг Шар Манҗ 
Шарһ аҗрһан унв. 
Деед зуудар дамҗад, 
Дөрвд нутгт орв. 
АРВН ҺУРВДГЧ ДУН 
Ханцнаннь дотр бийәрнь 
Хамран бүркчкәд унтдг, 
Хол бичкндк авьяс 
Хама ода йовхмб? 
Холин хаалһд көшсн 
Хәрин Шар Манҗ, 
Хотна захин герт 
Хорҗңнад унтҗ кевтнә. 
Зүүдндән бичкндкән үзнә, 
Зүүткәд экән хәәнә, 
Цаһан мөңгн шатар 
Цаста уулар давшна. 
Уулин ора деерәс 
Үүлнүр үкс һәрәднә, 
Темән үүл унчкад, 
Теңгр деегүр гүүлгнә. 
Саглрад урһсн харһан 
Сүүдртнь амрҗ авна. 
Өндр урһцта уласнас 
Өдмгән олҗ иднә. 
Хәәртә эңкр экән 
Хәәһәд, эңгсәд йовна, 
Хар модна сүүдртнь 
Хонган олҗ унтна. 
Экән хәәһәд һарсн 
Эрдмтә Шар Манҗиг 
Эрвңг сәәхн күүкн 
Эргсн болад йовна. 
Урдк-өмнкән мартад, 
Ухань орҗ һарв. 
Хол дотрнь шүлснь 
Хахулн алдад торв, 
Шар Манҗ күүкнлә 
Шулу-шулуһар күүндв. 
Унд уусн болҗ, 
Угт зүркнь ханв. 
"Хәәрн иньг минь, 
Хама йовлач?" болна. 
Чаңһар үмсхәр седхләрн, 
Чочад серәд одна. 
Шар Манҗ сергв, 
Шүлсән зальгад оркв. 
Шарһ аҗрһнь өөрхнд 
Шуукрн инцхәһәд бәәв. 
Манҗ һазаран һарад, 
Малмуд талгшан хәләв. 
Хойр мөртә күн 
Хатрад аашснь үзгдв. 
- 
Маңһдур урлдан болҗана, 
Манахс, цуһар ирцхәтн. 
Нойн ирсн бәәнә, 
Нәр һархмн, - болна. 
Тавн Авһнра хурлд 
Түмн әмтн цуглрхмн. 
Алцин хутиг төгәләд 
Әәмг болһнас бүүрлхмн. 
Ова тәклһн болхмн. 
Онц урлда кехмн. 
Марһанд орсн мөриг 
Мөңг өгч шаңнхмн … 
Әмтә Бурһстин хотнд 
Әмтн дүүрәд ирв. 
Алвт бүклдән гилтә 
Асхн шидр хурв. 
Җава Дорҗин талаһур, 
Җееҗин өргән эргнд, 
Хар күр болад, 
Хальмгуд цуглрад бәәв. 
Җееҗин өргә дотр 
Җирһл кеҗ бәәнә. 
Нойна төрлмүднь цуһар 
Нурһан үүрәд күвкәлднә. 
Көлнь түргн көвүн 
Келн кевшәд гүүнә. 
Җееҗин гер дотр 
Җаңһр чееҗәр келнә. 
Зәрмдән Данзн нойиг 
Зөвәр магтад авна. 
Уңг-дәңгинь цәәлһәд, 
Ура дуулад оркна. 
Данзн нойн көвүг, 
Дурлад, толһаһинь илнә. 
Арвна алт көвүнд 
Атхулад тәвәд оркна, 
Көгшн-көгшн өвгд 
Көвүг теврәд үмсцхәв, 
Шин ду дуулулхар, 
Шунад кевүг сурцхав, 
Уулас гүүсн усна 
Урсхул яһҗ йовдв, 
Тер мет, дун 
Тег дүүрәд җиңнв. 
"Әдл зүстә һурвн шарһ 
Әәдрхн күртлнь хатрна. 
Әәдрхнд одсн Җаван Дорҗ 
Алгдсн зәңгнь соңсгдна. 
Эрвәкә делтә һурвн кеернь 
Элстә хаалһарнь хатрна. 
Эрвгр-дервгр Җаван Дорҗнь 
Эргин ташуднь даргдна. 
Һо бөрвтә һурвн кеернь 
Һолин хаалһарнь хатрна, 
Һо-һольшг Җаван Дорҗнь 
Һолин эргднь бумблгдна. 
Күрд эрәтә төмр тергнь 
Күүтрин һазань күңкв. 
Күмни сәәхн Җаван Дорҗнь 
Күрзин шораднь даргдв. 
Шар харһа бәәшңгнь 
Шарлҗн дунднь дүңгәв. 
Сәәхн заңгта Җаван Дорҗнь 
"Сәәни орнд" төрв …" 
Дун гейүртә болв. 
Доһлң нульмстаснь үзгдв 
Элкн урссн болад, 
Элгн-садн сангдв, 
Данзна дотрнь үүмәд, 
Ду тасрад суув. 
Генткн чочҗ босад, 
Генн көвү теврв. 
"Агтинм дундас шүүһәд, 
Арһта мөрим ав. 
Аав-ээҗиннь цолинь 
Әмтнд келүлҗ йов!" 
Җигтә шар Манҗ 
Җееҗин талгшан харв … 
Нарн мет һал 
Нойна һаһан ас һарв … 
Өөрдәд күрәд ирхлә, 
Әвәрц өргә үзгдв. 
Буйн-кишт гидгтн 
Буслсн болад бәәв … 
Өргән төгәлңднь уласн 
Өндр ораһарн шуугна. 
Хусм, харһа моддта 
Хуучндкан күүндсн болна, 
Арвн тавна сарнь 
Әәмг деернь дүңгәнә, 
Әмтә Бурһстин һолднь 
Әмтәхн булңгуд буслна, 
Долан одн өкәһәд, 
Доргшан хәләсн болна, 
Баатр нуурар бууһад, 
Байрт орлцхар санна … 
Һазрин хотхр болһнарнь 
Һашун Бурһст күртл, 
Көгл, агч хойр 
Көөлдн урһсн бәәдлтә. 
Цаһан харһан сүүдрт 
Цахранкн үүмәд бәәцхәнә. 
Морхаҗин Манҗ ахтанр 
Мах чанад гүүлднә. 
Дөрвн тегш күүкд 
Донҗгт цә кецхәнә. 
Иткәд даалһсн залус 
Ишксн мах белднә. 
Гүүнә чигә баһчуд 
Гүүлдәд зөөһәд бәәцхәнә. 
Баахн наста берәд 
Боорцг болһад сууцхана. 
Түмнә нойна залгчнь 
Төгсә Боова залу 
Телтр Иҗлин көвәһәс 
Тер нәәрт ирҗ. 
Хот-хол кедгиг, 
Хәрнь, Боова толһалв … 
Хошин әмтинь амсад, 
Хоорнднь хурдладл бәәв. 
Хойр күн цахрас 
Хооран салад һарв. 
Сад дундк чачрт 
Саналдад хоюрн суув. 
Җигтә Шар Манҗ, 
Җивәд, ардаснь йовна. 
Тедүкнд тәмкән татад, 
Теднә күүндвр соңсна. 
"Җииҗмә, иньг минь, 
Җееҗинд ирәд удҗанчи? 
Шаң мөңгинь өглго 
Шимдг һазрин энчн?.." 
Җииҗмә күүкн һашута 
Җөөлн үгәр үрвәд, 
Энд, Җееҗинд ирсән 
Эвләд сәәхн келв: 
- 
Эк-эцгиннь һарт 
Эңкр кевәр өсләв. 
Угатя болвчн экм 
Өлсксн уга билә … 
Шин бүшмүд өмсҗ, 
Шовун мет, дуулҗ, 
Туһл мет тогльҗ, 
Теегт би өсләв. 
Эрт, кезәнәчн биш, 
Эн дәәнә өмн, 
Әәдрхн талас Хошудур 
Автомобиль машин ирв … 
Парвляна һаза бууһад, 
Пиитрәс ирсн Җееҗ 
Хальмг күүкд дуглулад 
Хальмгин ахл ачнрт а күүндв … 
Автомобиль һәәхәд, цуһар - 
Әәмгин әмтн хурла. 
Хошуд Сатхл хойрантн 
Холас тергәр ирлә. 
Күүкд дундас намаг 
Кишго Җееҗ йилһв … 
Төрл-садна ом хаһцулад, 
"Тергндән" суулһад һарв … 
Хойр буута закрачнр 
Хальмгудиг хооран түлкв … 
Хар ширтә машин 
Хальмгин теегәр гүүв … 
Әмтә Бурһстин амар 
Автомобиль орад ирв … 
Тер цагас авн 
Тамин зовлң үзүв. 
Җееҗ унтн гихләрн, 
Җодв секүлдг болв 
Көнҗл доран орхларн, 
Көлән мааҗулдт болв. 
Кендән шҗ намаг 
Кезәнә авсн болхв?.. 
Күүкн кевтм бәрәд, 
Көлән юңгад маҗулдв?.. 
Җееҗ үкснә арднь 
Җирһлм улм тасрв … 
Буйинь келг үлсн ә хөөннь 
Бурхч гелңг ирв. 
Гериг бәәсн кевтнь 
Гелң хадһлдг болв. 
Гертнь зул әргәд, 
Гейүрсн болад бәәв … 
Гелң, бәәршхләрн, намаг 
Гергән кеҗ зовав, 
Һарсн нег үрим 
Һазр малтад дарчкв. 
Хоҗһр толһата домбр 
Ховдг болчкад харч. 
Әмтнәс нуувчар, сөөд 
Әмим һартл цокна. 
Сатхл орхар седхлә, 
Селвгән өгхнь уга. 
Эк-эцк хойрм 
Эртинә" сәәһән" хәәлә. 
Гелңгд ирсн гиичнрнь … 
Гергән кехәр седцхәнә. 
Әмдәр тамин нүкнүр 
Әмтн нама түлкнә. 
Морхаҗин Манҗд нег 
Му зовлңган келхлә, 
"Махн-тоснас җигшхлә, 
Манахнас йов …" гинә. 
Түмнә номнад одув, - 
Түүрмлә әдл болв. 
Нәәмн наншң күүкәр 
Нурһан идүлҗ таварлна … 
Санчр Җииҗмән тууҗиг 
Шугшн ууляд соңсв, 
"Һашута зовлң хаманьчн 
Һазрар дүүрңҗн" гив. 
- 
Санчр, чи хамаһасвч, 
Салад һарад ирвч? 
- 
Саалин үкр сааһад 
Сар болҗ йовнав … 
Морхаҗин Манҗ намаг 
Малын көдлмшт орулла. 
Ирсн һазрм эндәс 
Ик холд бәәнә. 
Соньн Шар Манҗ 
Санчрур өөрдәд ирв. 
Үгән келҗ чадад, 
Үүмсн бәәдл һарв … 
Хойр күүкиг хамднь 
Халун кевәр теврв. 
Хойр нүднә хоорнднь 
Хошаһад үмсәд таалв. 
Җигтә Шар Манҗиг 
Җииҗмә Өврн хәләв … 
Санчр сагин төләд 
Соньн Манҗд келв: 
"Хәрин күн болхла - 
Хот идәд һартн. 
Цахр орий, залу, 
Цә-ундан уутн!" 
Учринь соньн Манҗ 
Үг угаһар медв. 
Хот белддг герүр 
Хойр күүкиг дахв. 
Гүн модн цөгцд 
Гүүнә чигә кецхәв. 
Тарһн хөөнә дотриг 
Тевш дүүргәд тәвцхәв. 
Дотраснь цадтлан идәд, 
Дарунь чигә уув. 
Соньн Шар Манҗ 
Санчриг дахулад һарв … 
Сарул сөөни түвшүнд 
Санчр Манҗд келв: 
Күүнә келәр болхла, 
Кирцән энд йовна … 
Нуух арһин төләд 
Нерән сольчксн бәәдлтә … 
Болг, талдан нерәрчн 
Бийән харсҗ йовг. 
Нәәрин көләр зуг 
Нойнла кемр харһхла … 
Нам терүг таньх, 
Нутг тарадчн одх … 
Шар Манҗ Санчрт 
Шулун болдгар келв: 
"Намаг энд ирсиг 
Нуух кергтә" , гив … 
- 
Чи тагчгар көдлмшән 
Чидәд кеҗә, - гив. - 
Кирцәниг би эврән 
Килмҗләд хәәсв, - болв. - 
Маңһдур Алцн хуутд 
Мөрнә урлдан болҗана, 
Ова тәклһн болх, 
Олн икәр цуглрх. 
Станцин шарһ аҗрһ 
Санчр меднә бишийч? 
Хулхаһар унҗ ирләв, 
Хурдинь үзүлхәр бәәнәв … 
Кирцән тер аҗрһиг 
Күлгүд дундас таньх 
Күүһәр дамҗулад болвчн, 
Көн довтлсинь медх … 
- 
Болһатн, Манҗ, болһатн! 
Бәргдәд оддм болвзгот … 
Цолвңг, сулдхврин цолвңг 
Цаатн өөрдҗ йовна … 
Довтлҗ йовх мөрән 
Дәвҗ бичә зоватн … 
Хазарин амһаһинь излҗ, 
Халурхҗ бичә цоктн … 
Мөрн чаңһин нилчәр, 
Манҗ мергнә учрар, - 
Урлданд өмн һартн, 
Угта нерән келүлтн! 
Теңгрин олн одд 
Тенд холд чирмлдв. 
Теңгрин уйдл" әәлдәд, 
Сүүлин одд герлтв. 
Җееҗин өргә талас 
Җиңнәд домбр күңкннә. 
Көлнь түргн көвүнә 
Келәд, дуулснь соңсгдна. 
Эр така олар 
Энд-тенд хәәкрлднә. 
Өр цәәҗ йовхиг 
Өргәд дууллдҗ медүлнә. 
АРВН ДӨРВДГЧ ДУН 
Манахс мөрдән унлдад, 
Мел довтлдад бәәцхәнә. 
Теегин олн хаалһар 
Тоосн бүргәд йовна. 
Тавн авһнра хурлиг 
Түмн әмтн төгәлв. 
Алтн ората сүмнь 
Алцин хуутдан мандлҗ гилвкв. 
Таралңгин орн болҗ 
Тег талваҗ үзгдв. 
Тал дунднь овалад, 
Толһа тәкх болцхав. 
Бух болсн мөрдтә 
Баячуд довтлҗ ирцхәв. 
Яду угатя улснь 
Йовһар күрәд ирцхәв. 
Ова тәкх һазрт 
Олн әмтн ирҗ 
Әрк-мах хулддгуд 
Әәмг болһнас хурҗ. 
Гелң, хуврг, багшнр, 
Гес һарч авчана, 
Бөк ноолдх һазрт 
Бульчң, шилән базһлдна. 
Мөр урлдулх улс 
Мөрдән йовулад бәәцхәнә. 
Бийән дигләд-тавлад, 
Баһчуд үүмлдәд йовцхана. 
Әәмг-әәмгин хошмудар 
Әмтн хорндан төгәлв. 
Әрк-махар гиичлүллһн 
Әвртә икәр болв. 
Әмтә Бурһст талас 
Әвртә тоосн һарв … 
Хар ширтә машин 
Хурдлад һарад ирв … 
Нойн аашна гилдәд, 
Нойнантн цуһар шууглдв, 
Ова тәкх һазрт 
Өөрдәд ирәд зогсв. 
Данзн нойн машинәс 
Деегүр хәләҗ буув. 
Хурлин, әәмгин ахлачнр, 
Хурлзад, нойиг тосв. 
Ширә деер Данзн 
Шинелән тәәләд суув. 
Цацл цацад, гелңгүд 
Цацг цокад дуңгдв. 
Бүрә-бүшкүрин дун 
Бүтңгү әәһән һарһв 
Зүсн-зүүл айсар 
Зәрмдән әмт сүрдәв. 
Мөргүл чилн цацу 
Махта тевшән тәвлдв. 
Балта, тоһш, боорцгнь 
Байрлсн улст түгәгдв. 
"Хәәртә" Данзн нойнд 
Хөөнә толһа тәвгдв. 
Мөрнә геслчксн давсн 
Модн ааһд ирв. 
Хот болһнаснь амсад, 
Хооран Данзн түлкв 
Цергә китлән тәәләд, 
Цаһан киилгтә үлдв. 
Әмтнә хәләцәр болхла - 
Әәмгтән ирсндән байрлв. 
Хальмгин ова тәклһнд 
Ханад, седклнь сергв. 
Үлдәр шаахар седсн 
Үлмҗин Кирцән сангдв. 
Орһдул һарсн Кирцәниг 
Олад авхар седв! 
Хаана Сахаров генерал 
Хадм эцгнь билә 
Ор һанцхн күүкән 
Омгта Данзнд өглә. 
Ирх цагнь харңһурад, 
Иткл геедрәд бәәв. 
Хальмгудиг хазгт орулхл 
Ханлт авхан санв. 
"Хазгин одмн болчкхла, 
Хан хәрү эргх … 
Орден, лент хамгнь 
Отгар дамҗад ирх" 
Нойн, игҗ санад, 
Нүдән бүрилһҗ суув. 
Кесг талнь әмтн 
Керлдсн болад одв. 
Нойн һаран заңһв - 
Ноолдан номһрад зогсв. 
Урлдана мөрд зерглв, 
Урлдан эклх болв. 
Урлдх улсин әмн 
Улан модн иштә 
Цасн цаһан дарцгиг 
Цахранкн бәрәд зогсв. 
Нойна өгсн докъяһар 
Нәәмн мөрн көндрв. 
Дөрвн дууна һазрт 
Дөрлдәд һарад одцхав … 
Мөңгн урлт ирх!.. 
Мана кер һарх! 
- 
Мана зеерд чадҗана! 
Марһад хәәкрәд бәәцкәнә. 
Данзн нойн дурнавар 
Дөрлдә хәләһәд зогсв. 
"Шар мөрн өмннь 
Шувтрад аашна!" - гив. 
Кенәхнә шарһ билә?.. 
Кенә мөрн билә?.. 
Кен довтлҗ йовхмб?.. 
Кен гидг күмб?.. 
Алдл уга шүүрәд, 
Ар-ат бәрдг шургшң, 
Шарһ аҗрһ шуудтан 
Шурһад һарад ирв … 
Мөрнә гүүдлиг үзсн, 
Мана хальмгуд байрлв. 
Аҗрһин җолаһинь эргүләд, 
Амр таларнь йовулв … 
Урлданд орсн күүг 
Улс таньҗахмн уга. 
Шарһ аҗрһин ь бас 
Шиңкән үзцхәсн болв. 
- 
Алин күмб энтн?.. 
- 
Алцин хуутин биш … 
Көн энүг урлданд 
Кезә орулсн болхв? 
Шарһ аҗрһиг һарһчкад, 
Шинәс урлда эклхмн. 
Шарһан һарһтн! - гилдәд. 
Шууга татад бәәцхәв … 
Шар Манҗ бууһад, 
Шарһан көтләд йовулв. 
Нойн, Манҗиг дуудад, 
Начн шариг шинҗлв. 
Цевр цуста, теңгә 
Цергә мөрнь медгдв. 
Көк торһн хадгиг 
Күзүвдь бооһад оркв. 
Шууглдҗ бәәсн әмтн 
Шарһиг һәәхәд зогсв. 
Нойн зөвәр удан 
Нәрхн Шарһиг эргв. 
Сүүлднь нойн келв: 
- 
Сән залу бәәҗч, 
Сүркә хурдн мөртәч, 
Сөөдән нанур ирхмч … 
Нойна амнаснь әркин 
Нигт үнр һарна. 
Хувцнаснь духин үнр 
Холд соңслдад бәәнә. 
Толһаһан гекәд, Манҗ 
Төгәләд, хооран һарв. 
Тер цаглань Кирцән 
Тосад дүрәд ирв. 
АРВН ТАВДГЧ ДУН 
Санчрин һашута тууҗ 
Соньн Манҗ келнә. 
Келн уга күүншңг 
Кирцән тагчг сууна. 
Иткснчн бәәдл һарна, 
Иткл угачн бәәнә: 
Иткҗ болшго юм 
Иньг Манҗ келнә. 
Овад ирсн әмтн 
Олн болчкад үүмәтә 
Нойиг үзхәр зәрмснь 
Нүр угаһар орцхана. 
Шулун маши дахад, 
Шаргад довтлад йовцхана, 
Әәмг-әәмгәрн гиичлүләд, 
Әрк уулдад бәәцхәнә … 
Шүрүн туруһарн тееһәд, 
Шарһ аҗрһ инцхәнә. 
Кирцәнә адучин зеердтә 
Күзү-күзүһән негдүлнә. 
Мана хойр сууһата … 
Манҗ тууҗан келәтә … 
Күмни мектә Манҗд 
Кирцән икәр байрлна. 
- 
Хуҗрта, оршасн гидгнь 
Худл болҗ һарсмб? 
Әмд йовхла - Санчр 
Альд йовдг болхмб?.. 
Соньн Шар Манҗ 
Санчр хамаһинь келхш … 
Зугл Кирцәнд келнә: 
"Зулҗ одла" гинә. 
Кирцән, нааран ирәд, 
Кесг болсан келнә. 
"Ут Насна Бадминд 
Үрнь болвв" , гинә. 
- 
Төрлнь - Бадмин Яван - 
Тусан нанд күргв. 
Данзн нойна адунд 
Дөрвн сарар орулв. 
Ут Насна Бадм 
Ухатал өвгн бәәҗ. 
Баячуд гигәд оркхла, 
Бүтәд уурлад одна. 
Эцгләм әдл өвгн 
Ээлтә дурта болв. 
Хувц-хунрасн нанд 
Хәәрлл уга өгв … 
Тиим сарул чееҗтә 
Түмн хальмг бәәх. 
Теегин олн әмтндән 
Толһа болҗ һарцхах! 
Келх үгдән - хурц, 
Кех керлдән - зөргтә. 
Эргн төгәлңпдк улстан 
Эцг болм селвгтә. 
Хойр залу күлгүдән 
Хазаринь дигләд бәрцхәв. 
Мөрдин шүрүн гүүгдлүр 
Мөрг давад одцхав. 
Хаалһдан! Кирцән келнә: 
- 
Хотн болһна ахлачнр 
Хальмгас алв цуглулхмҗ, 
Хальмгин нойнд өгхмҗ … 
Өгх йоста алв 
Өрк болһнар хувана, 
Баячуднь угатя хальмгудан 
Бәрәд идҗ бәәцхәнә. 
Ут Наасна Бадм, 
Угатя улсиг харсад, 
Малын тооһар алв 
Манахнд хувахм гинә … 
Авһнрт хадлһ хувахларн, 
Арһмҗ цокҗ хувалдад … 
Малта-гертәснь угатнрян 
Муульта кевәр меклнә. 
Миңһн алд утдан, 
Мел хөрн-өргндән, - 
Иим өвснә хүвәриг 
Иргәр соляд авчкна … 
Манҗ Кирцәнә келсинь 
Мел товчлад йовна. 
Угатя улсин зовлңгнь 
Үрглҗдән иим болна. 
Шар Манҗ дакад 
Шудтнь Кирцәнәс нуув. 
"Цахранкнд одад невчк, 
Цәәһән ууй" - гив. 
- 
Кирцән, гиҗ намаг 
Көтчнрт нерлхмн бишч. 
Адуч Бата гиҗ 
Авһнрт нама келхмч … 
Җигтә Манҗ Кирцәнтә 
Җееҗинд өөрдәд ирцхәнә. 
Саак нәр болад, 
Сахняд гүүлдәд бәәцхәнә. 
Теегин сө. Харңһу. 
Теңгрин одд гилвкнә. 
Әәдрхн талас салькн, 
Әрә көндрәд, серҗннә … 
Садин хамтхсд шимлднә, 
Соньн ә һарна. 
Хая-хая нохас 
Хотна захд хуцна … 
Авһнра хаврин тееглә 
Әдлцх һазр бәәдви? 
Әмтә Бурһстин аһарас 
Әрүн аһар бәәдви? 
Нутгин эзнь бив гих 
Нойнд ухан орна. 
Хотан сәәнинь келгүләд, 
Хальмг дундан җирһнә … 
Данзн кевс деер 
Дер тохалдҗ кевтнә. 
Гергд, күүкд үзхләрн" , 
Герин күүһән санна. 
Хальмг келән хаҗилһәд, 
Хольн цокад дуулна, 
Зуг әркин йовдлиг 
Зөвәр сәәнәр магтна: 
"Чон чиктә кеер мини 
Чомгин амнд хантргдна. 
Чомгаснь мордад һархла-га 
Чолун хаалһарнь хатрна" 
Согту Данзна нөөрнь 
Согтаһад авад ирв. 
Герт бәәсн әмтн 
Һарад-һарад хәрлдв … 
Җииҗмә күүкиг дуудад, 
Җилвнь күрәд одв. 
Зовлңдан хатсн күүкн 
Зулад һарад гүүв … 
Җигтә Шар Манҗ 
Җивәд орад ирв. 
Нойн урлда санчкад, 
Нааран су, - гив. 
Мөрән авч ирвчи? 
Мөричн хулдҗ авнав. 
Үнинь мөңгәрчн ав, 
Үкр малчн өгнәв. 
Авнав гисичн чамд 
Авһнр ас һарһҗ өгнәв. 
Цергә чини мөричн 
Цергт авч однав …" 
Шар Манҗ зууньрад 
Шоваһад зогсад бәәв. 
Маңна деернь сутцн 
Моһлцград һарад ирв. 
Нойн, зөвәр согту, 
Наадлн бәәҗ келв: 
Деернь чамд немәд, 
Дурта күүкән өгнәв … 
Хоңх нойн цокв, 
Хуврг орад ирв. 
Нойн нүдән чирмәд, 
Нүдәрн инәһәд оркв … 
Хоҗһр толһата хуврг 
Хәрү һарад гүүв. 
Удлхн уга Санчриг 
Уулюлад авад ирв. 
Санчр Манҗиг үзчкәд, 
Санань невчк төвкнв. 
Нүдәрн бәрҗ идмәр 
Нойнур хәләһәд зогсв. 
Темтрәд нойн босв, 
Туслцҗ ирәд зогсв … 
Теглг нурһта Санчриг 
Теврәд үмсхәр седв. 
Санчр нойиг эвләд, 
Суутн гиҗ сурв. 
"Әрк авч ирнәв - 
Әрктн баһ" гив. 
Нойн, үгинь соңсад, 
Нойхнд байрлсн болв. 
"Авад ир, Санчр, 
Арһта аһч" гив. 
Шар Манҗд нойн 
Шоглн бәәҗ келв: 
"Шарһиннь ормд Санчриг 
Шаңнлт авхмч гив. 
Данзнд хатн болҗ 
Дун уга чадхмн … 
Көркхнә тускарн болхла, 
Кү өмнән һарһшго. 
Хувцинь сәәнәр өмскчхлә, 
Хаанд үзүлҗ болхмн. 
Орсин хаана өргәд 
Омгнь болҗ чадхмн. 
Нойн Санчриг бууляд, 
Нааран-цааран ишкмнв. 
Генткн дә санад, 
Гейүрсн дууһар дуулв: 
"Бууһин утан 
Будн болв. 
Бууһин сумн 
Мөндр болв. 
Бутхчад ирсн 
Дәәсинь 
Бурцг сумарн 
Сөргүвдн …" 
Шаагдсн модн кевтәһәр 
Шар Манҗ зогсна. 
Нойн, нурһан үүрәд, 
Нааран-цааран йовна. 
"Күүкн көркхн учрас 
Келх үг бәәнә … 
Дәәвлә Данзн кәвүн 
Дееҗинь авхар седнә …" 
Нойна келсн үгд 
Нүднь Манҗин эрәлҗлв. 
Чикәрнь дәврүләд, нойиг 
Чичәд, көлврүләд оркв. 
Хувргнь орад ирсиг, 
Хамрарнь өгәд киискв, 
Һазаһас Кирцән пистүлтә 
Гүүһәд орад ирв. 
- 
Хальмгин цус уусн, 
"Хәәртә" Данзн, мендвч! 
Хазгт одмн болдган, 
"Хәәмнь" , ода уурхмч!.. 
Кирцән нойна нүднднь 
Кесг болҗ үзгдв. 
- 
Әм авр … - гиҗ 
Аңһлзад нойн сурв. 
Тәвльх иштә маляһар 
Тата цокад оркхла, 
Нойн дөрв көлдәд, 
Нүдән аняд киисв. 
Хуврг, майгарн толһаһан 
Хучад, булңгд унв. 
Гесн-гүзән ил, 
Һуйнь чичрәд кевтв. 
Дорнь ширдг бәәсн 
Дегц усн болв … 
Бурхн багшан дуудад, 
Бурад-буслад бәәв. 
Эс үздгиг 
Ээҗ һарһад уга. 
Эс элдгиг 
Урн кеһәд уга. 
Әмд бәәхәр седҗәхлә, 
Ә 
тасрцхатн, - гив. - 
Һазаһас үүдитн хааһад, 
Һарад амрнавдн - болв. 
Хаалһ деер дөрвн 
Хурдн мөрн көндрв. 
Хойр күүкиг авад, 
Хойр залу орһв. 
Үүрмг тоосн 
Үүмнә. 
Өрин салькнд 
Өрвкнә … 
Дөрвн мөртә күн 
Дәвәд довтлад йовна. 
Цаһан Нур талагшан 
Цецн Бадминд ирнә. 
Удан бәәлһл уга, 
Ут Насна Бадм, 
Дөрвн күүг цааранднь 
Дөрвд нутгас һарһна. 
Төмр хаалһин станцд 
Туслцад күрәд ирцхәв. 
Туһлмуд ачсн вагонд 
Түрү үзҗ орцхав. 
Аһш талгшан машин, 
Адһад, хахад көндрв. 
Иҗлин көвәд күрәд 
Ирх һазртан зогсв. 
Иҗл һатлад һарчкад, 
Иньгүд көдлмш хәәцхәв. 
Актюбад күрч 
Аду мандгт орцхав. 
Бадм өврнә келсәр 
Бадмин Яван довтлв. 
Төмр хаалһд күрәд 
Теднә мөрдинь бәрв. 
Хазарар хоорнднь келкәд 
Харңһу сө көөв. 
Авһнра адун дунд 
Авч одад хайв. 
Кирцәнд цокулсн нойн 
Көтчнрәс йовснь соңсгдв. 
Хальмгуд Данзн нойндан 
Хәәртә бишнь медгв. 
АРВН ЗУРҺАДГЧ ДУН 
Дәәни даҗгт зовҗ 
Делкә догдлҗ бәәлә. 
Хот-хол тартград, 
Харһнх цаг өөрдлә. 
Мал-гер эвдрҗ, 
Му кишгән әмтн эдлв. 
Баячуднь тер дәәнд 
Бууртлан-шууртлан байҗв. 
Хасгин һазр өргн 
Хамаран хәләвчн хол, 
Кемҗән уга делгрнә, 
Күмни тууҗд келгднә. 
Кесг зун җилмүдт 
Күнд зовлң үзлә, 
Түрхин мууһар түрҗ 
Тамин зовлңла харһла. 
Зуг зөргтә Абай 
Зүрк хаңһадг билә. 
Орсин ухата үрдләнь 
Өнр нөкднь болла. 
Хасгин нутгт әмтн 
Хаана өмнәс босла. 
Тургайт Амангельдин 
Туурсн нернь соңсгдла. 
Җигтә Шар Манҗ 
Җирһлән хәәсн хасгудла, 
Тургай, Тобол һолар, 
Тургайин тегш теегәр, 
Үлд һартан атхҗ, 
Үнн седкләрн йовҗ, 
Амангельдиг дахҗ, 
Алдр ноолданд орлцла. 
Хасгин, Дунд Азин, 
Хааг һәәлсн ноолданд, 
Хальмг Шар Манҗ 
Халурхҗ орлцҗ йовла. 
Убаһан һолин көвәһәр 
Уралан довтлҗ йовад, 
Хаана цергин сумнла 
Харһад Манҗ үклә. 
Җигтә Шар Манҗ 
Җирһлин төлә ноолдла. 
Хасгин һазрт цусан 
Хәәрлл уга асхла. 
Хальмг күүкн Җииҗмә 
Хаҗуднь довтлҗ йовла. 
Үнн седкләрн, көөрк, 
Үксн Манҗан теврлә. 
Җииҗмә, хәәмнь, Җииҗмә, 
Җирһлчн тасрад одвш … 
Җидин үзүрт хортд 
Җииҗмәг өлгәд авбш … 
Җиижмән дотрнь бас 
Җирһл төрсн билә. 
Хаана зерлг церг 
Хойр әмиг алвш … 
* * * 
Хасг нутгин тускар 
Халун зүркм цокв … 
Эн цагин Казахстан 
Эңкр болснь медгдв … 
Алма-Атан садт 
Амрар орад суулав. 
Аман гельдин бумблвла, 
Ахлаһан әдл күүндләв … 
Арвн зурһадгч җилд 
Атакт довтлсинь санлав. 
Хәәкрәд дәәлдҗ йовсинь 
Хальмгтаг үзсн боллав. 
Хаадуд, нойдуд худлар 
Хальмгиг муулдг билә, 
Хасгла дәәлдсмн гигәд, 
Хорта худлан тарала. 
Худл! Бичә итктн! 
Хальмг хасг хойриг 
Хоорнднь цоклдулхар седлә, 
Хов-хоран цацла. 
Ахнр-дүүнр болхар 
Андһар тәвсн мет, 
Би болхла хүвдән 
Басл дуртав хасгт … 
Алма-Атад одхла, 
Ахнр-дүүнр болна. 
Беш бармаган тәвлдәд 
Байрлн тооһад одна. 
Җамбулиг әмдднь үзләв, 
Җөөлн альхинь атхлав. 
Авһан үзсн кевтә, 
Амрад тиикд байслав. 
Мухтарин алдр Абай 
Мини нүднд үзгднә. 
Алдр Пушкинә шүлгиг 
Айслснь нанд соңсгдна. 
Өргн хасг нутгин 
Өндр ик нерн - 
Мухтар акын-бичәч - 
Мини зүркнә байр. 
Мухтарин өгсн белгнь 
(Мини авдрт кевтнә) - 
Хойр зузан дегтрнь, - 
Хәәртә мини сетрә. 
Альмта ик балһсиг 
Альк насндан мартхв? 
Алма-Атад күүкдм 
Әмтнә хормад багтла … 
Данр, Дола, Жанна 
Дурта сурһульдан орцхала 
Хасг орна нутгт 
Хаалһан олҗ авцхала. 
Би бийм бас 
Байрар өрчм дүүрлә, 
Альмта балһсна ахнр 
Ач-тусан өглә. 
Ах болх Сметин 
Ачинь кезәчн саннав. 
Байрин өдр болһнд 
Би дүрсинь үзнәв. 
Альмн цецгәлҗ бәәсинь 
Алма-Атад үзләв. 
Өрүн уулин аһаринь 
Әмсхлн киилҗ, ханлав. 
Хасгин нутг бүклдән 
Хавринәр цецгәлсн болв. 
Дуута нерән мандлулад, 
Дөрвн үзгтән туурв. 
Хасг нутг өргн 
Хойр теңгстән заһста. 
Элвг эмнг теегтә 
Эрднин иш тәрәтә. 
Урсхл ик һолмудта, 
Уул олн, садмудта, 
Алтн һардг һазрта, 
Аңг элвг көдәтә. 
Зүүднд орм байсхлң, 
Зүрк авлм сәәхн, 
Советин нутг дотран 
Соньн, кишгтә Казахстан 
* * * 
Хәрү, кезәңк тууҗан, 
Хәәртә умшач, эклий. 
Хасгин һазрас Кирцән 
Хамаран одсинь үзий … 
Бүкл нутгт ноолдан 
Буслад һарад ирв. 
Хаана ширә дәәвләд, 
Хольврхдан шахад одв … 
Олна чик хаалһиг 
Олсн Ленин, большевикүд 
Күмни дәәсн хааг 
Күүчх дуудвр һарһв. 
Романовин йосиг 
Революцас харсхин төләд, 
Һазадин, дотадин дәәсд 
Һалзу кевәр дәврв. 
Һурвн зун җилдән 
Һазр эзлсн йосн, 
Һурвн долан хонгт 
Һолнь тасрад унв. 
Пиитр балһсна көдлмшчнр 
Политик делкәд толһалв. 
Түмн әмтн эклҗ 
Төр хаһлхд орв … 
Хаана" Үвлин Бәәшңгиг" 
Халдн ноолдад авхд, 
Хальмг теегин үрн 
Хомутников бас орла. 
"Аврорин" товин халһн 
Атакин хаалһ экллә. 
Хальмг тег күртл 
Холин әнь соңсгдла. 
Октябрин уульнцин ноолданд 
Омгта Василь орлцҗ, 
Алдр Ленинә тугиг 
Алдл уга дахҗ. 
/ 
АРВН ДОЛАДГЧ ДУН 
Экиннь уург көкҗ 
Эңкр теегтән өсләв. 
Харһа модн гериг 
Хотна захд меднәв. 
Заңһта худг захд 
Заңһад, дәәвләд бәәнә. 
Хотна малмуд зунд 
Хәәртә ус сурлдна. 
Тоос бүргүләд, туһлмуд 
Тогляд гүүлдәд йовна, 
Шоодраһас үкрмүд сүүләрн 
Шавдн цокад зулна. 
Бичкн цагин эңкр 
Барваншга хотн минь, 
Булһда ээҗ чамаһан 
Би кезәд мартхв? 
Көврлән һолин булңгудар 
Көк будн хонглна. 
Сарңга толһан орань 
Саарлтҗ холд дүңгәнә. 
Мөргн деер һархла, 
Манахна хотн үзгднә. 
Гүн сала көөһәд, 
Һульҗилдсн гермүд торлзна. 
Намрин һал тәәлһнлә, 
Ноһан темсн элвнә. 
Өрин түвшүнд гермүдәс 
Өөдән утан цоонгрна. 
Марук өвгнә садни 
Манурсн орань үзгднә. 
Чоки һаһан дунь 
Чаңһ-чаңһар соңсгдна. 
Аньдгта булңгин боодгас 
Араг бәрдг биләвдн. 
Шалвриннь шуңһрцг дүүргәд, 
Школд альм түүләвдн. 
Аксан күүкнә домбрас 
Авта айс һарна. 
Теңгрт, хол йовх, 
Тоһруна дун соңсгдна. 
Хун, ханян геечкәд, 
Хәәснчн бәәдл һарна. 
Торлг, төрлән алдад, 
Төөрсн болад одна. 
Зәрмдән теңгсин дольган 
Зөрәд босад дольгална. 
Көөс цацад, өндлзәд, 
Көөлдәд һарад ирнә. 
Салькн көдләд, шуукрад, 
Саналдсн болад одна. 
Хәрү цуһар номһрад, 
Хонган хәәсн болна. 
Генткн чочад, җиңнәд, 
Гейүрсн айс орна, 
Хол кезәнк тууҗиг 
Холвад, келәд ирнә … 
Нарна герлин тускар 
Ном умшсн болна. 
Җирһл хәәһәд нисхәр 
Җиврән деләд күгдлнә. 
Үгинь чимәд, сәәхрүләд, 
Үлгүрлсн болад одна. 
Тәәлвр уга тууль 
Танд келәд кевшнә. 
Җиңнг, 
Җигтә айсмуд! 
Чиңнг, 
Чиктә арвтдуд! 
Зүркнь бульглад одхла, 
Зөвинь домбр келтхә! 
Цацлдсн санан орхла, 
Һаран өргәд делтхә! 
Буульлһн-муульлһн угаһар 
Барваншгин хотнахн чаддмн. 
Би-дууһарн болхла - 
Билә гицхәдмн биш! 
Арвн йиснә сар 
Аҗрһин чикнд күрлә. 
Цаһан мод хайлдад, 
Цецн күүкд гүүлдлг. 
Хаврин хабнь ирв, 
Хәәлх цасн чилв. 
Сал һолин уснь 
Сиикцә болҗ мелмәв. 
Хойр мөртә күн 
Холас йовх бәәдлтә, 
Һолин амца усиг 
Һатлхар орад одцхав. 
Уснь гүн болчкад, 
Урсхлнь догшн болна. 
Уснд орсн улс 
Урсхулд туугдад йовна. 
Мөрднь инцгләд, инцхәлднә. 
Мөрнә толһаснь үзгднә. 
Хойр күн мөрнәсн 
Хольврад, уснд унна. 
Һавшун зөргин нилчәр 
Һарасн җолаһан алдлго, 
Мөрдин сүл атхад, 
Манахс усчад одв. 
Һолин наадк көвәһүр 
Һатлад һарад ирцхәв. 
Мөстә усан шүүрүләд, 
Мөрән унад һарцхав. 
Цаг - сөөни өрәл, 
Царцад оддмн болвзго 
Хотн күртл довтлад, 
Хувцан хагсах кергтә. 
Хотна деед захарнь 
Хурдлулад күрәд ирцхәв. 
Захан герт бууһад, 
Зөвән орад келцхәв. 
Булһда ээҗ босад, 
Буда болһад оркв. 
Ирсн хойр гиичд 
Идх-уухинь өгв. 
Халун бешин хаҗуһар 
Хувц-хунран хагсалдв. 
Тәәчүд ясан келлдәд, 
Төрл болад таньлдв. 
Сөөһин хойр гиич 
Соньн болҗ медгдв. 
Булһда - мана ээҗд 
Бултсн күүкн таньгдв 
Зулсн Санчр күүкн 
Залу хувцан сольв. 
Булһдан күүкн 
Туташин Бүшмүд авч өмсв. 
Эзн өвгн Каару 
Эднлә, босад, таньлдв, 
- 
Эрднин көвүн болхла - 
Элгн болхмч, - гив. - 
Би, баһ цагтан, 
Бембдәнкнә гегәнд одлав. 
Тиикд эцгләчн таньлдад, 
Төрлән би медләв. 
Танахнд олн өрк 
Тәәчүд яста бәәҗ, 
Кезәнә нег цагт, 
Көөркс, салсн бәәҗ … 
Архдин чигән шавхгдв, 
Әрк нерлдсн болв. 
Хәрин хойр гиичд 
Хөөнә дотр чанв. 
Хот-хоолан идв, 
Хурц әркән уулдв. 
Зәңг-зәәһән күүндәд, 
Зөвлх төрән санлдв … 
Хасгин һазрас һарад, 
Хазгин һазрар дамҗад, 
Чимблин станчар дәврләвдн, 
Чапрак темцҗ йовнавдн … 
Шудтан Бембдәнк орад, 
Шудрад йовадчн орхвдн. 
Төрл-төрсн сангдад, 
Түрү үзҗ йовнавдн … 
Кирцәнә келсн хамгинь 
Каару зөвтә гинә. 
- 
Ардан адһдг болвчн 
Амрҗ автн, - болна … 
Әәмг, хотн болһнд 
Әәмшг өөрдҗ йовла. 
Барванцгин хотн бүклдән 
Буслсн болҗ медгднә. 
Хальмгин хуучн бәәдләс 
Холвгдсн өвәрц зәңг, 
Хотна зах күртл 
Холван немгдәд ирв. 
Кермәш күүкнә тууҗиг 
Кирцәнд Дендә келв. 
Соньн тууль метәр 
Санчр күүкн соңсв. 
Барваншган 
Буульҗ 
Бәәхшив … 
Би бас, 
Бичкндән 
"Бирмн" күүнә тууҗиг, 
Болһаҗ чиңнәд, 
Бийдән товчлад, 
Батлҗ авлав./ Би келсв, 
Барваншгтм дурлхт, 
Бууляд һарад ирхт … 
Хәрнь, умшач, нөкд! 
Хәәртә күүкнә тууҗиг. 
Хар санан угаһар 
Хамдан цуһар чиңний. 
Дурта күүкнә тууҗ 
Дендә өвкм келнә. 
Кирцән Санчр хойрт 
Килмҗтә седклән тәвнә. 
АРВН НӘӘМДГЧ ДУН 
"Күүнә һанцхн үрн 
Кермәш күүкн өслә. 
Арвн дола күрн, 
Айташг бәәдл һарла. 
Үүрин күүкд дундан 
Үрглҗд инәч, шогч, 
Мөр унад оркхдан 
Мергн, зергтә, түргн. 
Хурц хойр нүднднь 
Холин һал цәклнә. 
Хурдн, чаңһ алхцаень 
Хормаднь салькн көдлнә. 
Нигт хар күклнь 
Нурһн деернь һаңхна. 
Ээм-дал, бүслүрнь 
Эңкриннь байр болна. 
Домбрин айс алдлго 
Дуулад, бииләд оркдг. 
Дүүвр баһ наста, 
Долда, бульглсн зүрктә. 
Теегин бамб цецгшң 
Төркмүдә әәмгт тогльла. 
Цасн, мөсн, киитн 
Цецгәг көлдән алдла. 
Кермәш күүкнә седклинь 
Көлдән ишкхәр седцхәлә. 
Хәрин әәмгүр малас 
Хулдад әрлһхәр шиидцхәлә. 
Дурта мана Кермәшиг 
Дорҗин көвүнд авхар, 
Бембдәнкнә Хуҗртин хотнас 
Барваншгур гиичнр ирлә. 
Әрк орулҗ ирсн 
Әәмгәр зәңг һарв. 
Хотн-хоша улснь 
Хурад-шаргад ирцхәв. 
Хойр бедр әрк, 
Хорха боорцг, тоһш, 
Цаһан торһн хадг, 
Цә бүклдән ирв … 
Идән-ундан ууһад, 
Ирсн гиичнр хәрнә. 
Хотна күүкд байрллдад, 
Хүрм болхиг күләлднә. 
Кермәш күүкнә чееҗнь 
Күүрсн алдад зована. 
Күүнә әмтн дунд 
Кениһән түшхв гинә. 
Золһуч гигәд худнрнь 
Зунднь бас ирлдв. 
Хальмгин йосар дакад 
Хот-хоолан зөөлдв. 
Күүкнә седкл үүмүләд, 
Кесгнь худлан келцхәв. 
"Күргнә нүднь му … 
Көлнь доһлң" … гилдцхәв. 
Хутхад тәвчксн худл 
Хотна гермүд төгәлв. 
Зәрмснь Кермәш күүкәр 
Зооган кеҗ инәлдв. 
Генн Кермәш башрдад, 
Герән эргәд бәәв. 
Инәдн-нааднь хасгдад, 
Ичр меддг болв. 
Худнрнь энүг медчкәд, 
Хулдан ачад һарцхав. 
Хуҗртин әмтн дөглдәд, 
Хөрн тергәр ирцхәв. 
Әмтнә сүр дархар, 
Әәмгиннь нер һарһхар, 
Дууч-биич хамган 
Дорҗ цуглулҗ ирв. 
Өдр сө хойрт 
Өөкн-тосар билгллдв, 
Бембдәнкнә биичнр хамгнь 
Барваншгт нер һарлдв. 
Кевс - баранд тәвх, 
Көк торһн көшг, 
Шар цоохр авдр, 
Шурклу бүшмүд ирв. 
Хойр хө әмдәр, 
Хусрң һунҗ бас 
Әәмгт авч ирәд, 
Әмтнд алад түгәв. 
Асхн, ора болв. 
Ардк уульнцар баһчуд 
Домбр, гармонь татад, 
Дуулад, бииләд йовцхана: 
"Асхн болһн ирҗәһич, 
Ардк терзәр орҗаһич 
Ардк терзәр орвчн, 
Аавдм бичә медүлич. 
Ирдмн болхла - ирҗәһич, 
Ээҗдм бичә медүлич … 
Йовһн шуурһн кевтәһәр 
Йовсан бичә үзүлнч" 
Бөдүн-бөдүн залусин 
Бүтү дун һарна. 
Дөрлдәд бийән бууляд, 
Дуулсн болад одна: 
"Моңһлар бичсн бичгинь 
Монтан Дорҗнь дуудна. 
Таңһдар бичсн бичгинь 
Тәәчүдә Аюшнь умшна. 
Бор эргинтн богшурһань 
Богдиһән эргҗ ниснә. 
Болх бишинь санхнь - 
Болд зүркн бульглна …" 
Өвк Дендән келсиг 
Өврҗ Кирцән чиңнв. 
Дакн-дакн сурад, 
Дендәг цааранднь келүлв. 
"Хулдтн әмтн ирәд 
Хувц ишкҗ төгсв. 
Хуҗртин күүтрән темцәд, 
Хәрәд цугтан йовцхав. 
Атура Кермәш күүкн 
Арвн нәәм орв. 
Зүркн туссн иньгтән 
Зүүдн болҗ үзгдв. 
"Дорҗинд оддмн болхнь, 
Деерк теңгр эн, 
Насм арвн нәәмтәв, - 
Наслл уга одсв … 
Нег экин омаһас 
Нанта цувҗ һарсн 
Ах-дү уга 
Ачлдг күн уга. 
Цугтан нанд күүнә. 
Цуһар киилг һатц. 
Шар нарнднь шатхв, 
Шарҗ келснднь хатхв …" 
Әдлин үүрин күүкдтән 
Әмн андһаран өгәд, 
Кермәш күүкн хотндан 
Күргнд одхар шиидв. 
Кен медлә көөркүг 
Кенлә, кезә таньлдсинь … 
Күрлдән Күдр көвүнлә 
Кермәш таньлдсн болв. 
Күдр Кермәшәс насарн 
Кесг ах гилднә. 
Насарн харш гиҗ, 
Нутг дунд күүндгднә. 
"Насн харш болхла, 
Нанла яһҗ ханьцхмч? 
Хәрд һарл уга 
Хотндан көгшрхлә яһдмбч?" 
Күүкнә игҗ келсиг 
Күдр хәрү цокна. 
Олмһа хурц келәрн 
Ол дакҗ давтна: 
"Седклд 
Сеҗг уга болхла, 
Севркәһәр 
Салькн ордмн биш …" 
Сарин 
Сәәһинь сәкәд, 
Өдрин сәәһинь 
Ончлад, 
Одтха гисн күргнднь 
Одшго болсн болхла, 
Төмр сава толһадан 
Тәвх болҗ һарна … 
Кермәш күүкн өөрдәд, 
Күдриг теврәд үмсв: 
"Сәәнь түрүн болтха, 
Муунь сүүлнь болтха!" 
Хойр эзн зөвшәрхлә, 
Хаҗуһин улсин юмб? 
Цаг негәр йовдмб? 
Цәкрм цаһанар бәәдмб? 
Халта өдрин нөкд 
Харңһу сөөһин хань 
Өнчн Күдр көвүн 
Өмнәгшән зөрхәр шиидв. 
Хойр мөртә тергнд 
Хоюрн һарад суув. 
Төркмүдә станч орад, 
Тедн һарад гүүлгв. 
Күдр Кермәш хойр 
Күдрин төрлд ирцхәв. 
Тавн мөртә күн 
Тедниг хәәһәд һарцхав. 
Шудтан цааран йовад, 
Шаңһа тагт һатлад, 
Көврлә деер күргәд, 
Күдр Кермәшиг бултулв. 
Ахнр-дүүнрәрн Атур 
Аздлад, ноолда һарһв. 
Күдрин эк Көләкәг 
Күлҗ авад цокв. 
Көвүнчн күүким авад, 
Көврлә тал орһҗ. 
Күүким эс олулхла, 
Көләкә, чамаг алнав … 
Шулм эмгнә дүртәч, 
Шарлң чама хатахв. 
Орн, һарн бәәҗ, 
Оосрар чама цокнав!.. 
Күдрин авһ Надь 
Күрч ирәд келв: 
- 
Кермәш күүкитн көөлдәд, 
Күцәд авнав, - гив. - 
Зуг бергн Көләкәг 
Зоваҗ бичә цоктн … 
Яс-үсинь эвдхлә, 
Ялла харһад одхт … 
Надь, мөрән унад, 
Нарнла урлдад довтлв. 
Көврлә деер күрәд, 
Күүк, көвү орһулв … 
Кермәш күүкиг хотнд 
Күргәд авад ирхлә, 
Хотна залус хоорндан 
Хойр әңгрәд ноолдв. 
- 
Күдр өнчн болвчн, 
Күүнә күн биш. 
Кермәшиг Күдртнь өгхмн, 
Кишг цуглулҗ чадхмн … 
- 
Әрк-махинь идчкәд, 
Әәмгән һутахин биш! 
Келсн күргнднь Кермәшиг 
Күчәр өгәд тәвчкхмн … 
Шар моңһл нет 
Шуучлдн бәәҗ ноолдв. 
Каманов Манҗ Адьяниг 
Күрзәр цокад киискв. 
- 
Төрл-саднаннь - цугиннь 
Тоомср таслҗ бәәнәч, 
Дорҗин көвүнд хүрмәр 
Дарунь мордхмн болвзгоч?.. 
Һал, Кермәшин нүднәс 
Һарсн болад одв. 
- 
Махмудим утлад бәәвчн, 
Мел түүндтн одшгов … 
Дорҗиг дахҗ ирсн 
Дөгән гемтә залус 
Кермәшин хеөт экиг 
Күлҗ авад һарв. 
Хуҗртур авч ирчкәд, 
Хар моднас күлчкнә. 
Кака эмгн кесгтән 
Күүнә, әәмгт түрнә. 
Хүрмин ялинь төрләрн 
Хуҗртин күүтрт күргнә 
Буурл Кака эмгиг 
Бәрәнәс сулдхҗ авна. 
Хойр иньгин седклиг 
Хуучн йосн дөөглв. 
Кермәш Күдр хойриг 
Күчр кевәр зовав. 
Кермәш күүкиг һаза 
Күүнд үзүлхән уурцхав. 
Көвүн иньг Күдриг 
Көөдг болад бәәцхәв. 
Цергт мордх Күдрин 
Цагнь өөрдәд ирв. 
Күрң һалзн мөр 
Күдр хулдҗ авв. 
Хазгин цергт мордхла, 
Хәәртә амрг яахмб? 
Зүүднд орм сәәхн 
Зүркн иньг яахмб? 
Дөрвн көлнь булг 
Дөнн күрң һалзн 
Арван күчнд бүтәд, 
Авад зулад бәәв. 
Асхн, ора шидр, 
Атура өөгүр хурдлулчкад, 
Күдр һашута айсар 
Күүкн иньгән магтв … 
"Әрк-махна яласнь 
Әәсн минь угальв, 
Әср болсн авһнрасчн 
Әәсм күрәд бәәвльв … 
Хулд хүрминчн яласнь 
Хөргдҗ әәсн угальв, 
Хуусрң заңгта аавасчн 
Хәргләд, эмәһәд бәәвльв. 
Күрң һалзнан унлав, 
Күүкн иньгән сувдллав. 
Күүкн иньгән сундлвчн, 
Көврлә талгшан зуллав. 
Күмни җирһлд күрхәр 
Кесгтән санҗ зовлальв. 
Кермәш чамла ханьцҗ, 
Кишгән олс гиләльв. 
Участг гидг һазрнь 
Уудьмҗта болчкад уняртнал. 
Уулшн келн гидгтн 
Уха күчр эвднәл … 
Ахр дееснә уянь 
Альднчн эс күрдмб? 
Өөрдәд ирсн җирһлм 
Өргән үзүлҗ җилидмб? 
Аньдга булңгин эргд 
Амрг чамтаһан харһлав. 
Әмн андһаран өгч 
Авх болҗ күүндләв …" 
Өвк Дендән тууҗд 
Өөрк улснь уйдв. 
Санчр күүкн нүдән 
Саналдн бәәҗ арчв 
АРВН ЙИСДГЧ ДУН 
Кермәшин тууҗ чилв, 
Кирцән татчг болв. 
Кесгтән күүкд улсин 
Күчр зовлң сангдв. 
Кедү зовлңг теегт 
Күүнлә харһдг болхв? 
Хальмг эгч-дүүнрин 
Хату зовлңг яахв? 
Талдан күүкдин тууҗ 
Толһад орҗ ирв. 
Түмнә нойна деерлт 
Тодрха үзгдәд бәәв. 
Иҗлин дольган эргән 
Идхәр седәд күртнә. 
Хойр давхр гер 
Холд дүңгәҗ үзгднә. 
Төгәлңгдән өргн балконта 
Түмнә нойн таварлна. 
Актюбас ахан ирхлә, 
Арвн хонгтан нәәрлнә. 
Теегт бәәх дүүһән 
Тоонд нойн авхш. 
Төгәлңгд бәәх хальмган 
Түрүһәсчнь һарһхар седхш. 
Нег дакҗ, зунар 
Нойна туслгч мордна. 
Өвснә хадлһ хәләхәр 
Өөрк Керәдтән одна. 
Керәдин хотнанчн бүклдән, 
Күн үлдл уга, 
Кеер өвснә хадлһнд 
Көдлмш кеҗ йовна. 
Генткн сәәхн ду 
Генн күүкн дуулна. 
Туслгч мөрән шавдад, 
Терүнүр күрәд ирнә. 
Теглг нурһта күүкн 
Төгрг шар чирәтә, 
Холд хурцар үздг 
Харцх шовуна хәләцтә. 
Хадсн өвснә үнр 
Хамрар орад каңкнв. 
Сәәхн күүкн нүднднь 
Сар мет герлтв. 
Туслгч хәрү довтлад, 
Түмнә нойндан ирв. 
Көлднь һурв мөргәд, 
Күүкнә тускар келв. 
Нойн нүдән бүрилһәд, 
Наадлсн бәәдл һарв. 
Тер күүкиг авхар, 
Туслгч дакад сурв. 
- 
Кедү тана һарт 
Күн болҗ йовнав? 
Тер күүкиг авхдм 
Танас зөв сурҗанав … 
Аһ шавдлия дүрстә, 
Арвн зурһата күүкн - 
Аав-ээҗин байр, 
Амрг иньгин күсл. 
Хань болх көвүнь 
Хотн дундан бәәнә, 
Ховдг седклтә туслгч 
Хоран күргхәр йовна. 
Тәв күрсн туслгчд 
Таалар күүкн юунчв? 
Наснь болад угаг 
Нойнд дееҗ өргхмби? 
Түмнә нойн келнә: 
- 
Тер күүкән ав, 
Тиим мини зәрлг 
Төрлмүдтнь күргәд кел! 
Эк эцг хойртнь 
Элч ирәд келнә. 
Бахмҗта хүрм кехәр 
Баячуд үгән өгнә. 
Күүкн андһар тәвнә: 
"Күч үзүлдг болвчн, 
Туслгчд оч, тамд 
Толһаһан дүрхшв" - гинә. 
Нойн уурлад, күүкиг 
Нутгинь таслхар шиидв. 
Күүкиг күчн бишәс 
Күргәд авад ирв. 
Цахр дунд цәәлһәд, 
Цаһан гер бәрв. 
Күүкнә күклинь хуваһад, 
Күргнд өгәд оркв. 
Сөөнь өрәллә нойн 
Соньн уха зүүв. 
Көркхн күүкиг бәәшңгүр 
Күргҗ иртн гив. 
Күүкнд одсн элчнр 
Күүкн уга ирцхәв. 
Нойн уурлад, аздлад, 
Некүләд дакн тәвв. 
Күүкн орһҗ одсиг 
Келҗ элчнр ирцхәв. 
Керәдә хотиг негҗәд, 
Күүкиг олҗ авцхав. 
Нойн, күүкнд уурлад, 
Нүцклүләд, һаза зогсав. 
Хальмг герин термәс 
Хар деесәр күлүлв. 
Дуту хүвтә күүкиг 
Дөрвн хонгт зовав. 
Зуг тавдгч сөөднь 
Зүркн иньгнь сулдхв. 
Керәдә хотна һәрә 
Күүкиг авад орһна. 
Салгин оңһцд сууһад, 
Салу арлд одна. 
Хусм модна хамтхасн 
Хойраднь девскр болв. 
Көгл модна бүчрнь 
Көнҗл болҗ дулатхв. 
Ноһан күүкиг олхар 
Нойн нутг бутхчв. 
Көгшн эк-эцгинь 
Келндән орсарн дәврв. 
Кирцән Ноһана тууҗиг 
Кесгтән бас санв. 
Баһуда берин тууҗ 
Байрта болҗ медгдв. 
* * * 
Сал һолин эргндк 
Сәәхн ээҗ тег 
Тегшдән холд талвана, 
Тешгәтлән тарһлад кевтнә. 
Теңгр, һазрин ниилвр 
Тедүкнд манурҗ үзгднә. 
Олн зүсн ноһань 
Оошг цеврлҗ үнртнә, 
Цаһан, шар, оошг, 
Цусн улан цецгәс, 
Церг кевтә зергллдәд, 
Цевр аһарар дүңгәлднә. 
Көк теңгсин дольганшң, 
Көк ноһан дольгална. 
Торлг шовун - деер, 
Теңгрт күрч дуулна. 
Алтн нарна ээврт 
Амрх күүнд сәәхн. 
Җиңнәд, нурһ ээһәд, 
Җирһлин байр икдүлнә. 
Теегин эзн һәрд 
Төгәләд, нисәд йовна. 
Алд делм җиврәрн 
Аһар цокад делнә. 
Хаадуд, нойдуд, баячуд 
Хальмгудиг икәр зовала. 
Хөөт эк болҗ 
Хальмг тег медгдлә. 
Салин эрг деегүр 
Станчин әмтн бүүрллә. 
Баһуда нег хотнднь 
Бадмаш күүкн төрлә. 
Эк эцг хойрнь 
Эн күүкндән байрлла. 
Өскәд, босхад, асрад, 
Өнр кехәр седлә. 
Санан хурдмб? 
Салькн хурдмб?.. 
Даралдад хойр үрн 
Дакн һардг болна. 
Бичкдүд көлдән ортл, 
Бадмаш тавн настад, 
Эк-эцг хойрнь 
Эндк делкәһәсн сална. 
Һурвн бичкн үрнд 
Һашута цаг ирв. 
Гермүд, хотар төгәләд, 
Гесән теҗәдг болцхав. 
Ямаран үгәр ниицүлҗ 
Йиртмҗин зөвүр келхв?.. 
Хамаһаснь авч сәәнәр 
Хальмгин зовлң цәәлһхв?.. 
Күүкд тесҗ чадшго 
Көдлмшинь Бадмаш кенә. 
Хойр дүүһән дахулад, 
Холин хаалһд орла. 
Һашута өнчнә дунь 
Һазр болһнд соңсгдна, 
Һооҗҗ асхрсн нульмснь 
Һаза кеер үзгднә. 
Наснь күцәд ирхлә, 
Нар үзсн болв. 
Бийиннь алдан күүнлә 
Бадмаш хүвән негдүлв. 
Сән җирһлән олхар 
Саргин Гришктә көдлнә. 
Шавр гер малтад, 
Шуураһар хучад дееврлнә. 
Түлән, хувцн, хотарн 
Түрҗ хоюрн зовна. 
Тавн үрн бийсүдинь 
Төгәләд ээрәд бәәнә. 
Тег-ээҗ минь, 
Тенсн әмт үзлч? 
Удсн уга, дарунь 
Уульлһн улм немгднә. 
Арвн дөрвдгчин дәәнд 
Әмтн мордад бәәв. 
Саргин Гришк цергүр 
Силезий орад һарв. 
Хойр җилдән дәәлдв, 
Хот нәрдәд одв. 
Бадмаш бер, көөрк, 
Басл зовлңган үзв. 
Хувцан уһадг савңг 
Хотнд олдхан уурв. 
Хот кехләрн асадг 
Хустг уга болв. 
Мартвидн күүтрә лавкч 
Махч Кушнарев бәәв. 
Арсм кәһәд, мекләд, 
Әәмгиг мөлҗҗ авв. 
Бадмашин хорнь буслад, 
Байнд күрәд ирнә. 
Бийләһән әдл гергдлә 
Байна өөр харһна. 
Бултулсн савңг, хустган 
Бииз, чәрг, һосан 
Һурвдгч пильдин кувциг 
Һарһҗ хулд гицхәнә. 
Кушнарев күүтрин одмниг 
Күүгәр наар гилгнә. 
Одмн, үлдән атхсн, 
Орклад аашдг болна. 
Бадмашин дотрнь зүркнь 
Бульглад, цокад одв. 
Одмна амарнь чичәд, 
Өөрк гергдән дуудв: 
"Мана залус дәәнд 
Мах-цусан асхна. 
Баячуд, гертән бәәчкәд, 
Бухсад, бүүрһәд йовцхана! 
Кушнаревин лавкинь хамхлад, 
Күүтрт түгәһәд өгхмн! 
Баячудын мал-геринь 
Бидн авч хувахмн! 
Зөрглтн, гергд, уралан, 
Залусиннь төлә босхмн!" 
Хотна угатнрнь үүмв, 
Хар күр болв. 
Гергд мөр унлдад, 
Гермүд дамҗад довтлдв. 
Баһуда Бадмаш гергн 
Бослһ толһалад һарв. 
Мөрн деерәс маляһар 
Мартьмин баячудыг цокцхав. 
Магазинд бәәсн эдиг 
Мартьмин угатьнрт түгәв. 
Баһуда әәмгән темцәд, 
Бадм аш довтлад һарв. 
Баячудин бахлур базһхар 
Бадмаш сана зүүв. 
Шавикин Бадм - одмн - 
Шаҗн хуврган цуглулв. 
Бадмашиг меклҗ бәрәд, 
Бедернг орулад туулһв. 
Баһуда хальмг гергн 
Бедернгә түүрмднь шаргдв. 
Бослһ толһалсн төләдән 
Бат төмрәр күлгдв. 
Ода хама гилч 
Омгта Бадмаш гергн? 
Чини тускар ду 
Чимәд дуулҗ болхмн. 
Хальмг күүкдин тууҗд 
Ханҗ Кирцән санв. 
Хаҗудан суусн Санчран 
Халхарнь үмсәд оркв. 
ХӨРДГЧ ДУН 
Теңгә хазгудиг олзлҗ 
Түшүр, тулур кехәр, 
Олн һазрас цаһачуд 
Орад, Теңгүр ирцхәв. 
Теңгә одмн Калединиг 
Тедн цуһар буульлдв. 
Большевикин йоснла ноолдхд 
Бөк одмн гилдв. 
Таганрог, Ростов балһсдин 
Түмн көдлмшчнр бослдв. 
Теңгә одмн Калединиг 
Темтрүләд шахад ирлдв. 
"Бөк" одмн Каледин 
Бийән хаҗ үкв. 
Ховң, Тең төгәләд, 
Хаана инрлмүд тарлдв. 
Мөрнә заводин үвлзңгүдәр 
Мөрд, хот хәәлдв. 
Цаһана йос татдгинь 
Цугинь цуглулад ирлдв. 
Хальмг әәмг болһнар 
Хәәлдәд күрәд ирв. 
Хальмг орс хойриг 
Хоорнднь цүүглдхәр седв. 
Тавн зун офицер 
Тундутов нойн цуглулв. 
Әәдрхнд теднтәһән ирәд, 
Әмт икәр үүмүлв. 
Әәдрхнә коммунист-көдлмшчнр 
Ээлинь сәәнәр медв. 
Тундутовин цергиг күүчәд, 
Тег талгшан көөв. 
Минь эн цагла 
Мана Кирцән ирлә. 
Барваншгин хотнас һарад, 
Бембдәнк орхар шиидлә. 
Хальмг хазгуд цергәс 
Хәрәд ирҗ йовцхала. 
Хотн, хойр әңгрчкәд, 
Хоорндан ноолдҗ бәәлә. 
Буута-селмтә улс 
Барваншгт олн болв. 
Канад, станч хоорнд 
Кадетмуд довтлад бәәв 
Кермәш Күдр хойриг 
Кирцән наар гив. 
Ханьцхар седсн иньгүдиг 
Хамдан йовий болв. 
- 
Түргн белдҗ чадхла 
Таанр мөрдән тоххмнт. 
Керг ик бәәнә, 
Күүтрәс һарч йовхмнт … 
Дөрвн мөртә күн 
Довтлад һарад одцхав. 
Салан хотхр көөһәд, 
Сарңга толһа давцхав. 
Хурдлулсн кевтән гүүлгәд, 
Хуҗртин хаалһд орв. 
Хагсад ирсн хаалһар 
Холд тоосн бүргв. 
Солом ачсн тергн 
Салас аашснь үзгдв. 
Цадхлңг цармуд хоорндан 
Цааран-нааран түлклдв. 
Хуҗрт орҗ йовснь 
Хальмгин тергн болв. 
Хотнд цаһачуд бәәхинь 
Хальмг өвгн келв. 
- 
Саксг, мендвт! - болад, 
Санчр ууляд шугшв. 
Саксг, ормаҗ хәләһәд, 
Санчртн толһа илв. 
- 
Хотна захд оршасн 
Хальмг күүкн яһла?.. 
Чи биш билчи? 
Чи әмд йовнчи?.. 
- 
Әмд, әмд, эрүлв. 
Әәмгән орҗ йовнав. 
Хотн-хошан улс 
Хотарн менд" болхгов?.. 
- 
Менд, менд цуһар. 
Мана хотн бүклдән, 
Чамаг уга гилдәд, 
Чееҗин зовлң келә. 
- 
Маниг ода үзсән 
Манахнд бичгә келтн. 
Эс медсн болад, 
Эврән тагчг бәәтн. 
- 
Санчр, өөрк залучн 
Сарпун ач биший?.. 
Сельдинов Кирдәниг алхар 
Станч болһнд зәңглчклә. 
- 
Хамаһас һарад ирцхәвт, 
Хәәмнр минь, күүкд, 
Әәмгәр бичә орцхаһит, 
Әмән хәләҗ йовцхаһит …" 
Кирцән тедүкнд бәәсн 
Көгшәд өөрдәд зогсв. 
- 
Олн мөртә күн 
Орҗ ирсн бәәнү? 
- 
Сельдинов, цаһан офицер, 
Сәрвкәдл довтлад бәәнә. 
Бу даам улсиг 
Бийдән бичҗ авчана. 
Зәрминь маляһар цокна, 
Зәрминь түүрмд дүрнә, 
Һацан гемтә кевтәһәр 
Һалзурад мел бәәнә … 
Өвгнлә мендлҗ салад, 
Өмнәгшән мөрдән эргүлцхәв. 
Һашун станч талгшан 
Һоодан гүүлгәд һарцхав. 
Һашун станч талас 
Һучн мөртә күн 
Эн дөрвн күүг 
Ээрәд, күрәд ирв. 
- 
Һаран өөдән өрг! 
Һоор!.. Бичә көндр!.. 
Ард бийәснь тачанкс 
Асхрад, күрәд ирцхәв. 
Орс улан партизанмуд 
Өврҗ Кирцәниг хәләлдв. 
Тачанкас нег хальмг 
Тулҗ ишкәд өөрдв. 
Махланнь өмн маңнадан 
Мел улан кенчртә. 
Тәвльх иштә маля 
Таг болад атхата. 
Деерән көдрсн заячнь 
Делсәд, деләд бәәнә. 
Хаҗуднь хойр күн 
Хатрн алдад йовна. 
- 
Мөрнәснь эдниг буулһад, 
Мөрдинь селәд авчктн! 
Ю 
хәәҗ йовх - 
Юн улсан келцхәтн! 
Кирцән тачанкин эзиг 
Кесгтән хәләһәд оркв. 
- 
Бичә адһ, Шалвурк! 
Бийим таньхшийч?.. - гив 
Шалвурк Кирцән хойр 
Шалд теврлдәд одцхав. 
"Манахс!" боллдад, хоорндан 
Маш икәр байрлцхав. 
Отрядан хойрдгч толһачд 
Орсмуд Кирцәиит суңһв, 
һурвн мөртә тачанкд 
һарад, Кирцән суув. 
Бәәрхәтә сән мөрдтә 
Баатр улан һәрднр 
Бөмбдәнкнә станч орад, 
Берк хурдар гүүлдцхәв … 
Тер хоорнднь станчд 
Теңгә цаһачуд цуглрҗ, 
Советин йоснла ноолдхар 
Сельдинов ахтанр шиидҗ. 
Кен болвчн күн 
Кирцәниг кемр бәрхлә, 
Зарһ-зерг угаһар 
Засгла харһулх бәәҗ. 
Хотн болһнас цуглулад, 
Хург кесн цаһачуд - 
Хальмг, орс офицермүд 
Халун үгән келлднә: 
"Керенок йосан харсхмн, 
Калединә туган даххмн, 
Теңгин һолдан хазгударн 
Төрән һартан авхмн" 
Хальмг, орс баячуд 
Хоолан тасртл хәәкрлдв. 
Сельдин - Чильчин ахтанр 
Сөөлңгтәд хоолнь бәәв. 
Хуцмуд кевтә багзилдәд, 
Хурлин гелңгүд үзгднә. 
Хурлд үг келлдәд, 
Хуучн йос татлдна. 
Бүрүл тасртл бурлдв. 
Бембдәнкнә әәмг ниргв. 
Сөөнь өрәл давтл 
Сельдин хург кенә. 
Күдр Кермәш хойр, 
Күүнәд гиичлсн кевтәһәр, 
Әәмгин захин герүр 
Ә 
угаһар шидрднә. 
Гермүдт орл уга, 
Гетәд, шинҗләд йовцхав. 
Станчин парвляна хаҗуд 
Сельдинә цергнь үзгдв. 
Эндән келхд, цөөкн 
Эмәлтә мөрд үзгднә. 
Тов, тачанк уга, 
Тару бәәх янзта. 
Цергнь яһсн болхв? 
Цергнь альднь бәәхмб? 
Әәмгин гермүд эргәд, 
Әрк уулдҗ, йовхий? 
Станчин парвляна терзмүдәр 
Сарул герл һарна, 
Хургт цаһана толһачнр 
Хәәкрлдә бәәхнь соңсгдна. 
Күдр Кермәш хойр 
Күүтр эргәд һарлдв. 
Кирцән Шалвурк хойрт 
Күрч ирәд келцхәв. 
Омгта, зөргтә, сүртәһәр 
Отряд уралан дәврв. 
Отрядт цокгдх дәәсн 
Өндәҗ босну, угай? 
Сөөни өрәлин алднд 
Сүртә ура хәәкрв. 
Станцин дундаһур орлдад, 
Станцин правля бүслв. 
Харулд зогосн хазгуднь 
Харңһу сөөднь чавчгдв. 
Генткн чочсн цаһачуд 
Гермүдәс һарад зуллдв. 
Станцин парвляна үүдиг 
Санчр секәд оркв. 
Кирцән Шалвурк хойр 
Күүчәд орад ирцхәв. 
Күдр, Кермәш, Санчр 
Кирцәнә хаҗуд йовцхана. 
Хургин трибун деегшән 
Хурдлад, Кирцән һарна. 
"Тана хурштн хааһад, 
Тараһад көөҗ бәәнәвдн. 
Бәәсн зер-зевән, 
Бултуллго, нааран тәвцхәтн! 
Хәрүцәд ноолдхар седхлә, 
Харулм һаза зогсҗана. 
Негн күртл таниг 
Нутгитн бидн таслхвдн. 
Хурл-хуврган улс 
Хооран һарад зогстн. 
Таанрта бидн үүнд 
Таньлдар седҗ бәәхшивдн!" 
Шалвурк, халурхҗодсн, 
Шаҗна улсур келнә: 
"Майгинь шармад хайчкад, 
Малядхмн болвзго?" - гинә. 
Хазг цергин ахлачнр 
Харңһу сө бултҗ, 
Сельдин Чульчин хойриг 
Сөөни дуусн хәәлдҗ. 
Багбушов нертә байн 
Буурл орад зулҗ. 
Беләвин баячуд дунд 
Бултсн зәңгнь һарч. 
Советин хург болв. 
Советин йосан батлв. 
Бембдәнинә әәмгин комиссар 
Большевик Кирцән болв. 
Кирцәнә герин һаза 
Күн тасрхан уурв. 
Ирәд селвгән сурдгнь 
Ик олн болв. 
Нутг болһнар, төгәлңгд 
Ноолдан хурцдҗ одв. 
Кирцән, улан командир, 
Классин ноолданд орв. 
Кирцәнә өвк Оарпун 
Көгшн өвгн бәәҗ. 
Кадетмүд бәрҗ авад, 
Кеер хачксн сәнҗ. 
Эцг - Сарпун Эрдниг, 
Эк - Борлда гергиг, 
Эгч - Саксг күүкиг, - 
Эдниг цаһачуд гетнә. 
Хәәр-бәәр уга 
Хурц ноолдан болна. 
Хальмг теегәр хортн 
Хоран цацҗ йовна. 
Дорак зуудар, болвчн, 
Деерк зуудар хәләвчн, 
Мөрнә заводин эздүд 
Мөшкҗ, шүүрлдҗ йовна. 
Сельдинов, офицер, цергәрн 
Сал һол өөдлҗ, 
Деед зуудар дамҗад, 
Дөрвд орхар йовдгҗ. 
Эн зәңг немгдәд, 
Эрктн күртл одна. 
Тендәснь талдан зәңгәр, 
Тундутов аашдгҗ гинә. 
ХӨРН НЕГДГЧ ДУН. 
Шалвурк Кирцән хойрин 
Шүрүтә довтлһ үзлчи? 
Үрдиннь сәәхн кергиг 
Үнтә теегм соңгсич! 
Цевднәнкнә әәмг талгшан 
Цергәрн Кирцән һарв. 
Цөөкн хонгин заагт 
Цаһачудиг цокхар седв. 
Һурвн мөртә тачанкнь 
Һашун салаһинь һатлна. 
Хаҗуднь көтлсн мөрднь 
Хатрлһна шүрүһәр дахна. 
Теегин хаалһин тоосн 
Теңгрт күрч хагдна. 
Тәвн мөртә күн 
Теегин хаалһар довтлна. 
Мөрнә заводин эздүд 
Мамона үвлзңд цуглрна. 
Хувргин хувц өмслдәд, 
Хурлд бултад сууцхана. 
Цевднәнкнә тавн хотнд 
Цергүд ирлдәд бәәв. 
Станцин правлянднь улачуд 
Советин йосан батллдв. 
Станчин ревком хургтан 
Сельдинә тускар күүндв. 
Тең орад орһснь 
Тенд сәәнәр медгдв. 
Отряд мөрдин шүрүһәр 
Өөрдәд станчур ирв. 
Улан дарцгнь салькнд 
Улаһад делсәд йовв. 
Сельдинә зәңгиг медчкәд, 
Саналдад, Кирцән келв: 
- 
Станчин ревкомд нань 
Соньн зәңгнь юмб?" 
- 
Баһ-чонс әәмгә 
Бор-Нуурин көвәд 
Тундутов нойн дәәлдәд, 
Тарад зулсн бәәдлтә. 
Нааран зулсн зәңгтә, 
Нүднд үзгдәд уга 
Хаана нөкд нойна 
Хаалһинь амдх кергтә … 
Цевднәнкнә станцур ирдг 
Цөөкн хаалһ болһниг 
Цергә харул тәвәд. 
Цевднәнкнә ревком күләв. 
Санчр иньг хаҗуднь 
Соньн зәңг ухална. 
Гүн уха гүүлгәд, 
Герт Кирцән сууна. 
"Дәкн шинәс дәәнд, 
Данзн нойнла харһхмб? 
Хальмгин нойнла хаалһм 
Харһад, зөрлцәд йовдмб? 
Тундутов нойиг цергт 
Толһаһинь таслхар седләв. 
Күчн уга болад, 
Кеерк цергәс орһлав. 
Дөрвд нутгт хөөннь 
Данзн нойнла харһлав. 
Маляһар хойр-һурв, 
Мөлкәд одтлнь, цоклав. 
Ода харһад ирхлә, 
Одмн Данзнитн яһдмб? 
Үлдин хурц үзүрт 
Үклән олхар йовхмби?" 
Кирцән өсрәд босв, 
Киитн хәләцәр хәләв. 
"Би бас Данзниг 
Бәрхд йовнав" - гив. 
Һучн мөртә" үн 
Һаза хотна захд 
Дөрвн теермин хаҗуд 
Дөрәһән сулдхад буулдв. 
Хонгтан әмтнәс бултад, 
Хом бат - Жууртар дамҗад, 
Хөрн мөртә күн 
Харңһу сөөд хаһлгдв. 
Савенковин үвлзңд ирәд, 
Сурҗ хот идцхәв. 
Түмнә нойн гидгнь 
Толһадан шавтаһинь соңсгцхав. 
Данзн нойн девлтә, 
Девлнь - бальчг, тоосн. 
Нойна яльч гихнь 
Негт иткҗ болхмн. 
Наадкснь орс офицермүд, 
Нүдднь унтрсн өңгтә. 
Нутгтаһан ноолдсн цаһачудин 
Намрнь чилсн бәәдлтә. 
Дарунь, дарунь гилдәд, 
Дегц мордад һарцхав. 
Хар Көвүнә Очрар 
Хаалһчан кеҗ авцхав. 
Нег агчмин хоорнд 
Нүдән Очр чирмчкв. 
Көвүнь, докья үзчкәд, 
Кер деерән һарв. 
- 
Хаалһ заах йовдлд, 
Хойр күн керго. 
Чи Очр эврән 
Чипинь заалцад йов … 
Очрин көвүн уралан 
Өрвкәд, довтлад одв. 
Ардаснь хөрн күн 
Арһул хатрад һарв. 
* * * 
Күдр хаалһ деер 
Киисәд, һазр чиңнв. 
Хатрсн мөрнә турун 
Холас соңсгдад бәәв. 
Кудр гүүҗ ирәд, 
Кирцәнд зәңгән келнә. 
- 
Мөртә күүнә чимән, 
Манур аашна, - гинә. 
Хар кер мөртә 
Хальмг бичкн көвүн, 
Харңһу сөөг ивтләд, 
Хурдлулад, һарад ирв. 
- 
Кирцән гидгтн кемб? 
Келх үг бәәнә, 
Нуувчин үг күргхиг 
Нанд зцгм даалһла … 
… 
Арвн тавадар хувагдад, 
Аашх хаалһинь бүслв. 
Халдан кемр һархла, 
Хәәкрәд чавчхар белдв. 
- 
Мана йовулсн көвүн 
Манд зәңглх билә … 
Әәмгт церг уга, 
Әәмшиг уга болҗана 
- 
Тиигхлә энчн Очр, 
Түрәд үкҗ йовнавдн … 
Чик авад һархла, 
Чамд шаңгинь өгнәвдн … 
Һал Дарвс гигәд, 
Һучн бу тачкнв. 
Хала харҗңнсн болад, 
Хол теегәр тарв. 
"Һаран өргтн!" гигәд, 
Һучн үзгәснь орцхав, 
Һар пулемет белдчкәд, 
Һаринь арднь күлцхөв. 
- 
Очр өвгн, менд! 
Олмһал күн бәәҗч, 
Олна кергән күцәвч, 
Ода хәрҗ чадҗанач! 
Хальмгин һариг Кирцән 
Хойр һардҗ атхв. 
Данзна мөрәр өвгнд 
"Дүүһин белг" өгв. 
Цокулҗ-цокулҗ орксн 
Цөөкн цаһан офицермүд 
Цергин өмн туугдад, 
Цевднәңкнәр орад ирцхәв. 
Халдана ә соңсчкад, 
Хотна әмтн үүмдлв. 
Данзн бәргдҗ гигәд, 
Делкә шуугад бәәв. 
Станчин ревком цуглрв, 
Сүв-селвгән кецхәв. 
Кирцән Шалвурк хойр 
Кесгтән үг келлдв. 
- 
Нойн Данзн гидгтн 
Нигт хорта дәәсн, 
Тюмень нойна бийнь 
Терүнәс дуту биш. 
Дәкн шинәс хутхад, 
Дә өскҗ ирх, 
Миниһәр болхла, цугтаһинь 
Мөлкүлчксн сән болх … 
Шалвурк Кирцәнә келсиг 
"Шуд чик" - гив. 
- 
Хачкхас давҗ нань, 
Хәрн, арһ уга … 
Ревкомин орс чледүд 
Революцин йосар келв. 
"Цаһан цергин ахлачнриг 
Цугтнь хакмн" гив. 
Арвн йисн цаһачудиг 
Ардк түүрмд дүрв. 
Хотнас һурвн күүһәр 
Харңһу сө манулв. 
Кирцәнә кергнь икдв. 
Күүтрмүд дуудад бәәв. 
Станчин ревкомла мендләд, 
Сөөнь бийднь мюрдв. 
Отряд теегәр довтлв, 
Отряд Бембдәнк темцв. 
Һатлад, цааран һарад, 
Һашун станцд күрв. 
Цевднәнкнә нертә байн 
Цуглин, Урхак офицертә, 
Манад зогссн улст, 
Мекләд, алт өгв. 
- 
Хурла Данзн багшд 
Хувцинь авч ирввдн. 
Хуврг күүг алулхла, 
Хальмгт килнц, - гив. - 
Һанцхн Данзниг манд 
Һарһад өгәд әркиг. 
Тавн тарһн хө, 
Туһлта үкрмүд авит … 
Негнь орһҗ гихлә, 
Нань үг уга. 
Данзниг мел дарунь 
Дуудад һарһҗ өгит. 
Манач бәәсн улс 
Меклгдәд одсн болна. 
Данзн гелңгин хувциг 
Давхрлад дарад оркна. 
Дөрвн мөртә күн 
Дүүгәд һарад одв. 
Цевднәнкнә хуҗртин күүтрәр 
Цувлдад орад ирв. 
Арши гидг залуд 
"Арһл" гиҗ даалһв, 
Хойр байн, эргәд, 
Хуучн хурл орв. 
Гелң хувцта Данзн 
Геглзәд довтлад йовна, 
"Хамань күрч би 
Хавхд торнав?.." гинә. 
Хальмг нойиг дахҗ 
Хаҗуднь йовсн Арш, 
Хәләхд, дотран санхд, 
Хөөткән санхан медхш … 
Бембдәнкнә хурлд ирәд, 
Большин эмчинд хонад, 
Баһ-Дөрвдт Данзн 
Бултсн зәнг соңсгдв. 
Цевднәнкн маңһдур өрүнь 
Цуһар өврлһ кецхәв. 
Хурла гелңгүд әәмгт 
Худл келҗ тарав. 
"Бешин гүүцәр давшад, 
Бүргд болад нисҗ …" 
"Хальмгин нойн Данзн 
Хулдд хүврәд оч …" 
"Итлг болҗ хүврәд, 
Иҗл орад нисҗ, 
Хальмг олн-әмтндән 
Хан болхар төрҗ …" 
Станцин ревком цуглрад, 
Сурлһ маначнрас авв. 
Маначнр эс медсәр 
Мел андһарлад бәәв. 
Маначнрин төриг хөөннь 
Медх болҗ күүндцхәв. 
Түүрмд бәәсн әмтиг 
Тууһад авад һарцхав. 
Хотнас хооран һарчкад, 
Хоорнднь тедниг күлцхәв. 
Баалю гидг салаһур 
Бүтүһәр тууһад одцхав. 
Хотна әмтн дунд 
Хөөннь зәңг һарһҗ: 
"Хагдсн улс заагт 
Хошуда нойн йовҗ …" 
ХӨРН ХОЙРДГЧ ДУН. 
Теегт таш харңһу, 
Теңгрин одд гилвкнә. 
Тенд-эндәс хавр 
Түргн аашхнь медгднә. 
Үвл кедү аздлвчн, 
Өлскҗ әмтиг чадшго, 
Хуучн кедү Хәрүцнчи, 
Хонгтан хәрү оршго. 
Теңгрин оддиг 
Тоолҗ болш уга, 
Теңгсин заһсиг 
Төгскәҗ болш уга. 
Теегин цецгәсиг 
Түүҗ чилдг уга, 
Терсн шин юмиг 
Торһҗ болдг уга. 
Тег деер, мандлад, 
Тевчңһү нарн һарна, 
Зун җилмүдин харңһу 
Зулад хооран йовна. 
Сарул сәәхн җирһл 
Сай әмтнд күртхә! 
Советин йосна тугнь 
Салин теегәр делстхә! 
Хальмг тег бүклдән 
Хаврин йосар җирһтхә, 
Хамг олн үрдүднь 
Ханлт Лениндән өргтхә! 
Дән гисн юмн 
Дакҗ бичә үзгдтхә! 
Олн мана күүкд 
Оньдинд җирһх болтха! 
* * * 
"Һо хар күклән 
Һурвар гүрәд гелдглзнә 
Һурвар гүрәд гелдглзвчн, 
Һолгдад, шүүгдәд йовна. 
Арчм цаһан альчуран 
Ард-өмнән сәрвкүлнә 
Ард өмнән сәрвкүлвчн, 
Амрг-иньгән хәәнә …" 
Кесг мөртә күн 
Кеер дуулҗ йовна, 
Кирилл Корольковин үвлзңд 
Күрч ирәд әркднә. 
Баалюн салан экнд 
Бандит хамгнь цуглрна, 
Баячуд церг тогтахар 
Бийдән бидтәһинь баглна. 
Мөрнә заводин эзнә 
Муульта көвүн Дорҗ, 
Хальмгудиг цугинь үүмүләд, 
Хамгин хутхур болҗ. 
Көл доһлңг Дорҗтн 
Көөрн гиҗ ална, 
Һазрин һә гидгнь 
Һацад, дөгәд йовна. 
Баалюн салаһас һарад, 
Балһс орхм боллдна, 
Большевик татдг улсиг 
"Буйинь кехм" гилднә. 
Дорҗ, дөгән гемтә, 
Довтлх чонин бәәдлтә, 
Хойр ханцан шамлад, 
Хәәкрн бәәҗ келнә: 
Цуглин, Урхак - эднтн 
Цаһан саната әмтс, 
Данзн нойиг үкләс 
Дигтә һарһсн улс … 
Залу гидг залусиг 
Зуңкв бурхн өршәтхә. 
Түмнә нойиг алснднь 
Тамин йоралд шаатха! 
Нойн, зәәсңгән харсҗ 
Нутгтан толһа бәрий, 
Улан залат хамгарн 
Урдни җирһлән үзий! 
Дуту хүвтә Дорҗ, 
Доһлзад, гүүһәд бәәв. 
Хойр хар нүднь 
Халун нульмсар халхлгдв. 
Нааран-цааран хәләһәд, 
Назаров полковник босв: 
- 
Хальмгудиг цергт авч 
Хазгин то өскхмн … 
Хойр һурвн полк 
Хальмгудас һарһҗ болхмн, 
Мөрнә заводин эздүд 
Манд мөрд өгхмн. 
Доһлң Дорҗин дунь 
Деер һарад бәәнә. 
- 
Хальмгуд улачуд хойриг 
Хоорнднь ноолдулхмн, - гинә. 
Өлн чонмуд кевтәһәр, 
Өдр-сөөһин туршарт 
Цевднәнкнә хотн болһниг 
Цаһачуд төгәләд йовна. 
Әәмгәс күн аашхнь 
Әркин сүүрд соңсгдв 
Хойр мөртә хазг 
Хаалһ амдад зогсв. 
Станчас һарад довтлсн 
Самтн гелң өөрднә. 
Назаров - цергин ахлачиг 
Наар гиҗ ирнә. 
Даңгин цергин ахлачнриг 
Дорҗ дахад һарна, 
Зөвәр согту бәәдлтә 
Зертһр нүднь галлзна. 
Күрңг зеерд мөрндән 
Күч-күрч йовна. 
Дәвәд-дәвәд довтлчкад, 
Дөрә деерән зогсна. 
Әәмгин захин герәс 
Әркин утан һарна, 
Һарад, Дорҗ довтлад, 
Һәрәдүләд күрәд одна. 
Һурвн көгшн эмгн 
Һулмтин хаҗуд сууна. 
Ооср уга Дорҗ 
Орҗ ирн цокна. 
Үктлән әәсн эмгдиг 
Үлдин мергәр чавчна. 
Эмгдин толһаһинь тәәрәд, 
Энд - тенд хайна. 
Цуглинә өгсн даалһвриг 
Цустсн Дорҗ күцәнә, 
Эмгдиг улачуд алсар 
Эдн зәңг һарһна. 
"Хальмг болсн хөөннь 
Хаһад улачуд алхмҗ …" 
Худл эн зәңгиг 
Хутхад, Дорҗ тарана. 
Хортна зәңг хурлзв, 
Хотн болһниг төгәлв. 
Зәрм - тоолвр угаһинь 
Зөвәр үүмүләд бәәв. 
Һурвн эмгнә тууҗ 
Һол харлулад зовав. 
Һарад - һарад, зәрмснь 
Һазран хаяд зулцхав. 
Теңг орҗ нүүлдәд, 
Тенхин мууһар тенлдв, 
Цаһан цергин бандитнр, 
Цуг малынь хулхалдв. 
* * * 
Хойр мөртә орс 
Хуҗртин хаалһар довтлв. 
Кирцәнә отрядт күрәд, 
Күчр зәңг келв 
Хортна хорта йовдлд 
Хорнь Кирцәнә буслв. 
Отрядан хойр әңгләд, 
Өрәлинь авад һарв. 
Салин тагт мансн 
Советин отрядин толһач, 
Күчр зөргтә Кирцәнд 
Киитн санан орв: 
"Һурвн көгшн эмгнә 
Һарһсн бүрүнь юмб? 
Худл зәңг тараһад, 
Хутхдгин учр юмб?" 
Кирцәнә отряд кесгтән 
Күлгин хурдар гүүлгв. 
Цевднәңкнә әәмгүр генткн 
Цүврәд орад ирв. 
Хойр цергин хоорнд 
Халдан холвгдад одв, 
Цаһан цергин толһачнр 
Цувлдад һарад зулв. 
Кирцән үлдән һарһчкад, 
"Көөхм!" гиҗ хәәкрв. 
Кесг-кесгинь күцәд, 
Кирцән чавчад алв. 
Арвн хойр цаһачуд 
Арһнь алдрад бәргдв. 
Әмтнә нүүрт негнәннь 
Әминь авхар шиидв. 
Һурвн көгшн эмгнә 
Һашута тууҗ келгдв, 
Хотна әмтн цуһарн 
Хортн Дорҗиг бәрүлв. 
Әәмгин тал дунднь 
Әмтн икәр цуглрв. 
Тачанк дер һарчкад, 
Төр Кирцән келв: 
Хальмг болн орсмуд, 
Хәәртә ахнр - дүүнрм, 
Буурл үстә көгшдүд, 
Болвсрад уга баһчуд! 
Орсин хотл балһснас 
Орсин алдр үрн, 
Мергн, цецн Ленин 
Маниг дуудҗ бәәнә. 
Хальмг, орс гиҗ 
Хаманьчн йилһл угаһар 
Миңһн җилин туршарт 
Маниг даҗрҗ йовла. 
Мөрнә заводин эздүд, 
Мана гелң хувргуд, 
Орс баячудла негдчкәд, 
Отг, әәмгүдиг даҗрла. 
Олн орс ахнртаһан 
Октябрин революц харсий, 
Сәәхн җирһлин төләд 
Советин йосан дахий! 
Кемр, буру һарһад, 
Келшго юм келхлә, 
Цаһачудт дөңг болхла, 
Цааҗла харһхнь лавта! 
Тундутов нойн бәргдсиг 
Танахс тәвәд йовулчкҗ 
Тертн церг цуглулад, 
Таниг дәәлхәр аашдгҗ. 
"Бидн тәвсн угавдн!" 
"Бидн медсн угавдн!" 
Бод гисн залус 
Бөдүн дууһар хәәкрлдв. 
Кирцән дакн келв: 
Кен бурутаһинь меднәв. 
Цуглин Урхак хойр 
Цаһан цергт өгчкҗ. 
Тер хойр дәәсиг 
Темдгләд хәләһә бәәтн. 
Йирдән харһад ирхлә, 
Йоснд бәрүлҗ өгтн. 
Хотна захд алгдсн 
Хуучта һурвн эмгн 
Кенд буру кесмб? 
Кен тигҗ элсмб? 
Бурхндан мөргҗ бәәсн 
Буурл үстә ээҗнриг 
Большевикүд алҗ гигәд, 
Буру зәңг һарһла. 
Баячуд зөрц алчкад, 
Большевикүдт наахар седнә. 
Худл, хов цацдгнь 
Хамгдад бәргдҗ йовна. 
Алсн күүнә бийнь 
Амр бәргдҗ, - гив 
Кемб? - гигәд, олнас 
Кесгнь хәәкрәд сурв. 
Күн болһниг хәләһәд, 
Кирцән цааранднь келв: 
Доһлңг көлтә Дорҗ, 
Домбр, эн бәәҗ … 
Тиим хорта күүг 
Танахнд бәәлһҗ болшго 
Зарһинь кеһәд, ревком 
Засгла харһулх болв" 
Олн дундас хәәкрлдв: 
Отг эврән медтхә! 
Мана һарт өгчктн! 
Мадн эврән цааҗлнавдн! 
Һурвн үрән дахулсн 
Һашута нульмсан асхсн, 
Һуч һарсн гергн 
Һашуһан Кирцәнд келв: 
"Назаровин церг гиснь 
Нутгнь тасрсн юмб, 
Невчкн бәәсн хотимдн 
Неҗәдхн малымдн авчкв. 
Көкәр һурвн үртәһән 
Кенд хоран күргләв? 
Күмсн уга үлдүв. 
Көл нүцкн болвв. 
Герин эзн уга - 
Германя дәәнд үклә, 
Гер - малыг авчкхла, 
Гесән юуһар теҗәхв?" 
Кирцән тачанкас бууһад, 
Көркхн күүкдинь өкәрлв, 
Тачанк деерән һарчкад, 
Төгәлңдк улстан келв: 
"Өнчн күүкд үзввт? 
Өлссн эдниг медввт? 
Цаһачудин йовсн мөрнь - 
Цусн, нульмсн, һундл … 
Оларн цуһар негдәд, 
Өнчдән хәләҗ авхмн. 
Цаһана хорта цергиг 
Цугинь күүчҗ чиләхмн! 
Туһлта нег үкр 
Түрү гергнд өгтн, 
Мөрнә заводин һазрас 
Мал һарһҗ автн" 
Олна хург төгсв, 
Олн үүмәд бәәв, 
Кирцән гидг залуд 
Кесгтән зүркнь ханв. 
Цергәс ирсн хальмгуд 
Цергә мөрдән тохлдв. 
Орс ахнртаһан негдәд, 
Отрядт бичгдәд орцхав. 
Шин тег төрв, 
Шин дун һарв. 
Шин җирһлин төлә 
Шишлң ноолдан болв. 
ХӨРН ҺУРВДГЧ ДУН. 
Олна керг дуудна, 
Отряд көндрәд һарна. 
Тал дунднь пулеметта 
Тачанк тергн йовна. 
Тачанк тергнд зүүсн 
Тегш һурвн зеерд, 
Җоладан күч өглго, 
Җолачан зоваҗ йовна. 
Хаҗуднь күрңг һалзн, 
Хазариннь ууд кемләд, 
Эмнг мөрн кевтәһәр, 
Эмәләсн үргәд йовна. 
Тергнә тал дунднь 
Тавлад, Кирцән сууна, 
Хаҗуднь Санчр дахульнь 
Хазг хувцта йовна. 
Иткл иктә ахлач 
Иньг - амргла әдл, 
Кирцән эврәннь отрядтан 
Килмҗтә эцгнь болна. 
Кирцән уха гүүлгәд, 
Кесгтән тагчг сууна. 
Һурвн өнчн үртә, 
Һашута гергн сангдна. 
"Хувцнь халаста, шуурха, 
Хоосн, нүцкн күүкдтә, 
Хаалһин хаҗуд зогсад, 
Хот сурсн болна. 
Хальмг угатьнр цуһар 
Хаалһин хаҗуд билә, 
Һазр мааҗад, яһлалад, 
Һашута нульмсан һарһла. 
Хаана, баячудын йоснь 
Хөөт эк билә. 
Хотин үлдл шагинь 
Хайҗ өгч йовла. 
Һанцхн коммуна парть 
Һазр деер чик, 
Һанцхн Ленинә һардвр 
Һазриг чиклҗ авх. 
Әәмгүдин баһ кергәс 
Әрәсән керг ик, 
Әәмгүдин бичкн отрядмудиг 
Әәрм кеҗ негдүлх …" 
Бембдәнкнә мөргнә ташуд 
Баглрсн церг үзгдв. 
Хойр төгәтә тов 
Хаҗуднь бәәхнь медгдв. 
Тачанк тергн бас 
Тал дунднь бәәнә. 
Кирцән сагин төләд 
Күрдг һалзнан унна. 
Мөрн деерәсн дурнавар 
Мөргнә ташуһур хәләв. 
Һурвн дууна һазрас 
Гетәд, шинҗләд бәәв. 
Мөргнә цааһаснь довтлад, 
Мөртә күн ирв. 
Ташуд бәәсн церг 
Тарад үүмәд одв. 
Тал дунднь Шарһ 
Тогляд наадад бәәнә, 
Хар заячта күн 
Хурлзад мордад һарв. 
Дәәнд орхдан белдәд, 
Довтлх замнь болв. 
Шарһин долда бәәдләр 
Шалвуркиг Кирцән таньв. 
Кирцән икәр байрлчкад, 
Күрңг һалзнан өскәдв. 
Довтлн йовҗ махлаһарн 
Дайлн, дуудад оркв … 
Күрңг һалзн мөртә 
Кирцән болнал" , гив 
Шарһин хурдн гүүдлд 
Шалвуркин занчнь делсв. 
Хойр отряд харһв, 
Хүрмин байр кев. 
Күчн икәр немгдв, 
Күүчх цаһачудиг хәәлдв. 
Шаҗна аалин тускар 
Шалвурк Кирцәнд келҗәнә: 
"Бембдәнкнә хурлин гелңгүд 
Багбушовд туслҗана" , - гив. 
- Сүмин ора деернь 
Сельдинов сууна гинә. 
Тәвсн белн бәәнә … 
Терз болһнднь пулемет" 
Негдгчксн хойр отряд 
Невчк тогтнад зогсв. 
Хурлд бәәх цаһачудла 
Халдх болҗ шиидв. 
Мөргн деегшән тован 
Мөрдәр чирәд һарһв. 
Наадк цергән ташуд, 
Нүднәс далд үлдәв. 
Шалвурк - хазг артиллерист - 
Шарһасн һазрт буув. 
Товиг, сүмин ораһур 
Төвләд, зогсаһад оркв. 
Төвлсн товин чавгиг 
Татад Шалвурк оркв. 
Тов, халун һалар 
Тиирәд, хахад күрҗңнв. 
Хурлин орань хамхрад, 
Хольврад унад одв. 
Терзәр шаһалдсн пулеметмуд 
Тагчг болад зогсв. 
Хурлд бәәсн цаһачуд 
Хоорндан үүмлдәд одв. 
Хурлин захд һарчкад, 
Халда экләд кев. 
Кирцән Шалвурк хойр 
Көлгн деерән һарцхав. 
Ташуд бәәсн отряднь 
Теднә аюһар мордв. 
Шалвурк Кирцән хойр 
Шашкан суһлад авв. 
Уру өкәҗ авчкад, 
Ура хәәкрәд довтлв. 
Улан отрядин кемҗәнь 
Уул болҗ архав. 
Хойр тачанкин пулемет 
Хагшад - хаһад бәәв. 
Цаһан церг үүмәд, 
Цааран һарад зулв. 
Кирцәнә күрңг һалзн 
Кесгинь мөрдәд одв. 
Шалвуркин Шарһ күлгнь 
Шүрүндән дуту биш, 
Шалвурк хазгудин кесгинь 
Шаашкар чавчҗ киискв. 
Әәчксн цаһан офицер, 
Әмсхләд, довтлад, йовна. 
Ардан хаһад, Кирцәниг 
Алчкх бәәдл һарһна. 
Тигсн бийнь Кирцән 
Төвлҗ авсн айстан 
Күрдг һалзна шүрүһәр 
Күцәд чавчад оркв. 
Цаһан ээмтә офицер, 
Цәәлзҗ нүдәрн хәләһәд, 
Амнь аңһс гигәд, 
Альхнь сарваһад унв. 
Чавчсн күүһән үзчкәд, 
Чочсн болв Кирцән. 
Дакн цааранднь көөлдәд, 
Дәвн довтлад одв. 
Цусан үзсн һахасшң 
Цаһачуд зулад әрлв. 
Цөөкнь чавчгдад киисәд, 
Цаһана тооһас һарв. 
Кирцән Шалвурк хойр 
Күлгдән татад зогсав. 
Отряд омгта, зөргтә, 
Олн талас цуглрв. 
Барс әдл зөргтә 
Баатр улан һәрднр, 
Бөмбдәнкнә хурлин хаҗуд 
Бичкн зуур зогслдв. 
Кирцән Шалвурк хойр 
Кесгән өөрән дахулад, 
Хольврсн хурлин ора 
Хәләхәр эдн одцхав. 
Хольврсн ората хамдан 
Хойр пулемет эвдрҗ. 
Кирцән хурлин багшиг 
Күрәд иртхә гиҗ … 
Көл - һарнь чичрсн 
Күрәд ирв багш. 
Пулеметд мөргдг болсмт? 
Пөө, соньн, багшвта!.. 
Кирцәнә игҗ келснд 
Келкәрҗ багш одв. 
Шалвурк: Багшин майгинь 
Шуучхмн … - гиҗ келв. 
Хурлин ораһинь сәәнәр 
Хәләхәр эдн одцхав. 
Хоҗһр, гилгр толһаган, 
Хәрн, гееһәд орквзат … 
Игҗ келәд, Кирцән 
Итклтә нөкдмүдән дахулад, 
Хурлас хол хаҗуд 
Хотан болһулҗ идцхәв. 
Тачанк талан Кирцән 
Тачаһад, күрәд ирв. 
Санчр иньг дотран 
Сансн санаһан келв: 
Таниг чавчлдҗ йовтл, 
Тачанк деерәс үзләв 
Чавчад киисксн күүһитн 
Чирәһинь үзҗ таньлав … 
Кирцән Санчрур хәләһәд, 
Кесгтән тагчг болв: 
"Һаһа күргн ахм 
Һарлам харһҗ гив …" 
"Килнц болдм бишви, 
Кирцән иньг минь?" 
Санчр игәд келчкәд, 
Саналдн шуукрад бәәв. 
Олн күүндврән кеһәд, 
Отряд хотан уув. 
Шавтсн улсан эмнәд, 
Шархинь бооһад оркв. 
Мөрдтән арва өгцхәв, 
Мөрдән услад авцхав. 
Хурлин багшин тускар 
Хурт келһн болв. 
Шалвурк хурлин багшд 
Шүд хазад бәәв. 
Цаһан церг хурлд 
Цуглулснднь дурго болв. 
Кирцән залустан келнә: 
Кемр бидн багшиг 
Кадет гигәд хачкхла, 
Кесг үг һарх. 
Багш - дәәснь - лавта, 
Борманжиновта негн. 
Хурл - хувргла дәәлдсәр 
Худл икәр келцхәх … 
Үүнәс хооран сеҗдгәр 
Үгинь, андһаринь авхмн. 
Буру һарһл уга 
Бурхндан шүттхә гихмн. 
Шалвурк Кирцән хойр 
Шаҗн багшд одв. 
Тачанкта пулемет үзчкәд, 
Тер багш харһцв. 
Күн таниг алхар 
Кезәчн санад уга. 
Зуг ноолданд ордг 
Заңган мартх кергтә. 
Шаҗна күн гиҗ 
Шаашк таниг йилһшго … 
Толһатн өсрәд одх, 
Тамд көлврәд күрх. 
Кирцәнә келсн үг 
Керчсн болад одв. 
Багшин нүднь эргәд, 
Бүлтрәд һарн гив. 
Хард үүдинь хааһад, 
Хойр нөкд һарв: 
"Толһаһан зальгг багш, 
Түүнлә оралдхмн биш …" 
* * * 
Сөөни өрәлин алднд 
Санчрин элкнь зовав. 
Нурһн, бүслүрнь өвдәд, 
Невчкн зуур төвкнв. 
Кермәш Санчриг, арһдад, 
Кевс деер кевтүлнә. 
Залу улсиг хооран 
Зааглад, бәрәд бәәнә. 
Теңгр хоовтрад ирв, 
Торһа тустан дуулв. 
Өрин серүн салькн 
Үрвәд саналдсн болв. 
Кирцән унтҗ чадхш, 
Кесг ухан орна: 
"Шин җирһл угтад, 
Шин күн төрнә. 
Түрүн соңссн айснь 
Товин дун болх, 
Дәәнд төрсн күн 
Дәәсдән дарҗ чадх. 
Мөрнә эмәл - өлгәтә. 
Малян иш - көшүртә, 
Товин яршг - орндгта, 
Төрсн үрн болх. 
Үклдән, ноолдан дунд 
Үрн болҗ төрхләрн, 
Җирһлин төриг батлҗ 
Җирһхәр седҗ һарчах …" 
Санчр чочад, чишкәд, 
Сарвлзад босад одв. 
Тергн деегшән давшад, 
Теврәд элкән өкәв. 
Өрлә, нарнла урлдад, 
Өвәрц йовдл үзгдв: 
Тачанк дер Санчр 
Төрв, - көвүн һарв. 
Шин һарсн күн 
Шимх көкән хәәв. 
Угзрад-угзрад, уурлад, 
Ундан некәд уульв … 
Ээҗ-теегин күүкн 
Эңкр Санчр минь, 
Өрчдән үрән шахад, 
Өдр угтад байрлв. 
Бичкн наста экин 
Байр дотрнь буслв. 
Мандлҗ һарсн нарнь 
Мана экд туслв. 
Отряд бүклдән цуглрад, 
Өвәрц күүг хәләлдв. 
Төрсн бичкн үрн 
Туг болҗ медгдв … 
* * * 
Һашун станц талгшан 
Һарч иртн гисн 
Будена илгәсн цаасн 
Баатр һәрднрт ирв. 
Ачта хальмгин үрн 
Ааку бас тенд. 
Отрядан белн кеһәд, 
Өрлә Кирцән көндрв. 
Хальмгин тууҗд уга 
Хальмг баатрмуд бослдв. 
Хәәртә орс нутган 
Харсх ноолданд орлдв. 
Хурдн күрңгән Кирцән 
Холин хаалһднь хатрулв. 
Шарһиннь шүрүн гүүдлд 
Шалвуркин занч делсв. 
Шалвуркин - Кирцәнә отрядин 
Шаашкснь нарнд гилвкв. 
Хортна сүр дарад, 
Хурц ирәрн җилвкв.