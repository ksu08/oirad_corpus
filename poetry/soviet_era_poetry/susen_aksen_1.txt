ЗӨРГИН ХААЛҺАР 
Поэм 
Мана Барваншг хотн 
Манурсн теегт дүңгәнә. 
Хотна дунднь - сала, 
Хойр амарнь - гермүд. 
Хотна улст цугтаднь 
Худгин усн күрнә, 
Халун зун эклхлә, 
Хатярдҗ әмт зована. 
Салаһар, түүнә хотхрар 
Сад әмтн суулһна, 
Чоки һаһан садтнь 
Чи, альмн урһна. 
Бичкн мөргнә һатцднь 
Бурчс наһцхин сала, 
Көврлән һолур хаврт 
Көөстә усан гүүлгнә. 
Көврлән һолын уснь 
Көвәһәсн авн гүн, 
Андьга булңгин боодгт 
Аңнх заһсн олн. 
Салын өндр мөртнь 
Сарур дүүлсн болна, 
Сарңга толһа деерәснь 
Салын һолнь уняртна. 
Сал полын теегтнь 
Саатулгдҗ баһдан өсләв, 
Үгин сәәхн чимгәрнь 
Үүдәсн теегән магтлав. 
Төрскн көк теегм 
Төгәлңдән талваҗ налана, 
Тоодг, һалун, нуһсд 
Товрутрулҗ үүрән ясна. 
Цаһан, оошк, шар 
Цацгта улан цецгүд 
Үстә кевс болҗ 
Үнтә теегим кеерүлнә. 
Шоңшхр хоңшарта тоһруднь 
Шовудын дунднь йилһрнә, 
Теегин дууч торһань 
Тенд, деер җирһнә. 
Хотна деед захарнь 
Холын хаалһ һарна, 
Зергләд бүүрлсн хотдудас 
Зегст балһс орцхана. 
Дендә өвк эцкм 
Даңгин ухандм орна. 
Дууч-биич Тууташ, 
Дурта эгчм сангдна. 
Дорҗ Дольган хойрм 
Дуту наслҗ өңгрлә, 
Дөрвн цагин селгәнд 
Дотрасм һардган уурла … 
Дендә өвк эцкиннь 
Дуунднь саатулгдҗ өсләв. 
Булһда ээҗиннь уургинь 
Бийдән шиңгәҗ көкләв. 
Эцкәсн баһдан өнчрәд 
Ээҗиннь асрмҗд үлдләв, 
Ардан һурвн дүүтә 
Ахан дахҗ өсләв. 
Эн хамг цугтан 
Эңкр төрскм болла … 
Ээҗ, баав гиҗ 
Эклҗ энд келгдлә. 
Тууташ эгчдән түшҗ, 
Тумтр-тамтр ишкләв, 
Хаврин нарнд ээврлҗ, 
Хальмг келндән орлав. 
Өссн, боссн һазрм - 
Өргн, ут тег, 
Өңг, үр-амрган Эндәс олҗ авлав. 
Орс селәнә школднь 
Орс кел даслав, 
Ээҗиннь келнлә әдлднь 
Эңкрлҗ түүнд дурллав. 
" Җаңһрин " бөлгүд соңсхла, 
Җивр урһсн болна, 
Илья Муромцин тускиг 
Итклтә эгчм келлә. 
Хоңһр Илья хойр 
Хәрин олн дәәснәс 
Хәәртә нутган харсч 
Ханьцсн болҗ медгдлә … 
Әәмг, нутгасн һарад, 
Әәдрхн балһснд ирләв. 
Әәдрхн нанд тиигхд 
Әрәсә болҗ медгдлә. 
Медрлм улм немгдәд, 
Медсм олн болв. 
Бүкл Әрәсә сәәхрәд, 
Бийимм ээҗ болв … 
Нутг, әәмг болһнас 
Нүүһәд, нүгшәд ирцхәв, 
Хальмг багшин сурһульд 
Ханмҗта седкләрн орцхав. 
Баһ цагин сәәхн, 
Байрта җирһлән мед, 
Багшин сурһульд йовсан 
Бичә мартхар сед. 
Һазр, делкән бәәдлиг 
Гарант багшас даслав. 
Хальмг Базрт, Әәдрхнд 
Ханҗ, кезәдчн саннав. 
Мана цугин хөвәр 
Манҗин Нимгрлә харһлав. 
Бийим Нимгр көтлснд - 
Бичәчин хаалһд орлав. 
Манҗин Нимгр, Танд, 
Мана зүркнә ханлт … 
Шинәс һарсн бичәчнрт 
Шилтсн шин хаалһ … 
Дурта орн-нутгм, 
Дууч Пушкин бичәчм, 
Сарул хаалһар намаг 
Советин йосн көтллә … 
Аакун алдршсн нернь - 
Алтн нарншң мандлла. 
Әрәсә нутгин төләд 
Әмән хәәрлшго болла. 
Хөрдгч баатр җилмүдт 
Хәәртә Ленинә тускар, 
Халун, хурц үгиг 
Харти Кануковас соңслав. 
Күүнә тангт күрч, 
Коммуна парть дахлав. 
Комсомолын бүлд өсч 
Коммунист болҗ һарлав. 
Зөргтә зүркнәннь зааврар 
Зүткҗ уралан йовлав. 
" Зөрәд мед " гиҗ 
Зүркнәсн селвг авлав. 
Зуһудсн кү үзхлә, 
Зүркм шарклҗ зована. 
Ховч, худлчнь харһхла, 
Хоолдм хот торна. 
Итклән барсинь үзхлә, 
Икәр му саннав. 
Шарвадад ирсн күүнәс 
Шамдҗ хол зулнав. 
Санан-седкл, зүркн, 
Сүл әмсхл күртлән, 
Эңкр парть, чамдан 
Эврән өгч бәәнәв … 
Хальмгин хәәртә үрн 
Хартин тускар дуулнав. 
Эн бичсн тууҗан 
Эңкр партьдан нерәднәв. 
Баһчуд, мини шүлгм 
Байр өскҗ җиңнтхә. 
Көгшднь кезәчн цагт 
Күүкдәрн умшулҗ чиңнтхә. 
НЕГДГЧ ДУН 
Соньн тууҗан санҗ, 
Сөөни зүүдндән үзҗ, 
Кех кергән ухалҗ, 
Күн болһнд келҗ. 
Харти Кануковиг санҗ, 
Хәәртә ду дуулый, 
Алтн нарнд күргҗ, 
Ачта неринь магтый. 
Хадта һолын белчрт, 
" Хар толһан " ташуд, 
Көврлән һолын экнд, 
Кевтүл яста бүлд, 
Орс, хальмг семрү 
Онц Зундун күүтрт, 
Хаһрха ишкә герт 
Харти көвүн төрҗ … 
Кезәнә, урд цагт 
" Кевтүл " , " Делдң " , " Бухс " - 
Ах-дү һурвн 
Ардас Салур ирцхәҗ. 
Мөрн цергин зовлңнь 
Му үүлтә болад, 
Бухс бүлән авад, 
Баһ Дөрвдүр орһҗ. 
Ах-дү хойрнь 
Ард үлдсн бәәҗ, 
Бузавин һазрас оньдин 
Бухсанкнд одцхадг сәнҗ … 
" Зунду " , " Богдин эргүл " 
" Зуңквин сүм-хурл " , 
Зуурк улснь цуһар 
" Зүнһаранкн " гицхәҗ. 
Төллх мал татг, 
Төрл-садн угатя … 
Хар цәәһин орчд 
Хамтхс чандг бәәҗ … 
Буудя, зовлһ, хатьнь 
Бүкл җилдән күрхш … 
Будана һуйран Хартинкн 
Богдин эргүләс һуульһлна. 
Зунднь зуслңд һарцхана, 
Зуурм хот идгднә. 
Үвлднь үвлзң деерән 
Өөкәр шам шаталдна. 
Хойр үкрән орулдг 
Хаша уга бәәҗ. 
Һахан кичг, туһлан 
Гертән орулдг сәнҗ … 
Һазр, теңгр бүркәд, 
Һалв салькн көдлнә. 
Малын өвс киискәд, 
Малас булаҗ нискнә. 
Шуурһн экрәд шуурна, 
Шуд терзиг хучна. 
Үүд түлкәд ишкрәд, 
Өрк теврәд оркрна. 
Өлсклң чон кевтә 
Өөрхнд ууляд одна, 
Зәрмдән сумн кевтә 
Зүрк өвдкәһәд гииннә. 
Бадин бүл - бичкдүднь 
Бешин өөр бөгдилднә. 
Бүкл нутгин әмтн 
Бөгчисн болҗ медгднә. 
Хаврин тәрә тәрлһнлә 
Харти цар тууна. 
Зуна туршар кеер 
Зундун мал хәрүлнә. 
Намрин серүн орхла, 
Нутгин сурһульд орна. 
Һурвн-дөрвн хонгтан Һосн угаһар сууна. 
Билгтә бичкн Харти 
Баһчуд дундан йилһрнә. 
Сурһулин багшнрин заасинь 
Сурдгин сәәнәр сурна. 
Зәрмдән аглһ һазрт 
Зерлг аң аңнна. 
Тоодг " мөстсн " цаглань 
Тууһад авад ирнә. 
Тавн мөртә улсла 
Тиигҗ йовад харһна. 
Нәәмн аҗрһ адуна 
Нертә адучнь болна. 
Адучнр кеер хошурн 
Арһдад Хартиг орулна. 
Тоодгудынь алад чанад, 
Тавг дүүргәд һарһна. 
Асхн болад, харңһурад, 
Адучнр зул өрглднә. 
Махан цадтлан идәд, 
Маань зәрмнь умшна … 
Бавуцг гидг адучнь 
Бадин Хартитә күүнднә. 
Сурһулян яһҗ сурчахинь 
Сурн суудг болна … 
Һанздан тәмк нерәд, 
Һал Бавуцг хәәнә. 
Зүткҗ босад һанздан 
Зулас һал орулна … 
Хартин хойр нүднь 
Хурцдсн болад одна. 
Энд, тендән хәләһәд, 
Эн бәәдл өврнә. 
Теңгр намаг цоктха, 
Тиигҗ тәмк татсиг 
Көвүн Харти, көөрк, 
Кезә үзсн болхв? 
Бавуцг тәмк татсиг 
Баавдан ирәд келнә. 
Худл келҗәнәч гиһәд, 
Хартиг эцкнь шоодна. 
Хурлд йовсн дүүһән 
Хөөннь гертән ирхлә, 
Харти тосч авад 
Хурласн хәр гинә: 
" Хурлд бәәдгән хайҗ, 
Хар көдлмшт орлц. 
Хотна мал хәрүлҗ 
Хот-хоолан оллц … " 
* * * 
Харти сурһульдан түргн 
Хурц билгтә болна. 
Хотна өвгдүд цуглрад, 
Хартиг дөңнхмн гилднә. 
Олна дундас мөңг 
Олҗ цуглулх болна. 
Хойр сардан хураһад, 
Хартиг Чапрак орулна. 
Хальмгин олна мөңгәр 
Хойр җилдән сурна. 
Сурһулин багш болад, 
Станч талан ирнә. 
Соньн-соньн төрмүд 
Сурһульд бәәхдән соңсла. 
Кесг олн төрмүдәр 
Кануков ухаһан туңһала. 
Байна, одмна үрдүд 
Бәәнәв гисәрн бәәлднә. 
Яду улсин үрдүд 
Ясндан күрч хатна … 
Шуурха, хөңглдг һоста, 
Шалврнь - арвн халаста. 
Селвдг киилг уга, 
Салврха хар бүшмүдтә … 
Баячудын күүкд дунд 
Бадин Харти зовла. 
Ода сурһулясн ирчкәд, 
Олна дундан багшлна. 
Баячудын үрдүд цааран 
Балһсд орлдад һарна. 
Бадин яду Харти " Богдин эргүлән " эргнә. 
Хаана хату цагт 
Хальмг багшиг даҗрна. 
Хальмг келн-бичгиг 
Хальмгудт заадгинь уурулна. 
ХОЙРДГЧ ДУН 
Манцин һолын көвәд 
Малар бәәсн хальмгудур 
Намрин серүнлә Харти 
Нег дәкҗ ирнә. 
Хол мөргн деер 
Хөр һар өрк 
Хотлад бүүрлсн бәәҗ. 
Харти негәрнь орна … 
Өлсч йовсн Хартид 
Өдмгин үнр соңсгдв. 
Хойр-һурвн күн 
Хот идҗәснь үзгдв. 
Холас йовсн көвүг 
Хотар әмтн тоов. 
Кен-янынь сурлдад, 
Кануковта цуһар күүндв … 
Эзнә мөр хәрүлдгән 
Эндк хальмгуд келв. 
Альдаран хәләдг болвчн 
Адучнр болҗ һарцхав … 
Цасн цаһан гер 
Цугаснь йилһрҗ үзгдв. 
Герин һазань әмтн 
Геглзәд, торлзад бәәв. 
Хартин ирсн герәс 
Хальмгуд һаза һарлдв. 
Цаһан герүр цугтан 
Цүврәд, цүврәд одцхав. 
Холын, өрин хотнас 
Хальмгуд икәр цуглрв. 
Сарин сарул асхн 
Соньн нәр болв … 
" Пиитрәс ирсн Позднеев 
Поповинд гиичлҗ бәәдгҗ … 
Хойр орс хоорндан 
Хальмгар күүндҗ суудгҗ " 
Эн зәңг хальмгудар 
Эрвлзҗ түргәр тарв. 
Хальмг тууль соңсхар 
Хурлдан ик болв … 
Хойр-һурвн зуухд 
Хөөнә мах чанлдв … 
Мөрнә әрвңтә хавсиг 
Манакс бас буслһлдв … 
Үнтә гиичнрт махиг 
Үй-үйәрнь чанв. 
Өндр сүүртә тавгудт 
Өөктәһинь тәвҗ гиичлүлдв. 
Поповин хальмг герт 
Позднеевлә сәәнәр таньлдхар 
Харти хальмг көвүдтә 
Хамдан орад ирв … 
Буурл үстә өвгн 
Барана өмн сууна … 
Хаҗудан бәәсн Поповта 
Хальмгар төр күүнднә … 
Һольшг сәәхн асхн. 
Һаза сар хотлна. 
Цаһан мод көөлдҗ, 
Цуг баһчуд наадна. 
Номта хойр орс 
Нутгин әмт гиичлүлдв … 
Хальмгудар тууль келүлҗ, 
Хоюрн бичҗ авцхав. 
Сөөни өрәл өөрдхлә 
Сар улм сарулдв. 
Салан, һолын уснд 
Сәәхрҗ толянь гилвкв. 
Зәрмдән хулсн дунд 
Зерлг нуһсн чашкурдна. 
Заарг шовун чочад, 
Зарһ бәрсн болна. 
" Чи-чи бишч, 
Чи-чи бишч " , - гиһәд, 
Эс таньдг шовун 
Эңсәд холд хәәкрнә … 
Гүн, аҗрһин инцхәлһн 
Гермүд болһнд соңсгдна. 
Хая-хая нохас 
Хотна захар хуцлдна. 
Тууль бичлһн төгсв. 
Тавгта махнь байсв. 
Хойр гиич һазаран 
Хальмгудта күүндхәр һарв … 
Тиим төвшүн сөөд 
Теегин аһар кииллдв, 
Тайган түшәд Позднеев 
Теегин сөөг һәәхв … 
Позднеев хальмгудт: 
" Иим сәәхн теегтән 
Иньг " Җаңһран " магттн. 
Кезәңк Баатр тууҗан 
Кезәдчн бичә марттн … 
Хальмг келнә чимгнь 
Хоңһриг кеерүлҗ чаддмн … 
Эс таньдг күүгчн 
Эвтән орулҗ авдмн … " 
Попов профессорт: 
" Хальмг адучнр дунд 
Хар угаһар өсләв, 
Хальмгудт дуртан учрар 
Хальмг кел даслав … 
Зун үлү тууль 
Зуслңгар йовҗ бичләв. 
Орс келнд орчулад, 
Олнд медүлхәр седләв … 
Эн күслән күцәҗ 
Эңкр хальмгтан туслнав. 
Итксн сулдхврнь хальмгудт 
Ирхл гиҗ иткнәв. 
Зүркнә цоклт мет 
Тодрха, 
Чимгтә сәәхн " Җаңһрин " 
Тууҗстн, 
Зөгин бал мет, 
Әмтәхн, 
Чимгнә толһа мет, 
Шимтәхн … 
Һал цәклсн мет, 
Герлтә, 
Һазр усн мет, 
Өргн, өндр, элвг … 
Иим эрдмтә хальмг 
Ирх цагтан җирһх … 
Олн келн-әмтнд 
Омгта " Җаңһран " күргх … " 
Поповин келсн үгд 
Позднеев икәр байрлв. 
Хальмгудын зүркнь бульглад, 
" Ханҗанавидн, ханҗанавидн " гилдв … 
Эңкр ээҗ-теегин 
Элкнь урссн болв. 
Әрүн цаһан седклән 
Әрәсә келснь медгдв … 
Харти хойр орст: 
" Алдр орс нутгин 
Арһта гисн номтнрт 
Хальмгин халун зүркнәс 
Ханлт тандан өргий. 
Эрүл-менд йовтн. 
Эрдм тана делгртхә … 
Эк-орндан туурҗ 
Эңкр үрдүднь болтн. 
Даҗрлһн зовлң хойрт 
Даңдан шаргдсн хальмгт 
Хәәртә үгитн соңсхла, 
Халун цусн буслв … 
Бидн өнчн бишвидн, 
Баатр орс ахтавидн, 
Хамдан негдҗ авад, 
Хаалһан цеврлҗ авхвидн " 
Харти - сурһулин багш 
Хойр орста теврлдв. 
Дурлсн орсмудын нүднд 
Дольглсн нульмсн үзгдв. 
/ Дуулхин, биилхмч боллдад. 
Домбр авад цоклдв. 
Хотн дундас " Хәдрис " 
Холд, төгәлңд соңсгдв … 
Сар теңгр деерәс 
Соньн нәәрт байрлв, 
Оддуд нүдән чирмлдәд, 
Одый гиһәд гүүлдв. 
Хойр гиич хантлан 
Хальмгин нәәриг һәәхв. 
Дуулсн дууна зәрминь 
Дегтрт бичҗ авцхав … 
Җирһл хәәсн болҗ, 
Җивртә дун җиңннә, 
Төрл-садан сансн 
Тоһруна дун доңһдна. 
Сар нарнла дүңцүлҗ, 
Сәәхн иньгүдән магтна. 
Зүүднәннь тәәлврән келҗ, 
Зәрмнь зовлңган мартна. 
Дор, деер һарч, 
Домбрин айс дольгалв. 
Гүңгр-гүңгр гиҗ 
Гейүрсн дун соңсгдв: 
- Теегин түргн салькн болад, 
Терзәрчнь орад ирсүв. 
Сөөни өрәлин зүүдн болад, 
Санандчн оньдин орсув. 
Очн мет деегүр өсрәд, 
Өркәр гертчнь орсув. 
Өмнчн ирәд, чөклҗ сууһад. 
Өвдгичн теврәд үмссүв. 
- Теңгс талас Үүлн архаву, 
Теңгин һолас салькн серҗңнвү, 
Тенсн тоһруна дун өнчрвү, 
Туһл мөөрәд, экән хәәвү, 
Кишг нанд элвгәр өгсн 
Киштә чамаһан оньдин саннав … 
* * * 
Хотнд өр цәәтл 
Хальмгуд нәәрләд авв … 
Харти хойр номтта 
Ханҗ цадтлан күүндв … 
Сар, герлнь буурад, 
Суух талан темцв … 
Холын баран үзгдәд, 
Хоңһр нарн шаһав … 
Нарнла урлдсн кевтә 
Нариг угтад өмнәснь, 
Харти хальмг багш 
Хотнас һарад йовв … 
Хотна улс цугтан 
Хойр орста хамдан 
Кесгтән һаран дайллдад, 
Кануково йөрәһәд зогслдв. 
ҺУРВДГЧ ДУН 
Мөргн деер һарчкхлаг 
Манцин һол дүңгәв. 
Буурл будн һолас 
Бичкн-бичкнәр тольрв. 
Хөрәд-һучадар нуһсд 
Хулсн дундас бослдв. 
Хунын дун холас 
Хәәртә иньгән дуудв … 
Хальмг, орс хотдудар 
Харти дамҗн һарна. 
Зуур тергн харһхла, 
Зәрмднь амрҗ сууна. 
Холас йовсн Харти 
Хотар орад ирнә, 
Күн өврм юм 
Кануков Харти үзнә … 
Хо шарһ үкр 
Хашан үүднд уята. 
Хойр хальмг үкрим 
Хәрү өгтн гилднә. 
Орс байна хашад 
Овалчксн буудяд орад, 
Охтр шарһ үкр 
Овалата буудяһинь тараҗ … 
Буудян эзн үкриг 
Бәрәд уйчксн бәәнә. 
Буудян ял некәд, 
Бадм өвгиг зована. 
Орс кел эс меддгтән 
Омгта нег көвү дахулҗ, 
Орс келиг зуг тернь 
Орминь меддг бәәҗ. 
Һар-көләрн сарвлзад, 
Һанцхн үкрән некв. 
Бадм цуцрҗ зогсад, 
Баахн келмрчән түкрв. 
Келмрчнь үкс гиһәд, 
Күүтрин байнд келҗәнә: 
" Он, он гаварит, 
Охтр шар үкр гаварит, 
Тәәл, тәәл гаварит, 
Тәвәд көөчк гаварит, 
Тәвн мөңг гаварит, 
Танд өгнәв гаварит … " 
Келмрчин келнь ээдрв, 
Көлсн маңнаһаснь һооҗв … 
Күүтрин байн Хартиг 
Келҗ өгич гив. 
Хойр хальмгиг харсч 
Харти цәс келв: 
" Шарһ охтр үкрчнь 
Шаҗна үкр болдгҗ. 
Ялынь идсн күүнә 
Яснь хумхарх юмнҗ, 
Арһ бәәдг болхла, 
Адһҗ үкринь тәвич … " 
Байна гергнь хаҗуһас 
Бурад, буслад одв: 
" Ял авхмн биш, 
Яһлав, дарунь тәв " 
Хойр хальмг үкрән 
Хурдар тууһад әрлв. 
Харти хөөн-хөөннь 
Хальмгин зовлң санв … 
Зүнһара әәмгүрн 
Зүткәд өөрдәд ирнә. 
Бокшранкн талас хаалһд 
Будңтрҗ тоосн цоонглна. 
Холын хара хәләһәд, 
Харти шинҗләд зогсв. 
Дегц зергднь зүүсн 
Дөрвн шарһ үзгдв. 
Туула чиктә 
Туулн хойр шарһнь 
Тачанкин тулур болҗ, 
Тал дунднь хатрна. 
Теднә хойр талнь 
Теглг нурһта шарһс 
Толһаһан хаҗудан һаңхулҗ 
Тоодг күзүһәрн геглзнә … 
Арвн зурһан турунас 
Арднь тоосн бутрна. 
Җолачин һарнь унтрад, 
Җолаһан сулдхҗ бәрнә. 
Буурл сахлта, цоохр 
Бор Манҗин лам, 
Тачанкин ардк ширәднь 
Талваҗ суудг болна. 
Хурл талакшан тергн 
Хурдн гүүдләр одв. 
Харти ардаснь хәләҗ 
Хорнь буслҗ келв: 
" Күрәһәсн салҗ һархларн 
Күвклзәд тачанкар гүүлгнә. 
Кеер хальмгуд төгәлхләрн 
Күрн мет меңгшнә … 
Көгшн улсла күүндхләрн 
Килсн, китсн болна, 
Күүкд-берәд үзхләрн 
Күзүһән суңһҗ дүүлнә. 
Мөңгнь баһрсн цагт 
мана әәмгүд төгәлнә. 
Зүнһара хальмгудын 
Зүркинь шимхәр йовна … " 
Эркн очр хойрарн 
Эн әмтиг әдслнә. 
Чирә сәәхнь үзгдхлә, 
Чон мет шилтнә. 
Харти хальмгуд дундагшан 
Хутхлдад орад одв. 
Шаҗна толһачин өмн 
Шаальг шарҗңнсиг үзв … 
Ламин сөөвң хаҗуднь 
Лааңк-улан түңгрцгт 
Тавад-арвад цаасдыг 
Таг дүрсинь үзв … 
Харти дотран ухалв: 
" Харчудын " хар цусиг 
Хәәрлт угаһар шимҗ 
Хамаран хәләҗ җирһнәч? 
Тер хоорнднь манҗрмуд 
Туг бәрсн гүүлдв. 
Мөрн урлдх, мөрдиг 
Магтх болҗ һарцхав. 
Һурвн шарһ аҗрһиг 
Һурвн манҗ көтлв … 
Ширән өмн ирәд, 
Шарһс деер мордв … 
Халхнь улаҗ минчисн 
Хар-улан манҗ 
Оркмҗан ораҗ ээмдәд, 
Олнур хәләҗ магтв. 
" Мини унсн шарһ 
Магтлһн уга хурдн … 
Нутгин тавн урлданас 
Нер авч һарсн. 
Бурхн-багшин евәләр 
Бум адунд төрсн,
 Станичн нәәмн агтд 
Сәәхн төлән тарасн … 
Дөрвн көлнь булг, 
Довтлх дутман дегдлдг, 
Аң, аратын ардас 
Алдл уга дахдг … 
Хаалһ хол гиҗ 
Хатрхар седдг уга, 
Ацан күнд гиҗ 
Амрлт хәәдг уга. 
Бумбин Арнзл зеердтә 
Бәәрән булалдҗ чадм 
Бухад цегләд оддг 
Баатр шарһ мөрн … " 
Генткн әмтн үүмлдәд, 
Гелң-хувргудла хутхлдв … 
Хойрдгч шарһ деернь 
Харти мордчкад келв: 
" Хоҗһр толһата гелңгүд, 
Ховдган кезә хайнат, 
" Харчудын " цус уудган 
Хайнт угавт, түҗгрмүд? 
Әмит меклснтн болх! 
Әәл һарһдган хайтн! 
Хурлан эргәд, зүүләд 
Хов цацдган ууртн! 
Хальмгт туслхар седхлә, 
Хар хувц өмстн. 
Гер-бүл цуглулҗ, 
Гесән тежәдтиг дастн! 
Хальмгудыг мекләд йовдгтн 
Хорн болҗ бүслтхә! 
Цоохр чирәтә ламан 
Цомгин дор дартн " 
Үрглҗ суусн лам 
Үнн үгд шаргдв … 
Ширәһәсн хольврн дөшәд, 
Шалд гедргән унв. 
Я-а, ю-у боллдад, 
Ях гиҗ чишклдәд, 
Шалвр уга шажнакн 
Шал усн көлрлдв. 
Әмтнә үүмән дундас 
Әмән авч һархар, 
Харти хурдн мөрәр 
Хурлас һарад довтлв. 
Алдрад оольсн кевтәһәр 
Адуна тарһн аҗрһ, 
Хараһан өгл уга, 
Хаалһар җиинәд одв … 
ДӨРВДГЧ ДУН 
" Богдин эргүлд " күрәд 
Булцгин хот орад, 
Мөрән селҗ унад 
Манцин экнүр хатрулв … 
Тер хаалһасн хаҗиһәд, 
Тустан Көврлә һатлад, 
Бембдәңкнә станч темцәд, 
Бадин Харти довтлв … 
Әәмгин хара авчкад, 
Әмсхл авч амрв, 
Хальмг хазгудын дун 
Хартин уханд орв: 
" Түргн күрң һалзнан 
Теңгин һолас усллав. 
Таңсг Орс нутган 
Түргин дәәнәс харслав … 
Азов теңгсин көвәднь 
Айна аюлднь орлав, 
Ард үлдсн ааван 
Асхн, өрүнднь санлав. 
Хар теңгсин көвәднь 
Халта дәәнднь орлав, 
Хәәрлҗ өсксн ээҗиһән 
Хамгин түрүнднь санлав, 
Киитн теңгсин көвәднь 
Күчр дәәнднь орлав. 
Келсн күүкн-иньгән 
Күүнә һазртнь санлав. 
Сөрглдәд ирсн дәәснләнь 
Сөөни дуусн бәрлдләв, 
Эңкр ээҗ-теегән 
Эн һазртнь санлав " 
Салын теегин сө 
Сүүдрән нигтәр тусхана. 
Бүрүл тасрад ирхлә, 
Бембдәңкнә әәмгт күрнә … 
Һолын телтр бәәсн 
Герин һаза одна. 
Гиҗгтә күүкн һарад, 
" Гиич " тосч авна. 
Харти мөрнәсн бууһад, 
Хальмг күүкнүр өөрдв. 
Өлзәт күүкн Хартид 
Өөлсн-һундсан келв: 
" Нүдндм үзгдҗ ирхшч, 
Намаг мартҗ болһув … 
Зуслңгар һарснас авн 
Зуни туршар күләвв … 
Холын хара харвҗ, 
Хойр нүдм ширгв, 
Ода ирсичн тосч, 
Омгта зүркм бульглв … 
Зовлң җирһл хойр 
Зөрц зергләд йовна. 
Өшән ө хойр 
Өөрм эргәд бәәнә … 
Хәрин һазрт намаг 
Хәрд өгхмн биш … 
Энд әәмг дотран 
Эвинь олхмн гицхәнә … 
Чамд гиһәд түңгрцг 
Чимәд хатхад суунав. 
Зүркн нүдтә билцг 
Зүүдн болһндан үзнәв … " 
Иигҗ келсн үгдән 
Ичәд күүкн эмәв. 
Дурна күчн дииләд, 
Дала үг келчкв … 
Өлзәт күүкиг байрлҗ 
Өрчдән Харти шахв … 
Дурта седклән медүләд, 
Духуцад күүкн шуукрв. 
Дүүвр баһ наста 
Дүрклсн зүрктә Харти, 
Дурта эңкрән таалҗ, 
Дуран цәәлһҗ келв: 
" Гертән бәәдгм беркдв, 
Гермүд төгәлҗ хонгдв … 
Санан-седклин тускарн 
Саглх кергтә болв … 
Нанас өшә некдгнь 
Нутгт баһ биш … 
Эңкр иньг чамлаһан 
Эрт негдхәр седләв … 
Гүңгр-гүңгр гиҗ 
Герин өнцгт зогслдв. 
Хүрм угаһар ханьцулхар 
Хойр амрг үгцв … 
Хөрн негнә сар 
Харңһу сөөг герлткв. 
Үүлн заагар шурһҗ, 
Үрглсн бәәдл һарв. 
Өр цәәһәд ирхлә, 
Өлзәт хувцан белдв, 
Хойр мөртә күн 
Хотнас хурдлулад һарв … 
Зундун күүтрин берәчүд 
Зөвәр зәңгләд гүүлдв: 
" Харти хәрин күүк 
Хулхалад авч гилдв … " 
Бембдәңкнә станчар болхла, 
Басл зәңг тарв: 
" Порсункин Улана күүкнь, 
Пө, хулхалгдҗ гив … " 
Көвүнә һазринкн буруһан 
Күүкнәд одҗ сурлдв … 
Хойр әәмг хоорндан 
Худнр болҗ төрлшв … 
Гер-гертән орлцҗ, 
Геснә теҗәлән хувацҗ. 
Нег-негән дөңнҗ, 
Нутг-әәмгтән туслҗ. 
Халх халуһинь зөрҗ, 
Халдх дәәсинь сөрҗ, 
Зудас малан харсч, 
Зовлңгас бийән зәәлүлҗ, 
Болд мет бат, 
Булмг мет әмтәхн, 
Төрл-садн болхар 
Тедн күүндвр кецхәв … 
Бади өвгн байрлҗ 
Берән буульҗ сууна. 
Бөрвтә әркәсн кеһәд, 
Бийнь дуулҗ ууна. 
Баһчуд орад ирцхәв, 
Байр кехм боллдв. 
Би, домбрин әнь 
Будан мет буслв 
Наач, шогч көвүд 
Наадн, дууһан дууллдна. 
Бумбрҗан бериг магтсн 
Бүдүн дун соңсгдна. 
" Терзин өмнән шалькута 
Бумбрҗан, 
Терзәр ордг нәәҗтә 
Бумбрҗан … 
Хуцад ирдг нохата 
Бумбрҗан, 
Хурсинь өгч арһлдг 
Бумбрҗан … " 
Шогта дун селгдв, 
Шинҗтә дун дуулгдв, 
Зүркнә зөвүр дахҗ 
Зовлңган келсн болв: 
" Бор геринтн богшурһань 
Богдиһән эргҗ меңннә, 
Болх бишинь санхла, 
Боогдҗ зүркн бульглна. 
Алта гидг һазртнь 
Арнзлиһән белдҗ ядлальв. 
Арнзлиһән белдҗ ядвчн 
Авһиһән даххар седләльв … " 
Бади өвгн баһчудт 
Байрлҗ зүркнь ханв … 
Буулһҗ авсн бердән 
Болв йөрәл тәвв: 
" Өлзәтә цаһан хаалһар, 
Өлзәт күүкм, йович, 
Өлсх, өнчрх зовлңла 
Оньдинд бичә харһич! 
Хальмг келн-әмтндән 
Харан-баран болыч. 
Харти, мини көвүнд, 
Хәәмнь, түшгнь болыч! 
Деед олн бурхдтан 
Зуран өгч зальврий. 
Ном-шаҗна йосар 
Насни туршар җирһий! 
Хальмг күүкд улс 
Хол кезәнәс авн 
Хәәсн-тулһан эргҗ 
Хөөрмг, аадмгта йовсмн … 
Зүн бийән эргвчн 
Зелән утар татыч, 
Күүкд-шуухдан өскҗ 
Көгшдән күндлҗ йович! " 
Бадин тәвсн йөрәлиг 
Би кесгтән санув … 
Хальмг күүкд күүнә 
Холын хаалһинь үзүв. 
ТАВДГЧ ДУН 
Саамнь ирсн өдрмүд 
Сар-сарар җилилднә, 
Тедниг дахҗ җилмүд 
Тууҗин хаалһар җирилднә … 
Кедү үйин туршарт, 
Көөрк, хальмг ядутнр, 
Кецү хуучна цагт 
Күүнд зовагдсн болхв? 
Кануков энүнә тускар 
Кесгтән ухаһан туңһав. 
Бийләһән бийнь күүндҗ 
Басл чееҗәрн зовв … 
Яснь, көлнь хуһрсн, 
Яхлсн-зовсн әмтн 
Япона дәәнәс гертән 
Ямаран олар ирцхәв. 
Хаана йосиг муулдгнь 
Хальмг дунд элвҗв. 
Хааг ширәһәснь хольвлхар 
Хальмгуд дунд күүндлдв. 
" Пиитрт хан һалзурҗ, 
Пиитрин көдлмшчнриг халһулҗ, 
Эзн цаһан хан 
Эврән бийән андрулҗ … " 
Иим нег зәңг 
Иткл алңтрулҗ ирв … 
Теңгә хальмг әәмгүдәр 
Төгәлң эргәд тарв … 
* * * 
Ноолдан хурцдсн цагг 
Нутг-әәмг болһнар 
Хааг хольвлхмн гиҗ 
Харти нуувчинәр төгәлв … 
Асхн болһн эргҗ, 
Арвн һурвн 
гермүдәр 
Илднь һарһҗ келҗ …
Хальмгин тууҗд негдгч 
Хальмг багшнрин хург 
Хол Төркмүдә әәмгт 
Хаврар нег цуглулв. 
Хальмг келән харсадий, 
Хальмг шаҗан некәдий, 
Хальмг багшнр хоорндан 
Хара бишәр күүндлдв. 
Арвн нәәмн багш 
Асхни туршар күүндлдв. 
Харти үг шүүлцәд, 
Хойр-һурв келчкв. 
Кануков: 
" Хальмгин сән залус 
Хамдан цуглрсн болхла … 
Өңгрсн цагтан өөлҗ 
Өмнк ирхән иткҗ … 
Хальмг келән, бичгән 
Харсч, хальмгтан делгрүлҗ 
Орсин ядутнрла негдҗ 
Орсин хааг хольвлҗ, 
Нойдуд, зәәсңгүд баячудыг 
Нутг болһнас көөҗ, 
Нутгин, җирһлин, байрин 
Нариг өөдән мандлулҗ … 
Зовлң иктә хальмган 
Зудын аюлас гетлгҗ, 
Кишгтә Бумбин җирһлдән 
Күрхин төлә ноолдый! " 
Хартин келсн үгнь 
Халу өргәд ирв. 
Хальмг багшнрин зәрмснь 
Хартиг лавта иткв … 
Ән гиҗ дасгсн 
Әәмгүдин зәрм багшнрт 
Кануковин келсн үгмүднь 
Күдр болҗ медгдв … 
Дурго седклтәсин негнәннь 
Дотрнь хорн буслв … 
Хартин келсиг хәрүцәд, 
Хорта үгән келв: 
Уланов: 
" Бичә дегд дегдлтн, 
Бийиннь әмән харстн, 
Ноолдан угаһар чигн 
Нутгтан туслҗ болхмн … 
Цагин селгә хәәҗ, 
Цаһан хаана өмнәс 
Цаас өргхмн биш … 
Цаарандан, залус, тоолтн. 
Буусн шин бүүрән 
Баран уга бәрдви? 
Байн, нойн угаһар 
Бәәдл-җирһл бәәдви? 
Зах уга девлтә, 
Ора уга махлата, 
Зәрлг уга йоста 
Орн-нутг бәәдви? 
Халадг нарн угаһар 
Хама һазр әмдрсмб, 
Хаана йосн угаһар 
Хама нутг җирһсмб? 
Дөрвдә нутг хәләлтн, 
Дәәвлә Данзн нойта … 
Торһд нутг үзлтн, 
Түмнә нойн толһата, 
Арвн һурвн зуундан 
Арһта негән олый, 
Би, Бумбля Бадм, 
Бузавиг толһалҗ чадшгой? 
Үлгүр тер мет 
Үндсәрнь төриг шинҗлхмн … 
Цаг сольгдад одвзго, 
Цаһан хааһан батлхмн … 
Хол Пиитр балһснас 
Хальмг талан ирләв … 
Хаана ширә гидгтн 
Хад мет бат! " 
Хартин уурнь күрәд, 
Халхнь улаҗ чингдв. 
Хальмг багшнр хоорндан 
Хәләлдҗ Хартиг күләлдв … 
Кануков: 
" Худл! Худл келҗәнәч! 
Хурмш чирәдән нааҗ, 
Худл әмтнд тараҗ 
Хор цацҗ йовнач! 
Хаана йоснд зуһудҗ 
Хальмг әмтән хулдҗ, 
Ааһ хотын төләд 
Аһин һар долаҗ, 
Хаср нохань болҗ, 
Хаана ширә хәрүлҗ, 
Чикәрчнь чичәд оркхла, 
Чирәһән тосч өгч, 
Дөрв көлдҗ мөлкәд, 
" Дипломд " күрхәр йовнач! " 
Харти дегд уурлчкад, 
Хунуд авад босв … 
Бумбля Бадмиг хамрарнь 
Босад цокхар седв … 
Хальмг багшнр үүмлдәд, 
Хартиг бәрәд зогсав … 
Харти хахад, ханяв, 
Хооласнь цусн һарв … 
Бумбля Бадм генткн 
Бултад һазаран гүүв, 
Хоолан киитн усар 
Харти Кануков зәәлв … 
Бадмиг герт орулхиг 
Багшнрас зөвшәр сурв. 
Тиигәд кезәнә доладгчд 
Темцлин җисәнтә ниицән, 
" Хальмг таңһчин туг " 
Хальмг дунд төрлә. 
Көдлх, күцәх төринь 
Кануков бичҗ темдгллә. 
Пиитрин хаанла ноолдх 
Программ болҗ медгдлә … 
Хальмг келән дасх, 
Хальмг зокалан бичх, 
Хальмгин эрдм өскх, 
Хальмгин сурһуль өөдлүлх … 
Орсин хааг хольвлҗ, 
Орн-нутган сулдхх … 
Орс, хальмг цугтан 
Оньдин ниитә болх … 
" Заясн " хуучна хальмгин 
Зая-Пандитин бичгиг, 
Баһчудт түрүн дасхҗ 
Бичлһнә чинринь ясх … 
Орс букварь һарһҗ 
Олар күүкдт тархах, 
Хуучн хальмг бичгиг 
Хөөннь орсар сольх. 
Политикин дегтриг олар 
Пиитр балһснас авхулх … 
Хурцдсн классин ноолданд 
Хальмгудыг олар орулх. 
Шаҗн, хувргин, ламин 
Шальшгта йовдлынь шоглх … 
Гелңгүдин мекәс әмтиг 
Гетлгҗ, салһҗ авх. 
Күчр, күнд цагт 
Кануковин толһалсн ниицән 
" Хальмг таңһчин туг " 
Хальмгтан нарнь болла. 
ЗУРҺАДГЧ ДУН 
Хальмг әәмгүд дунд 
Хартин нерн келгдв. 
Нуувчин ниицәнә тускар 
Нутг болһнар күүндлдв. 
Сурһулин багшнр болһнар 
Соньн дегтрмүд ирлдв. 
Хурлын мәәдр, гегәнлә 
Хургин шиидвр тархагдв. 
Хотн-хоша һазрар, 
Холын әәмг болһнар, 
" Хальмг тугин " тускар 
Хальмгуд төр күүндлдв. 
* * * 
Харти гертән бәәдгнь 
Ховр болад бәәв. 
Өлзәт һанцарн үлдәд, 
Өөлн һунддг болв. 
Күләнә гидг зовлңгиг 
Күн болһн үзх. 
Хаһцна гидг зөвүриг 
Хәәртә иньг медх. 
Хаврин аһар каңкнна, 
Хамр, амар орна, 
Өлзәт гериннь өнцгт 
Өрвәд дуулад бәәнә: 
" Өнчн хурһн өл хәәһәд, 
Өөрхнд мәәләд йовну? 
Хөөт эк хот хармнад, 
Хуучта күүк көенү? 
Хулсн дунд ханян геечкәд, 
Хун шовун гейүрнү? 
Теңгә хазг хәрин һазрт 
Төрскән санад дуулну? 
Эн хамг чееҗд орхнь 
Элкн минь урсна, 
Халта цагт иньг болсн 
Харти хәәмнь сангдна. 
Харти минь, хәрү эргәд, 
Хәрәд ирдг болхнчн … 
Өлзәт күүкнә өрчин зовлң, 
Өөлсн айс соңсхнчн! " 
* * * 
Хартин " Богдин эргүлд " 
Хойр хотна баһчуд 
Хойр әңгрҗ авчкад, 
Хоорндан ноолддг билә. 
Өмнк хотна көвүдлә 
Өшә икәр неклдҗ, 
Булңгин хотна баһчуд 
Булхаца икәр һарһлдна. 
Зуг Хартин Өлзәтин 
Зүркнә зөвүринь медҗ. 
Эрин ичр икдҗ 
Ээлтсн болҗ медгднә. 
Хартин нернә нилчд 
Хотн негдсн болв. 
Хотна кевүд, күүкд 
Хоорндан ээлтәнь медгдв. 
Сарин сарул асхн 
Салькн серҗңнҗ үләнә, 
Уудьмҗин утхинь келсн 
Уршгта дун соңсгдна: 
" Участк гидг һазрнь 
Уудьмҗта болчкад уняртна … " 
" Дууч, биич чамаһан яахв? 
Дон һазрин закаһинь яахв? " 
" Буурха тагтарнь 
Бун дөшләльв. 
Бурһуда хотнднь 
Бултн күрләльв … " 
Хальң әмтнә күүндвр 
Хая-хая соңсгдна. 
Хәрин әәмгәс гиичнр 
Хотнд ирсәр келгднә. 
Гармулин айс зәрмдән 
Гейүрсн әәһән һарһна. 
Соңсгдад уга дун, 
Соньн тууҗ кевшнә: 
" Бәрҗ морддг делго 
Батхн үргәдт сүлго, 
Хар кер мөртә, 
Хальр хар күүктә … 
Хаки-хаки Куматук, 
Хамр уга Җиватук, 
Хамхрха хар тергтә 
" Халцха байн " Куматук … " 
" Шаҗн ламин зергәс 
Шалвр дарунь өмстн, 
Шалвһр үстә гергиг 
Ширә деерән суулһтн … 
Хальмг мекләд йовдган 
Хайҗ эрт ууртн. 
Эркн оркмҗ хойран 
Элмтин һолд чивәтн … " 
Арвн тавна сар 
Асхн сә хойриг 
Алтн шар цолвцгарн 
Әдл кеҗ герлткв … 
Сала-салтр һолмудар 
Саарл будн хонглв. 
Цаһан мод көөлдҗ, 
Цецн күүкд наадв … 
Олн зүсн дун, 
Олн баһчудын җирһл, 
Өлзәтин санан-седклин 
Әр җөөлдүлҗ бәәхш. 
Өлзәт өмнкән санҗ, 
Өөлҗ, хөвдән һундву? 
Зүркнә зөвүрнь икдҗ, 
Зуурдын үклән күләвү? 
Күүнә зовлң гидгтн 
Күләсн таласнь ирхш … 
Генткн чочан цокад, 
Герүрн орад ирнә … 
Сар суух кемд, 
Сө чилх алднд, 
Ә-чимән угад 
Әмтн унтсн цагт, 
Нохас хуцхан уурад, 
Нутг амрсн үйд, 
Өлзәт үүдән секәд, 
Өрвәд гертән орна. 
Эрг-дүрг нөөрснә, 
Экрәд, нөөртән шугшна … 
Хартинь алгдсн болна, 
Хар чееҗинь дарна … 
Түлкәд тергнәс буулһад, 
Теегт хайчксн болна. 
Туһлмуднь экән көкчксн, 
Тарг дарлһ тасрна … 
Өршәңгү седклтә ээҗнь 
Өлзәтдән ирсн болна … 
Көл-һарнь күләтә, 
Көшсн болҗ медгднә … 
Шулм эмгн ирәд, 
Шүдинь суһлсн болна, 
Му ду һарад, 
Мәәлсн болҗ соңсгдна. 
Тулң хар мус, 
Көк һалзн чон 
Толһа деернь тавшна. 
Көләснь авад чирнә … 
Көл-һаран сарвалзад, 
Күүкн өсрәд босна. 
Көөрк Өлзәт чичрнә. 
Көлсн чирәһәснь асхрна … 
Үзсн зүүднь Өлзәтәс 
Үргәд зулад әрлв. 
Терзин өмнәһүр торлзад, 
Тергн ирәд зогсв … 
Харти тергнәс бууһад, 
Хашаһур мишг орулв. 
Тергнь көндрсн болв, 
Төгәннь әнь тасрв … 
Өлзәт гүүҗ һарад, 
Өрчдән Хартиһән шахв … 
Хәәртә иньгән Харти 
Хәәрлн бәәҗ үмсв. 
* * * 
Нарнла урлдсн кевтәһәр 
Негҗх улс ирв, 
Хартин шавр гериг 
Хомнад бүсләд авв. 
Зурһан мөртә күн 
Зеләс мөрдән уйв, 
Һаза зәрмнь үлдәд, Герт зәрмнь орв 
" Негҗх " , " бәрх " гисн 
Наказн одмна цаасиг 
Хар улан урядньг 
Хартин бийднь умшулв. 
Ушаков-полковник, одмна 
Утх-учрта цаасинь
 Салын округас ирсинь 
Санҗ Харти тоолв … 
Мөртә әмт үзчкәд, 
Манакс цуһар үүмлдв. 
Хартин төрл-саднь, 
Хотна улс цуглрлдв … 
Һаза бәәсн хазгуд 
Һартан бууһан авв. 
Гергн, залу кенигчн 
Герт орулшго болв. 
Хусм модна өңг 
Хартин чирәһәс һарв. 
Өлзәт өрин зүүдән 
Өмнән үзсн болв … 
Авдр-бара бутхчад, 
Альднь болвчн хайв, 
Ор-деринь уудлад, 
Ор-бодго болһв. 
Хәәнә, хәәнә хазгуд - 
Хәәсн дегтрмүд олдхш, 
Бутхучна, бутхучна хазгуд - 
Бурушах цаасн харһхш … 
Хартин хаҗуд негән 
Харул кеҗ үлдәһәд, 
Хаша-хаалһинь негҗхәр 
Хазгуд һазаран һарцхав … 
Хашад кевтсн мишгиг 
Хазгуд олад авцхав. 
Хурц утхар ирәд, 
Хойра кеһәд хайцхав. 
Дегтрмүд мишг дотрас 
Дегц асхрад һарв. 
Хәәсән олсн хазгуд 
Хәләҗ дегтрмүд өврв … 
Олн, соньн нертә 
Омгта, зөргтә үгтә, 
Тууҗ-түүкин дегтрмүд 
Тоолгдад, тәвгдәд бәәв … 
" Хальмг танһчин тугин " 
Хазн, тонь бәргдв. 
Мана хальмг багшнрин 
Мөринь мөрдх боллдв … 
Харти зөрг-арһарн 
Хальмг багшнран харсв. 
Олдсн дегтрмүдиг Харти 
Олна биш гив … 
" Кенчн күүнд дегтрмүд 
Кезәнчнь өгсн угав … 
Эврән умшхин төләд 
Эврәннь мөңгәр авлав … 
Хальмг багшнр негдәд, 
" Хальмг тугт " , орцхала … 
Хальмг кел дасхар 
Хальмг багшнр негдцхәлә. 
Октябрин арвн доланд 
Өгсн Манифестин зөвшәрәр, 
Эн дегтрмүд һарсмн, 
Эн багшнр негдсмн … " 
Негҗүл һардсн Бунин - 
Нутг-әәмгин мөшкәч. 
Хартин келсн үгинь 
Хамцулад цааснд буулһв. 
Салын округин одмнта 
Сән биш төләдән, 
Мөшкәч Бунин багшнриг 
Мөлтрҗ һардгар кечкв. 
Округин одмн Ушаков 
Отг-нутгтан алдршхар, 
Шин багшнрин тускар 
Шууга татхар седв. 
Орден, лентс, шаңлт 
Орс хаанас авхар, 
" Бүкл керг " кехәр, 
Бунинд негҗүл даалһла. 
Ушаков одмниг Бунин 
Үзх дурго төләдән 
" Шуугата керг " санснднь 
Шунҗ өгсн уга. 
Мөшклтин цаасинь умшад, 
Маңсиҗ Ушаков уурлв. 
Бүкл өдрин туршарт 
Буниниг Ушаков керлдв … 
" Чикнчн дүлә болад, 
Чикәр эс соңсҗч … 
Нүднчн сохр болад, 
Нульмснд даргдҗ. 
Даалһвр сәәнәр күцәхд 
Дотадын нүдн бәәдмн, 
Сәәнд үзгдхәр бәәхлә, 
Седклән тәвәд хәәдмн … 
Бунин! Би чамаг 
Буруһин йосар бурушхнав - 
Харти Кануковин ардас 
Хар герт дүрнәв! " 
Бунин өмнәснь сөрәд, 
Базһлдх бәәдлтә босв … 
Ушаков одмнд цәәлһәд, 
Уханднь орулн келв: 
" Суулһтн, суулһҗ үзтн, 
Суулһҗ чаддмн бишт! 
Салын округар дүүргәд, 
Соньн зәңг тархахв! 
Нидн, һал тәәлһнлә, 
Нег аҗрһ адуһар 
Авлһ авсан мартвчи? 
Актнь нанд бәәнә … 
Зундун күүтрәр дамҗулад, 
Зун хө туулһлач … 
Терчн цуһар авлһ, 
Тер хамган тоол! " 
Ушаков Бунинә келснд 
Уурнь невчк " тәвгдәд " , 
" Хоюрн керлдхмн биш, 
Хань болхмн " , - гиҗәнә. 
Чапракт, округин түүрмд 
Чаңһ бәрәнд Харти, 
Кесг сарин туршарт 
Күләтә гишң бәәв. 
Хартин хәәртә нөкдмүд - 
Хотна хойр орс, 
" Хартин " керглә " әдлднь 
Хар герт орулгдв. 
Ард үлдсн багшнрас 
Алексей Саврушев бәргдв. 
Наадк кесг багшнрнь 
Нууһад цаасан дарцхав … 
ДОЛАДГЧ ДУН 
Шин олн зәңгс 
Шовунас хурдар нислднә: 
" Саврушев хәрҗ ирҗ, 
Сарас Харти ирхмн … " 
" Хальмг кел хаасндан 
Харалһҗ гинә одмн … " 
" Сал округин одмнтн 
Сольгдн гиҗ бәәдгҗ … " 
Ушаков одмн Хартиг 
Ухаһинь сөрхәр седнә. 
Түүрмәс һарһад тәвхләрн 
Түүнд иигҗ келнә: 
" Хаана йосн чамаг 
Хәәчлә харһулхар седв … 
Хәәрлсн учр деерәс, 
Харти, чамаг сулдхҗанав … 
Нутгтан хәрәд бәәхләрн 
Нуувчин көдлмш келц … 
Хальмгуд дунд политикүд 
Хама йовхинь зәңгл … 
Би чамд сарар 
Бичкн җалвчн өгсв. 
Бунин, кенлә сәәнинь 
Бас нанд зәңглҗә … " 
Хартин толһан үснь 
Хагдад өөдән сөрсәв, 
Уурнь күрәд одмниг 
Утхар шаахан хәәв … 
" Һәргтә йовдл, Харти, 
Һарһхар бичә сед … " 
Ууран Харти дарад. 
Ут хаалһан санв … 
Хальмг олн-әмтән 
Харти дотран санв. 
" Неҗәд кү алсар 
Нутг амршго болв. 
Зуг зовлң-зөвүр 
Зузадж әмт зовах … 
Күчр мөшклһн, гетлһнлә 
Күн болһн харһх … " 
Харти одмна үгиг, 
Хәрү сөргн цокв, 
Нуулһн угаһар, илднь, 
Нүдинь цәәлһн келв: 
" Худл-хов цандгиг 
Хальмгуд чаддмн биш!.. 
Тана өгчәх даалһвриг 
Тамд дүрвчн кешгов … 
Җалв өгнәв гисндтн 
Җилв күрч бәәхш. 
Кедү та зовавчн 
Кануков Харти әәхш … 
Әмт гетҗ дассн 
Әмән та арһлтн … 
Танд зарц болхар 
Төрүц санҗ бәәхшв … " 
Одмна нәәллһн чилв, 
Одмн өсрәд босв, 
Хәрүлчктн гиһәд, хаҗудан 
Харулын әмтндән келв … 
Харти Чапракин уульнцар 
Хол-холар алхв … 
Көврлән һолын экнд 
Күүкн-иньгтән күрв 
Урдк, өмнкән тоолад, 
Ушаков одмн зогсв … 
Тоһру алдчкув гиһәд, 
Толһаһан мааҗад бәәв … 
Уурнь одмна күрнә … 
Урл, өргнь унҗна … 
Хойр нүднәннь хурнясн, 
Халхин махнь чичрнә. 
Күзүнь бахнин дүрстә, 
Көлмүднь шааврин бәәдлтә. 
Гес-гүзәһәрн тертәсн, 
Гергн күүнә янзта. 
Тайгарн һазр чичнә, 
Талтр-тултр ишкнә. 
Туулн бухин толһата, 
Төөрсн текин нүдтә … 
- Нилов! - гиһәд генткн 
Нилх дууһар хәәкрв, 
Оһтр үстә офицер 
Одмна өмн зогсв … 
- Хальмгуд дунд үүмә 
Харти Кануков татвзго … 
Нарна Манҗ келмрчд 
Нуувчар гетлһ даалһчк … 
Багшин көдлмш Хартид 
Бичә дәкҗ даалһтн. 
Олна үүлд ордгинь 
Олн җилд ууратн … 
Гесән теҗәдгинь таслчкхла, 
Гелдглзәд күрч ирх … 
Талдан әәмгүд орхднь 
Төрүц зөвшәрхмн биш … 
Саак дегтрмүдинь хәәҗ, 
Сард нег негҗхмн …
Саг бәәхин төләд 
Салын округан цеврлхмн … 
* * * 
Тавдгч-доладгч җилмүд 
Тоолвр зөвәр гүүдүлв. 
Орс нутгин көдлмшчнрин 
Олна дамшлтнь өсв … 
Зөрсән күцәх зүткләрн 
Зөрг иктә ноолдандан 
Бүкл делкән көдлмшчнрт 
Баатр һардачнь болв … 
Алдр Ленинә нерн 
Алтн делкәд туурв, 
Келн-әмтнә көдлмшчнриг 
Коммуна парть көтлв … 
Цагин бәәдл хүврҗ, 
Цус асхлһн өөрдлә, 
Баячуд хоорндан базһлдад, 
Бүкл делкә үүмүллә … 
Германин-Австрин дәәнд 
Гермүд болһнас мордлдв … 
Гиҗгтә күүкд, гергд, 
Гейүрҗ нульмсан асхлдв. 
Дәәнә түүмр асад 
Делкә эзләд авчкв. 
Сар-җилмүд һатллдад, 
Сай әмтн үклдв … 
Олн-олн партьс 
Омг-зөргән геев. 
Баячудын нутган харслдад, 
Буру хаалһд орцхав … 
Һанцхн большевикүдин парть, 
Һанцхн алдр Ленин, 
Көдлмшчнриг чик хаалһарнь 
Көтлҗ, зөргтә ноолдв … 
Баячудын дәәг сөргҗ, 
Баячудын өмнәс ноолдҗ, 
Хан, байныг хольвлх 
Халта темцл икдв … 
Дәәни даҗгас, цуснас 
Делкәг хаһцулх кергтә. 
Баатр ик ноолдаг 
Большевикүд һардх зөвтә … 
* * * 
Харти Кануковиг одмн 
Хазгин цергүр көөв. 
Хойрдгч Теңгә полкд 
Харти хазгар церглв … 
Күүнә һазрт күргәд, 
Кануковиг машин буулһв. 
Җид, үлдин сурһулиг 
Җилдән дасад оркв … 
Германин фронтд тусна … 
Гемин күнднь ирнә … 
Сән эмчд үзүлхлә - 
Садв гем гинә … 
Хур-боран, бальчг, 
Халунд - киитн усн, 
Окопд оньдин кевтлһнд 
Оошкин гем икднә. 
Тиигсн бийнь Харти 
Теңгә хазгуд дунд, 
" Окопин үнн " газетиг 
Оньдин болһн төгәнә. 
Кануков тер цагтан, 
Кирсанта кесг харһна, 
Тундутовла керлдсинь медәд, 
Тег орулҗ орһулна … 
Гемин күчн икдв, 
Гертнь хәрүлхәр шиидцхәв … 
Харти хальмгуд дундан 
Хааг му келв … 
Хаана ширә дәәвләд, 
Хольврх талан өөрдлә. 
Орс орна көдлмшчнр 
Омгтаһар ноолда келә. 
Хааг хольвлхин төләд, 
Хальмг теегәр бас, 
Халун хурц ноолдаг 
Харти Кануков толһалла … 
Тиигхд Пиитр балһсн 
Түмн сайиг көдлглә … 
Эн балһсна көдлмшчнр 
Элдв ноолда экллә … 
* * * 
Хааг хольвлсна дарунь, 
Харти Кануков толһалҗ, 
Хальмг дунд шинәс 
Хальмгин ниицә һарһла … 
Хальмг әәмг болһнар 
Харти Кануков төгәлв … 
Хаана зургуд цуглулад 
Хотн дунд шатав … 
Хальмг келәр хургудт 
Харти үг келҗәв. 
Йосн шин тогтсн, 
Яһҗ бәәхинь цәәлһв. 
Зүнһаранкн хургтан 
Зүркн-үнн седкләрн 
Хартиг делегат шиидәд, 
Хотл Пиитрүр илгәв. 
Хол Пиитр балһснд 
Харти хазгудын хургт 
Хальмгин кел, тууҗиг 
Харсч үг келлцв … 
Балһсн бүклдән бүсләтә, 
Баячуд дәәһән кеһәтә … 
Диилҗ негндән Һартлан 
Дәәлдхәр баячуд седәтә … 
Харти әәмгән темцәд, 
Хәрү һарад йовна. 
Хальмгуд дундан ирәд, 
Хама йовсан келнә. 
Зүнһаранкн шинәс 
Зүткәд хурган келдәд, 
Хазгин хотл Кермнүр 
Харти Канукован йовулна … 
- Од Кермн балһснд, 
Ол үзәд ир … 
Юн-күн болҗахинь 
йосн кевәр мед!.. 
Чи, мана багшч, 
Чи, сәәнәр медхч, 
Хазг нутг яһҗахинь, 
Хальмг яхинь соңсхч … 
Көгшн улс чамаһан 
Күн гиҗ иткнә, 
Үнн үгиг манд, 
Үндсинь цәәлһҗ өгич!.. 
НӘӘМДГЧ ДУН 
Бумбля Бадм Кермнд 
Большевиклә ноолдхмн гинә. 
Теңгә, Кубаня хазгуд 
Тундутовта негдхмн боллдна … 
Харти Кануков шинҗлҗ, 
Хальмгин тууҗан санна. 
Хотн-хоша улснь, 
Хол теегнь үзгднә … 
Бадмин келсн үгнь 
Баячудыг татлһн болҗана, 
Бидн түүнлә зөвшәршговидн, 
Большевикүдиг дахх зөвтәвидн: 
Кермнә уульнцар сө 
Кануков һарад йовна, 
Төмр хаалһин станцд 
Товарняк вагонд орна … 
Теңгә кесг хазгуд 
Тәмкин утанд үзгднә. 
Тедн дунд хальмгуд 
Тег темцснь харһна … 
Буута, зертә-зевтәһән 
Барваншга залус бәәнә. 
Көвәрлән станц талакшан 
Кануков теднтә йовна. 
- Хаана, хуучна церг 
Хольврад тарад унҗана. 
Үүмсн Әрәсән нутг, 
Үннчн хамав?.. - гилднә. 
Төмр хаалһин машин 
Торлзад гүүһәд йовна. 
Баһ цагин дууһан 
Бахмҗта кевәр дууллдна: 
- Барваншгин хотна күүкд 
дундаснь 
Биич Киштәднь зүркән өгләв. 
Бүкл йиртмҗин байр-күсләснь 
Бичкн иньгән давулҗ санлав … 
Зүркн нүдтә мөңгн билцгән 
Зүүх болһндан чамаһан саннав. 
Киштән чансн зандн цәнь 
Көркхн Эрдньднь ундн болна. 
Өнчн күүкнә авһ Цеднь 
Өлг-эдәс Киштәг хулдла. 
Хольҗад һарсн иньг чамаһан 
Хуҗртин күүтртнь күргҗ күцләльв … 
Зәрмнь күүкдән санад, 
Зүркнь, ухань зәңгдәрнә. 
Бичкн күүкдиннь дууг 
Бүдүн айсар дууллдна: 
- Шовун, шовун дуулыч, 
Шулун сансан келич! 
Шовун, шовун нисич, 
Шар нарнд күрич! 
Нарнас нег од 
Нанд авад ирич! 
Өвлин киитн цагт 
Өрк деерм тәвич! 
Зууран модн савд 
Зөгин бал цуглулыч! 
Эмәлиннь арднь һанзһлад, 
Эврән авад ирич! 
Тоһрун хун хойриг 
Тергнд зүүһәд өгич! 
Барваншга хотн дундаһур 
Байр кеһәд гүүлгич? 
Энчн зүүдн биш … 
Эврәмм седклин санан, 
Эрдмтә шовун болхла, 
Энүг күцәҗ чадхч!.. 
Олн зүсн ухан 
Орад Хартиг зована, 
Отг-әәмгә залуснь 
Онцрҗ уханднь сангдна … 
Чик йовх хаалһдан 
Чиглҗ орхла болх … 
Хаҗһр замар хальтрхла, 
Хальмг дәкәд зовх. 
Сансинь медсн кевтәһәр 
Саарл сахлта хазг, 
Кануковд селвсн янзтаһар 
Келн суудг болна: 
" Өмн бичә һар … 
Өөркәсн бичә хоцр … 
Өрвәд дундур алднар 
Өтрлл уга ишкхмн … " 
Хазгин келсн үгәс 
Харти үргәд одв … 
Хавг хорта үгән 
Хальмгт келдгән уурв … 
Тер хоорнд поезд 
Торговая станцд ирв. 
Теңгә хазгуд буулдад, 
Төрл-садан темцлдв … 
Хальмгуд әәмгән орлдв. 
Харти Көврләд күрв. 
Хальмг, орс - цугтан 
Хольгдад, үүмәд бәәв … 
Телтрәс Ленин ирсн, 
Теңгәр зәңг тарв … 
Орн-нутгтан хаалһинь 
Олҗ зааснь соңсгдв … 
Ноолдана хойрдгч девсңдән 
Нутг орснь медгдв. 
" Апрель сарин тезисмүд " 
Алдр хаалһ заав … 
Теңгә хальмгудын хургт, 
Таңһчиннь төр күүндхәр, 
Чапрак балһснд цуглрв, 
Чидл-арһан шинҗлв … 
Хург хойр әңгрәд, 
Хургин төр хурцдв, 
Баячуд, бурхн-шаҗнахн, 
Большевиклә ноолдхар бослдв … 
Хург деер Харти Хойр-Һурв босв … 
Угатьнрин төр харсч 
Үнн үгәр ноолдв … 
һазрин сән хамгинь 
һартан орулад авчксн, 
Әәмгин байн хамгнь 
Әмнәннь арһ хәәлднә … 
Тәрә тәрх һазран, 
Талогин өвснә хадлһан, 
Олн аҗрһ адудан 
Олад өгхәр седҗәхш … 
Хотн, әәмг болһнар 
Хойр әңгрлһн икдв. 
Хоорндин булалдлһта ноолдан 
Хурц хаалһдан орв … 
* * * 
Әңгиннь даалһврар Харти 
Әәдрхнә хальмгудт күрнә. 
Хальмг Таңһч бүрдәхәр 
Хальмгуд цуглрхмн боллдна. 
Баһ Дөрвдә хальмгуд 
" Бунт " дундан һарһад, 
Тундутовин һазр булаһад, 
Тәрә тәрснь соңсгдна. 
Хошуда олн ядутнр, 
Хурц шалһ, ценгән, 
Хадур, күрзән авлдад, 
Хошуда Түмнүр орлдна … 
Буудя тәрдг һазринь 
Булаҗ бийдән авцхана. 
Өвснә хадлһинь, белчринь, 
Өнчән кеҗ хувалдна. 
Әәдрхнә көдлмшчнрин Совет 
Әәмгин ядутнрт туслна. 
Хошуд, Баһ-Цоохрар 
Хоорндин ноолдан буслна. 
Һазр-ус үзәд, 
Һарад ирсн Хартид 
Хальмг келн-әмтн 
Ханьцхла зокхнь медгднә … 
* * * 
Гертән күрәд ирхлә, 
Герин зовлң икдв … 
Халун зунар царцад, 
Хәәртә иньгнь өңгрв … 
Хартин хәәрн байриг 
Хар һазр теврв … 
Герәсн билцг, сиикснь 
Гер дотр зеврв … 
Хадсн өвснә үнрт 
Хальң болтлан диинрәд, 
Хурдн нислһтә харада 
Хаалһниг тосдг цагт … 
Теңгр һазрин ниилдвр, 
Теегт, тедүкнд үзгднә. 
Тәрә тәрлһнә цолвң 
Тенд-энд гилвкнә. 
Тәрәнә хадлһн өөрдсиг 
Тер цолвң угтна. 
Өрин сәәхн цолвңгин 
Өрәснь болҗ медгднә. 
Көврлән эрг деер 
Кануков Харти сууна. 
Күүкн-иньгән угаляд, 
Күрәд ирвзго гинә. 
- Баһ цагин байримм 
Булгнь эс билчи? 
Түрү-зүдү цагт 
Түшмлм эс билчи? 
Халта догшн өдримм 
Харул эс билчи? 
Харңһу сөөни үйд 
Ханьм эс билчи? 
Тоолвр кеһәд суухла, 
Туслмҗм эс билчи? 
Олн дундын сүүрд 
Омгм эс билчи? 
Олн дундын бәәдл 
Онцдан болхдан өөрдв. 
Олмһа сәәхн келәрн 
Орлцсн болхнь яһнач? 
Зуурдын үкл чамаг 
Зулһад авад одвш … 
Зүүдн болсн иньгм, 
Зүркни зөвүр икдвш! … 
ЙИСДГЧ ДУН 
- Баячудын засгин һазриг 
Бидн иткхмн биш! … 
Керенскин келсн үгиг 
Кергтән авхмн биш … 
Баячудын зөөр харсад, 
Бидн дәәлдхмн биш!.. 
Борманджинов ламд мөргәд, 
Бидн бәәхмн биш … 
Орс нутгт дән 
Оньдинд кергтә биш … 
Өдмг, хот, хувцн 
Өлссн улст кергтә. 
Дәкн-дәкн маниг 
Дәәнд көөхәр седцхәнә. 
Хальмгуд, орсмуд, ахнр! 
Хаалһан чикднь олтн! 
Кезәңк йос татдг 
Керенскин улсиг көөхмн. 
Угатьнр эврәннь һарарн 
Үнн йосан тогтахмн!.. 
Хартин эн келсид 
Хәәкрлдән гүдҗ одв … 
Хальмгин, орсин баячуд 
Хартиг цокхмн боллдв … 
Хутхчсн зөгин үршң, 
Хург үүмҗ одв … 
Көврлән орсмуд, хальмгуд 
Кануковиг харсад бослдв … 
Хартитә хойр хазг 
Хаб-шүүрлдәд ноолдв … 
Деернь кесгнь ирлдәд, 
Дөрвн мөчинь күлв … 
Ноолдан улм түдв, 
Нутг буслсн болв … 
Хартиг күчн деерәс 
Хазгуд авад һарв … 
Чапракин түүрмд дүрсн 
Чочлтта зәңг ирв … 
Хөөннь соңса бәәтл, 
Фронтур көөснь медгдв … 
Брусиловин һарһсн закаһар 
Багш-хазгудыг цуглулв … 
Кермнә кадетин сурһульд 
Кануков бас тусв. 
Зурһан сарин туршарт 
Зер-зевиг даслдв … 
Церг яһҗ Һардхиг 
Цецн кевәр заацхав … 
Зөрлцәд ирх дәәснлә 
Зөрн чавчлдхиг дасхна … 
Харңһу сөөһин үйд 
Хортнур мордхиг заана … 
Кануков эн сурһулян 
Кергтәһинь сәәнәр темдглв … 
Керенсктә ноолдх өөрдсинь 
Кирцҗ сәәнәр товчлв … 
Минь эн цагт, 
Манурсн Теңгин аһуһар 
Баячудын йос хольвллһн 
Болвсрад ирсн билә … 
Олн дундын ноолдана 
Утх-чинрнь медгдлә. 
Олсн цергә медрлән 
Ухаһинь олҗ олзлла … 
" Лозунтст " гисн алдр 
Ленинә бичсн статьяг 
Харти хамгин түрүнд 
Хазгуд дунд умшв … 
Нүүрс һарһдг Һазрин 
Нүүрлгч көдлмшчнрин ноолдан 
Нахичевань-Ростов алднар 
Нарн болҗ мандлв … 
Бүклдән Тең буслв. 
Большевикүдиг дахдгнь элвҗв 
Харти зертә-зевтәһән 
Хальмг теегән темцв … 
Олхар йовсн хаалһнь 
Октябрин революц болв. 
Хотл Пиисрәс ирсн 
Холын зәңг делгрв … 
Күмн-әмтнә тууҗд, 
Күсл болсн революц, 
Күч-көлсчнрин Һарт 
Көөлдсн йосинь өгч … 
Теңгә одмн Каледин 
Теңгиг босххар седлә. 
Болв, түүндән күрлго 
Бийән хаҗ үклә … 
* * * 
Көврлән района хургт 
Күүтр болһнас цуглрна. 
Көврлән партизана отрядт 
Күүтр болһнас бичгднә. 
Орсмуд, хальмгуд - цуһарн 
Отрядын толһачан суңһла: 
- Кануков Харти! - гиҗ 
Командирән кеҗ шиидлә. 
Хаана хуучн генералмуд 
Хуучн йосан харсад, 
Теңгин аһу талагшан 
Тенд, эндәс цуглрла. 
* * * 
Хаврин хур һазриг 
Хаңһаҗ, ивтднь услв. 
Үвлин үлдл, шавхриг, 
Үндсәрнь уһаҗ, цеврлв. 
Хамг әмтә болһниг 
Хаврин нарн дуладхна. 
Тер мет, революц 
Төрскн деер мандлна … 
Букл делкә деер 
Байрин нарн һарла. 
Күмн-әмтнә тууҗ 
Коммунизмин хаалһд орла … 
Теңгр деер үүлн 
Тешкәтлән көөгтәд ирлә. 
Нарна күч буурулҗ, 
Нүднәс халхлхар седлә … 
Күч-көлсчнр цугтан 
Көтлврч Ленинән дахла. 
Шин йосан харсч 
Шунҗ ноолданд орла. 
Сал һолын теегәр 
Сөөднь унтхан уурцхав. 
Нег-негән хазгуд 
Неклдн йовҗ чавчлдлав … 
Тохадан цаһан кенчртә 
Теңгә хазгуд хатрлдна. 
Махладан улан тасмта 
Мана партизанмуд довтлдна 
Хойр әңгрҗ хувагдад, 
Хоорндан ноолда кев, 
Хәәр-бәәр угаһар 
Хальмгин теегәр дәәллдв … 
* * * 
Харитона күүтрин хаҗуд 
Хартин отряд бәрлдв. 
Цаһана мөрн цергтә 
Цәкүр-үлдәрн чавчлдв … 
" Ура! " гисн хәәкрлһн 
Утдан, өргндән күрҗңнв … 
Харти командир зөргәрн 
Хальмг дундасн йилһрв … 
Цаһачуд һарад зулхларн 
Цөөкн гермүд түүмрдв. 
Салькнас күчн икдхлә, 
Селән бүклдән шатв … 
Товин дун күрҗңннә. 
Түүмрин утан өткрнә, 
Һолын телтр пулемет 
Һолан тасртл хагшна. 
Тер дәәнд, зәрмдән, 
Таньдг күнчн харһна. 
Үлдин хурц ирәс 
Үклән олад кииснә … 
Шинин хаалһ керчҗ 
Шишлң бичә зогстха, 
Үклән хәәсн болхла, 
Үлдәс өшәһән автха … 
* * * 
Зер-зев баһдна, 
Зөвүр-зовлң икднә. 
Цаһачуд шахад ирхлә, 
Царицынтә негдх кергтә … 
Салын партизанмуд негдәд, 
Советин дивизь бүрдәгдлә. 
Дивизин мөрн полкинь 
Думенко, Буденный толһалла. 
Мөн мөрн цергт 
Мана Харти өслә. 
Царицына фронтд, балһснд, 
Цаһачудла дәәллдҗ күрлә. 
* * * 
Цаһачуд хальмгудт деерлкҗ, 
Цааран-нааран довтллдла. 
Әәмгәр бәәсн әмтн 
Әәһәд һарад зуллдла. 
Станч болһна захарнь 
Салькн теермс деңкәлднә. 
Өрәсн җиврәрн дәәвләд, 
Өдмг сурсн боллдна. 
Хуучн боодгуд тесрҗ, 
Худгин усн ширгҗ … 
Цувлдна җим хаалһснь 
Цугтан ноһанд даргдҗ … 
Нохас хуцдган уурад, 
Нутг төгәләд әрлҗ … 
Хая-хая хуцснь 
Харал болҗ соңсгдҗ. 
Цагин селгән болҗ, 
Цаһана йосн даргдҗ, 
Күч-көлсчнрин нарн 
Күч авч мандлҗ! 
Сарул, сарул гермүдт 
Сәәхн җирһл буслх … 
Советин нутгин әмтн 
Сәәхн иньгүд болх … 
Эн хамгиг үзж, 
Эн хамгиг медҗ, 
Хальмгин нериг харсч, 
Харти бас ноолдҗ … 
АРВДГЧ ДУН 
Отряд-отрядар ирлдҗ, 
Олн церг цуглрҗ. 
Мөртә-мөртәһән йилһҗ, 
Мөрн церг тогтаҗ … 
Дәәнә күчр даалһврнь 
Думенкон отрядт күртнә. 
Дүүвр наста залус 
Думенкон отрядт хатрна … 
Тедн дундан Буденный 
Тактикин медләр йилһрнә. 
Арнзл хурдн зеердтә 
Аакун нерн делгрнә … 
Медрлтә, орс келтә, 
Мергн чавчдг зөргтә, 
Харти Кануков дәәнд 
Хальмгин нер өөдлүлнә. 
Баатр Буденный нерн 
Бүкл Теңгәр шуугв … 
Мергн мектә дәәлдәнь 
Манцин аһуһар магтгдв … 
Мөрән унсн хамгнь 
Мөринь мөрдәд һарв. 
Теегин хальмгуд мордад, 
Теңгин һолур, темцв … 
Хуҗртин хотнар дамҗад, 
Хальмг отряд довтлв. 
Шалвурк Кирсан хойр 
Шалһ, күргтәһән ирцхәв … 
Хуучн хооран цухрҗ, 
Хаалһ һарһҗ өгтхә, 
Үклән хәәсн болхла, 
Үлдин ирлә харһтха!.. 
Цаһачуд хуучнан харсч 
Цагиг сольхар седцхәнә. 
Бәәсн чидлән һарһҗ, 
Буденнта дәәллдәд йовцхана … 
Төмр хаалһ көөлдәд 
Теңгә цаһачуд довтллдна. 
Тедниг хәрү сөргҗ 
Таңсг Буденный дәәллднә … 
* * * 
Ааку, Харти, Кирсан … 
Арһта, арһта залус … 
Асхн нарн орлһнла 
Аакун келсәр цуглрна … 
Кесг олн хальмгуд 
Күүндвр кеҗ сууцхана. 
Хальмгин зовлңгин тускар 
Халун төр күүндснә … 
- Үнн-цаһан седкләрн 
Үнн-һол зүркәрн, 
Шин йосан харсч 
Шунҗ ноолдх йоставидн … 
Цаһанд меклгдсн хальмгуд 
Цаатн олн бәәнә. 
Ээмднь ям зүүһәд, 
Эднә зәрминь меклнә … 
Харалын даҗгт өсгсн 
Хальмг олн ядутнрт 
Хан кергтә биш. 
Хуучнта ноолдх кергтә … 
Буденнын Мөрн цергт 
Большевик йосан харсч 
Таңһчарн мордхмн, - гиҗ 
Таньлмудтан Ааку келнә … 
- Хальмгин дунд цәәлһвр 
Хара бишәр кехмн. 
Цаһачуд дундагшан, нуувчар 
Цөөкн улс йовулхмн … 
Баячудт меклгдсн ахнран 
Бидн булаҗ авхмн … 
Халун, халун үгән 
Харти, Кирсан келлдв … 
Цаһачудла ноолдх дурн 
Цус халурхҗ буслв … 
Орс ахнрин дөңтәһәр 
Омг, зөрг немгдв … 
* * * 
Салын партизанмуд цугтан 
Салын һатллһнд тулгдв, 
Һатлһ булалдад цаһачуд … 
Һурвн хонгтан дәәллдв … 
Төмр хаалһин тагт 
Товин сумнд эвдрв. 
Төмр хаалһин вагонмуд 
Тулгдад, тулглад күрилдв … 
Тергн һатлдг тагтснь 
Тус-тустан тесрсн … 
Салын һол цергт 
Саадг-боодг болв … 
Өдртнь, өдрин туршарт 
Өвдгән дарлго дәәлдҗ, 
Сөөднь көшлт угаһар 
Салын тагтан яслдв … 
Гер-бүлән зөөсн 
Гергд, күүкд олддна. 
Церг дахсн нүүдл 
Цөөкн биш … зована … 
Дөчн миңһ күрсн 
Дубовкур нүүдл цуглрна, 
Согту, согту цаһачуд 
Сөөни туршар дәәллднә … 
Күмн-әмтн болһнла 
Көшх, өлсх харһна. 
Көлгн-адусн болһнас 
Көлнь цодҗ ярвглна. 
Үйнь шавтань олддна, 
Үксн-үгдрснь харһна. 
Көлсн-тоосн дегдлнә, 
Көөлдәд чавчлддгнь икднә … 
Асхн бүрүл тасрхла, 
Арвн пулеметн тачанкта, 
Илья күүтр булалдад, 
Икл дәәллдән боллдна … 
Цаһачудыг Ильян күүтрәс 
Цокад көөҗ һарһад, 
Төмр хаалһин тагтас 
Таслад хооран көөцхәнә … 
Тер хоорнднь тагтсиг 
Түмн әмтн келцв. 
Төмр хаалһин вагонмуд 
Тагт һатлад һарцхав. 
Тедниг дахҗ нүүдл 
Тагт һатлҗ зулв. 
Царицын ордг хаалһар 
Цааран һарад нүүлдв … 
Һатлад һарчкад, ардан, 
Һатлһан манахс теслв. 
Цаһачуд тактикән соляд, 
Цааранднь улм гүдв … 
Советин дивизиг дархар, 
Салынкнә нүүдлиг тарахар, 
Царицынд күрдгинь таслхар 
Цаһачуд күчән цуглулв … 
Теңгә цаһан хазгудта 
Тундутов нойн негдв … 
Мөрн цергин атакт 
Мөн бийнь орлцв … 
Хальмгтан хан болхар 
Хар сана зүүсн, 
Һалзу чон мет, 
Һазр шиңшн гүүсн. 
Телтрәс ирсн гергтә, 
Теңгә чаһр ундта, 
Дәәнд согту ордг 
Дәәвдә Данзн гицхәнә. 
Төмр хаалһ эвдҗ, 
Тагт-боодг теслҗ, 
Худг бөгләд дарҗ, 
Хазг цаһачуд ноолдв. 
Котельник, Җуург хоорнд 
Күчтә чавчлдан болҗ, 
Цаһачудын хойр полкиг 
Цугинь кевтнь чавчҗ … 
Залаһан таслҗ ууляд, 
Зәәдң мөр унсн, 
Толһа нүцкн зүүлсн, 
Тундутов нойн зулсн … 
Теңгә хальмг Ааку, 
Терүг дахсн Харти, 
Тундутов нойна цергиг 
Тараһад күүчәд оркв … 
Эн дәәнд Буденнын 
Элвг баатр тууҗнь 
Олн дундын келнд 
Ол дәкҗ туурв … 
Кел бәргдсн цаһачуд 
Көлд мөргәд киислдв. 
Цергтән автн гиҗ 
Цецн толһачнрин сурлдв. 
йилһәд, йилһәд зәрминь, 
Ирх цагинь цәәлһәд, 
Мөрн, селминь өгәд, 
Мөрн цергтән авцхав … 
Хәрнәв гисинь хәрүләд, 
Хотн, әәмгүрнь йовулв. 
Хазг хотн болһнар 
Халун үн келүлв. 
Эн үйин дәәнд 
Эскадрон, полк, бригадыг 
Алдр дәәч Ааку 
Атакт көтлдг болв. 
Дөрвдгч мөртә дивизиг 
Дүмбр Буденный һардв, 
Тер мөрн цергт 
Теегин хальмгуд орлцв. 
Зуна халун һаңдвчн, 
Зовлң икдсн болвчн, 
Сулдхврин төлә ноолдсн 
Советин церг магтгдв … 
Зовлң тиигхд ик билә, 
Зуурдын үкл олн билә … 
Зөөрән зүркндән бәрҗ, 
Зөргәрн дала һатлҗ … 
Мөңк Улан туган 
Мөрнә толһад делскҗ, 
Зөрлцәд ирсн дәәсиг 
Зөрг, омгинь дарҗ … 
Зерлг аңгуд болсн 
Зерглдәнь олн цаһачудыг 
Зер-зевәр биш - 
Зөргәрн дарҗ йовсн … 
Баатр мөрн церг 
Буденный һарт туурла. 
Тедн дунд алдршгсн 
Теегин үрдүд йовла. 
* * * 
Баһ Дөрвдә һазрур 
Буденнын церг өөрдлә. 
Тег тесч болшгоһар 
Тер үйд хагсла … 
Әәдрхн талвас салькн 
Әмтә болһниг өгрәлә. 
Худгин, һолын усн 
Хоосн болҗ ширглә … 
Нохан келн балдаҗ, 
Нульмсан һооҗулҗ эңкәдлә. 
Цах шовун цаңһҗ, 
Цандг хәәҗ чишклә … 
Малмуд мод долаҗ, 
Мөөрхин мууһар меөрлдлә, 
Темәд давс сурҗ 
Толһаһан гекҗ уульлдла. 
Гүн салаһар бултҗ, 
Һурвад-дөрвәдәр цувлдҗ, 
Гренадер цаһан церг 
Генткн дәврәд орв … 
Һар-һаран бәрлдәд, 
Гиҗг-гиҗгән шүүрлдәд, 
Гес-гүзәһән йүүллдәд, 
Һавшун цергүд цоклдв … 
Нарни тольд үлдс 
Нүдән чирмәд гилвкв. 
Утдан, өргндән, төгәлңдән 
" Ура! " һазриг чичрүлв … 
Нег агчмин зуур 
Ноолдана ашнь йилһрв. 
Цаһан цергин күчн 
Ца-цааһасн негдв … 
Белкүсцә бавһр сахлта 
Бүкл эскадрон үзгдв, 
Көгшн хазгуд согтунь 
Кануков Хартид медгдв … 
Хойр талан сөрглцәд, 
Харти чавчлдад одв … 
Хазгуд һалзурсн кевтәһәр, 
Хәәкрлдәд дәврәд бәәцхәв … 
Мөргн деерәс күриһәд, 
Мөртә церг аашна, 
Үлдән һарһад авчксн 
Үкс өкәчксн йовцхана. 
Харти аашх цергин 
Хараһинь авн таньчкв. 
Аакун хар занчнь 
Арднь делссн үзгдв … 
Улан тугиг үзчкәд, 
Улачуд аашхиг медчкәд, 
Цаһана церг шармгдад, 
Цүврәд-цүврәд зуллдв … 
Зулад һарсн цаһачудын 
Зуузаһинь ишкн көөлдәд, 
Бавһр-бавһр сахлтаһинь 
Буденнын церг чавчв … 
Сахлта тиим хазгиг 
Салһад Харти көөлдв. 
Күцәд өөрдәд ирхлә, 
Көлснь асхрснь үзгдв … 
Дәәнд мергн хазг 
Дәвәд довтлад йовна, 
Үлдән өргәд Харти 
Үкс чавчад оркна. 
Хазг эврәннь үлдәрн 
Хартин үлдиг тосв, 
Хойр үлдин ирәс 
Холын һал цәклв. 
Дәкн Харти үлдән 
Деернь дайлад оркв, 
Хазг үлд тосхлань 
Хәврһ-хавсарнь шаав … 
Кирд гиһәд үлд 
Киилг шуулн орв. 
Көгшн, сахлта хазг 
Кец шүүрәд хольврв … 
Хазгуд Җутово талагшан 
Харан уга зуллдв … 
Эздән геесн мөрднь 
Эмәлән унҗулад гүүлдв … 
* * * 
Үлдин ирәрн 
хаалһ һарһҗ, 
Үнн седкләрн 
уралан зөрҗ, 
балһсиг 
дәәллдәд давҗ, 
цергәс зәнг авч. 
Авһнр - Тингутан хоорнд 
Алдр цергүд негдҗ, 
Төмр хаалһас холакшан 
Теңгә цаһачудыг көөҗ … 
Хойр-һурвн сардан 
Холын хаалһ дүңгәлә. 
Аһш балһснд күрхәр 
Алдр отряд дәәллдлә. 
Кесг олн-әмтән 
Кеер отряд геелә. 
Дәәллдән дәәсән дархан 
Дүмбр отряд медлә. 
Салын олн партизанмуд 
Сармудын туршарт дәәллдҗ, 
Аһш балһснд күрч 
Арвдгч әәрмтә негдҗ … 
АРВН НЕГДГЧ ДУН 
Харти Аһш балһснд 
Хомутников Васильлә харһна. 
Аакута, Кирсанта хамдан 
Амн үгән авлцна. 
Мөрн цергт икәр 
Манахсиг орулхм гилднә. 
Йовһн церг чигн бас 
Йосн кевәр йовлцхмн. 
Тууҗин туршар гилтә 
Түрҗ-зүдсн хальмгт, 
Советин йоснас талдан 
Сән тустлнь уга. 
Кезәңк бәәдл санхла, 
Күүнә зүркн өвднә. 
Тууҗд тенсән тоолхла, 
Толһан үсн босна … 
Бирона харалта цагт 
Баһ улс зовагдҗ. 
Мөсн гер бәргдҗ, 
Мөст хүрм кегдҗ … 
Хүрмлә " хәрд " өгснь 
Хальмг күүкн бәәҗ. 
Мөсн герт " буулһгдҗ " 
Мөч-мөчәрн көлдҗ … 
Мана бичкн күүкдиг 
Малас сольдг билә, 
Нохан кичгүдәс зәрминь 
Нойн дольчкдг билә. 
Иҗл һолын көвәһәс 
Иҗл үүрәснь салһҗ, 
Төрл-саднаснь өнчрүлҗ, 
Тууҗ бәәсн гицхәнә … 
- Кедү үйин туршарт, 
Көөрк, хальмг ядутнр, 
Кецү хуучна цагт, 
Күүнд даҗргдсн болхв?.. 
Хальмгин сән залус 
Хамдан цуглрдг болцхав. 
Олна төр күүндҗ, 
Ол дакҗ үзлцв … 
Цагин селгән болҗ, 
Цасн, мөсн хәәлҗ. 
Хар үүлн сегәрҗ, 
Хур-боран гииҗ … 
Хаврин нарн мандлҗ, 
Хамг җивртн җирһҗ, 
Көл-һар җиигдҗ, 
Көшсн нурһн тинигдҗ … 
Күүкн тег нилхрҗ, 
Көк көнҗләр хучгдҗ. 
Бумбин бамб цецгүд 
Бум күрч җириҗ … 
Нүдн болһниг байсаҗ, 
Нигт үнрнь каңкнҗ, 
Оошк-элкәр урсч, 
Олн маниг хаңһаҗ … 
Үлгүр тер мет, 
Үнн нутгт делгрҗ, 
Орс көдлмшчнрин күчәр 
Октябрин хавр эклҗ. 
* * * 
Краснов цаһан хазгудын 
Күчн хамгинь негдүлҗ, 
Ардас аашсн Колчакта 
Аһшт ниилхәр седҗ. 
Баатр Буденный церг 
Бас-бас бәрлднә. 
Аһш балһсна харслтд 
Аакун нерн туурна. 
Зәрм өдртнь атакт 
Зурһа-дола орлцна. 
Сүртә, догшн хазгудла 
Сөрглдн йовҗ чавчлдна. 
Маңнадан одн төөлтә 
" Маруся " - хурдн кеегчнь 
Аһш эргндк теегәр 
Амрлт уга довтлна. 
Кануков Харти бас 
Красновин цергтә дәәллднә. 
Хомутника Васильтә хамдан 
Хальмг церг тогтана. 
Кирсан Санчр хойр 
Күлгин сәәнинь унцхала. 
Красновиг өмнәснь сөргҗ, 
Күчтә дәәнд орцхала. 
Манцин Кецин хальмгуд 
Мөрдән бас тохлдла. 
Баһ Дөрвдәхн Данзниг 
Бүслҗ авад цокцхала. 
Залусин чиирг хамгнь 
Зөргтә дәәнд орлцла. 
Советин йосан харсч, 
Сүртә кевәр ноолдла … 
* * * 
Баһ Дөрвд нутгар 
Бандан Татищев көтлнә. 
Гер-мал эвдҗ, 
Гергд, күүкдиг зована. 
Хурлд мөртәһән орад, 
Хурлын бурхд чавчна. 
Хотн болһнар дамҗад, 
Хот, хувц булана. 
Ноха хуцдган уурад, 
Нүкнд орад кевтнә. 
Күүкд наадхан мартад, 
Кеер хулсар бултлдна. 
Теегт, Унһн Төөрәчд 
Тавн өрк бәәснд, 
Татищев сө ирчкәд, 
Туһлмуд алад шарулна. 
Сөөни туршар әркдәд, 
Согту банд һалзурв, 
Күүкд, берәд цуглулад, 
Күч үзүлҗ даҗрв. 
Өрлә хальмгудыг цугтнь 
Өрк болһнаснь көөцхәв … 
Күүкдтә гергдүд уульлдад, 
Кец темцәд һарцхав. 
Татищев әмт әәлһхәр 
Түүмр тәвхәр шиидв. 
Тавн ишкә гериг 
Тус-тустнь хольвлв. 
Хагсу хулсар гермүдиг 
Хучад авад ирцхәв … 
Хустг күргәд оркхла, 
Хальмг гермүд асв … 
Өткн хар утан 
Өөдән цоонглад бәәв … 
Өрин шар нариг 
Өмкхәр седсн болв. 
Мөргн деер җирилдәд, 
Мөрн церг үзгдв. 
" Ура! " гиҗ хәәкрлдәд, 
Урлдад аашхнь медгдв. 
Халун нарни толянд 
Хурц үлдс гилвкв. 
Харти, Ааку, Василь 
Хамгин түрүнд үзгдв … 
Татишев бандан дахулад, 
Тарад, һарад зулв. 
Кесгинь мөрн церг 
Күцәд, күцәд чавчв … 
Баһ Дөрвдәр йовсн 
Банд цуһар цокгдв. 
Чееҗ серд гиҗ, 
Чик бәәдл төвкнв. 
Тиигхд мөрн цергт 
Татищев бәргдв гицхәлә, 
Хөөннь Аһшт - Татищев 
Хагдсн зәңгнь соңсгдла. 
* * * 
Арвдгч әәрмин комиссар 
Аһшур Хартиг дуудла. 
Хальмгин олн төрәр 
Хартитә кесгтән күүндлә. 
Арвн нәәмдгчин ноябрьт 
Аһш - алдр балһснд. 
Кануков сансан күцҗ, 
Коммуна партьд орла. 
Урд, өмнкән Харти 
Ут-турштнь тоолна. 
Хальмгин ут тууҗ 
Хартин нүднд үзгднә … 
Үсн уга цәәһин 
Үнрнь соңсгдсн болна, 
Һалд булсн тоһшиг 
Һартан бәрдгән санна. 
Түлән чилсн цагт, 
Тулһ эргдгән үзнә. 
Өркәр киитн салькн 
Өрвкәд ордгиг меднә. 
Барана өмн суудг 
Бадн эцк сангдна. 
Хуучта ээҗнь хаҗуднь 
Хуучан хатхснь үзгднә. 
Цаһан шил теврчкәд, 
Цәәһин үс хәәдгнь, 
Хар җолм гернь 
Хаҗисн үүдтәнь сангдна … 
Хар җолм гертә 
Хальмгуд олн билә … 
Хальмгин икнкнь гилтә 
Хар җолмд өслә … 
Зүнһара әәмг 
Зүүдн болҗ үзгднә. 
Зүркнә цоклт бульглҗ 
Зөгин балар әмтәрнә. 
Хальмг әәмгүд болһн 
Хартин нүднд үзгднә. 
Хальмг ядутнр болвас 
Харһнсн, өлсснь сангдна. 
Хөөт эк болҗ 
Хальмгин тууҗ медгднә, 
Хальмг теегәр дүүрң 
Хар җолмс үзгднә. 
Ил һал үгмүдтә 
" Интернационал " сангдна. 
Хальмгин тууҗин тускар 
Хәрнь келгдсн бәәдлтә. 
" Харалын даҗгт өсксн 
Хамг ядутнр босцхатн! 
Хордсн ухан буслҗ, 
Хәәрлт уга дәәллдтн! " 
Сарул хаалһ сексн 
Советин йосн мандлтха! 
Советин нарна герлд 
Саядар әмтн җирһтхә! 
Эврәннь зергләнд орулсн 
Эңкр партьдан ханый! 
Ленинә сурһулян дасч, 
Ленинә туган дахий! 
АРВН ХОЙРДГЧ ДУН 
Аһш эргндк тег 
Асхнднь, сөөднь, өдртнь, 
Амрлт, әмсхлт угаһар 
Атакин " ураһар " , дүүрлә. 
Москва, Пиитр балһсдыг 
Махн, өдмгәс салһхар, 
Царицына тамр хаалһиг 
Цаһачуд булалдҗ дәәллдлә. 
Лууһин дууһар күрҗңнҗ, 
Лугшч товмуд хахлдна. 
Төмр мөндрәр цацлдҗ, 
Тачанкта пулеметмуд хагшлдна. 
Теңгр, һазрин ниилврәр 
Түүмр сөөднь дәрвкнә. 
Хойраһинь хоорнднь салһхар 
Хәәлүлсн болҗ медгднә … 
Товин дун күрҗңннә, 
Теңгр, һазр чичрнә. 
Терзин шилмүд җиңннә, 
Тесч ядад уульлдна. 
Харңһу сөөднь зәрмдән 
Холын һал цәклнә. 
Хальмг теегин зәрмәрнь 
Халдан йовхнь медгднә. 
* * * 
Арвдгч әәрмин коммунистнрин 
Аһшт хургнь цуглрв. 
Хальмгудын хөвин тускар 
Харти келҗ цәәлһв. 
" Байн, нойнд даҗргдсн 
Баахн улс болна. 
Цаһанд зәрмнь меклгдсн 
Цаадкан тоолхш гинә. 
Гелң-ламнрт зовагдҗ, 
Генн болсн темдгтә. 
Хаана йоснд даргдҗ, 
Харңһу болсн учрта … 
Һарсн-төрсәрә мөрнд 
Һавшун болдмн хальмг … 
Цаһан седкләрн туслхла, 
Цусан хәәрлшго хальмг … 
Кезәнә Разин, Пугачевта 
Кесг хальмгуд бослдла. 
Платовин мөрн цергтә 
Парижд хальмгуд курлдлә 
Орс нутгиннь тууҗд 
Олн туслмҗан күргсн, 
Ода ирҗ хальмг 
Олна нүүрт күрчәнә … 
Хурдн күлгинь унулҗ, 
Хурц үлдинь атхулҗ 
Хальмг мөртә церг 
Хальмг теегәс тогтай! " 
Көлсн һарч көштлән 
Кесгтән Харти келв. 
Ки давхцад ханяҗ, 
Киилгин товчан тәәлв. 
Хартин хурц үг 
Халун цус буслһв. 
Хургт суусн коммунистнр 
Хартин келсинь таасв … 
Хартин хөөннь хург 
Хөрн минутд завсрлв. 
Әәрмин комиссар Хартин 
Альхинь атхҗ байрлв … 
Хальмгуд Хартиһән төгәлҗ, 
Ханлтта үгән келлдв. 
Зөрмг, омг, серл 
Зүркнд күрч көдлгв … 
Завср чилҗ - хурлдв. 
Зөвшәр хург һарһв. 
Хальмг церг тогтасиг 
Харти Кануковд даалһв. 
Хальмгин теегин үрдүд 
Халу өргҗ байслдв. 
Хальмг әмтнә тууҗнь 
Ханлтта хаалһдан орв. 
Теегин шин эздүд 
Теегән цеврлҗ авий! 
Алдр орс нутган 
Алдл уга дахий! 
* * * 
Теңгә, Иҗлин, Сарпулин 
Теегин хальмгуд талакшан 
Зөргтә, зөргтә залус 
Заавр авад һарлдв. 
Революцин ноолдана тускар, 
Революцин цергин төрәр, 
Хальмг тег орлдад, 
Ханлтта керг күләлдв … 
Хальмг әмтнд дегтрмүд 
Харта барлад тархав. 
Хальмг келәр сурһуль 
Хальмгт һарһхар шиидгдв. 
Ленинә ачта сурһмҗиг, 
Ленинә барлсн статьясиг, 
Хальмг келнд буулһҗ 
Харти теегүр йовулв … 
Ахнр-дүүнр хальмгудт! 
Арвдгч әәрмин дуудвриг 
Арвн миңһ күргҗ 
Аһш балһснд барлв … 
* * * 
Хомутника Василь теегиг 
Хорн киитнлә төгәлв. 
Дөрвн долан хонгтан 
Дөрвд, торһудыг эргв … 
Зәрм һазрарнь иләр, 
Зәрм һазрарнь нуувчар 
Манцин Кецәр, Яшкуляр 
Мөртә төгәлҗ һарв … 
Баатр йовдлта Василь 
Баһ-Цоохрт күрв. 
Отхонов Далгаев хойрта 
Отгин төр күүндлдв … 
Баһ-Цоохрахн Васильд 
Батта амрлт өгцхәв. 
Хойр хонгин туршарт 
Хомутника Василь унтв … 
Эрүл-мендән эрҗ, 
Эңкр нөкдмүдән салҗ, 
Иҗлин эрг түшч, 
Итклтә түшмл ирҗ … 
/ * * * 
Арвн нәәмдгчин декабрь … 
Аһш балһснур төгәлңгәснь 
Сө, өдрго оньдин 
Сүртә Краснов довтлата … 
Аһшин көдлмшчнр цугтан 
Аһшан харсч ноолдлцла. 
Баатр Буденнын церг 
Бүкл делкәд туурла … 
Хәәр-бәәр уга 
Хәкүр-цәкүр ноолдан 
Җид-үлд хойрин 
Җилв-бахнь ханла … 
Англь, франц, немш 
Аһшиг авхмн гиҗ, 
Красновин цергиг дөңнҗ, 
Күч деернь немҗ … 
Арв күргәд өдртән 
Аһшур атакт орцхав. 
Алдр Ленинә зураһар 
Аһшиг манахс харһцхав … 
Зөргтә Ленинә зааврар 
Зурһан сардан харсчкад, 
Арвн йисдгчин мартд 
Атакан манахс эклв … 
Буденнын мөртә корпус 
Бүсллтиг тес таслв. 
Цаһачудын барун флавдгиг 
Цааранднь шармн цокв … 
Арвдгч әәрмин штаб 
Аһшас көндрәд һарв … 
Мана цергәс цаһачуд 
Манц күртл зулцхав … 
Сал Һолын партизанмуд 
Салын теегтән ирцхәв. 
Төрл-саднлаһан харһлдад, 
Теврлдәд, үмслдәд йовцхав. 
Станчс төгәлҗ Харти 
Советин йосан тогтав, 
Чапракт цуһар күрлдәд 
Чапракин неринь сольцхав … 
Көврлә-Чапракин хоорнд 
Күчтә чавчлдан болв. 
Кирсан тер дәәнд 
Күргн ахан чавчв … 
Йовһн цергин дивизәрн 
Йосан Чапракт батлв … 
Ора байр кеһәд, 
Олн-әмтн цуглрв. 
Диигм дүңгә әрктә 
Дииллтин байр болв … 
Хортн орлцад Кирсаниг 
Хор өгәд алчкв … 
Мана церг маңһдуртнь 
Мана Кирсаниг оршав … 
Хортныг күүчҗ тарахар 
Хурҗ андһаран өгцхәв … 
Җил болсн наста 
Җирһл иктә Санчр, 
Көвүн томута болсар 
Котельник станцд үлдсмн … 
Кирсан чамд дәкҗ 
Күцгдшго болв билтәл … 
Көвүнчн өсчкәд чамас 
Кирсан яһв гилтәл … 
Эцкләһән әдл үнндән 
Эңкр нутган харстха! 
Коммуна партин зергләнд 
Кирсана неринь келүлтхә! 
Баатр керг күцәхд 
Бәәрн олдх юмн! 
Ора төрләв гиҗ 
Өөлҗ бичкә һундтха!.. 
* * * 
Дивизин өмн Ааку 
Довтлад һарад ирв … 
Болд хар үлднь 
Барун һартнь гилвкв. 
Буденнын нөкд Ааку 
Буурлыг авчкҗ боллдна. 
Элмтәр дамҗад цаһачудыг 
Элкәрнь өгч гицхәнә … 
* * * 
Делкән баячуд үүмлдв. 
Деникиниг цуһар түкрлдв. 
Ховң Һолд белдсн 
Хазг цергән түлклдв. 
Цаһачудын мөрн цергнь 
Цугтан шинрҗ одв … 
Теңгсин телтрәс туслмҗ 
Тустан авсңь медгдв … 
Хар төгрг масхласта, 
Хар занч көдргтә, 
Ардан шавшсн башлгта 
Ахр сүүлтә мөрдтә. 
Атакт орхларн согту, 
Акад церг үзгднә. 
То-томҗнь тасрсн 
Ташу харлад аашна … 
Цевднәнкнәс Буурл күртл 
Цаһан церг күрив … 
Мөрн цергәрн харсулҗ, 
Манахс хооран һарлдв … 
Дән төгсдгнь хол, 
Делкән баячуд орҗана … 
Төмр хаалһ түшч, 
Тулҗ дәәллдх кергтә … 
Деникина зөргтә, медрлтәнь, 
Деникина нәәлснь - Врангель … 
Цаһачуд эн генералдан 
Цуһар мөргҗ бәәцхәнә. 
Сал һатлад салынкс 
Сарепт темцәд һарцхав. 
Цус-махан асхҗ, 
Цаһачудла манахс чавчлдв … 
Арвдгч әәрмин штаб 
Аһшур июньд күрв. 
Цаһан цергин довтллһн 
Цацд күрәд тулгдв … 
Калач - Аһшин хоорнд 
Кадетлә манахс цоклдв. 
Саак согту хазгуд 
Сахлан унҗулсн зүтклдв … 
АРВН ҺУРВДГЧ ДУН 
Арвдгчин штабин даалһврар 
Аһш балһснас һарад, 
Харти Василь хойр 
Хальмг " дивизь " темцнә … 
Булхн гидг балһснур 
Бүрүллә һарад йовцхана. 
Сөөни туршар шхунар 
Саглн йовҗ усчцхана … 
Сө харңһу билә. 
Салькн өмнәс үләлә. 
Соңрар чикән бәрҗ 
Сагин сәәнәр саглла … 
Шхунын матросмуд шимлднә, 
Шхунан түргәр йовулна … 
Холд товин дун 
Хая-хая күрҗңннә. 
Иҗлин барун эргәс 
Инцглн хагшв пулемет, 
Шуугсн, ишкрсн сумд 
Шхуныг шоб үмслдв. 
Харти капитанд келҗәнә, 
" Хахмн биш " гиҗәнә. 
Харңһуг олзлад, хурдар 
Хооран һархмн боллдна. 
Барун эртәснь салад, 
Бакана цаад бийәрнь, 
Шхунан хурдн болдгарнь 
" Шавдад " һарад одцхав … 
Негхн матрос шавтсн, 
Нәрн шилврәрн цуств. 
Эңгин олн залуснь 
Эрүл-менд һарцхав … 
Өр цәәҗ шарлв, 
Өөрхнд селән үзгдв … 
Микул селәнд күрәд, 
Манахс буулдад бәәцхәв. 
Хотна мал хәрүлдг 
Хальмг өвгтә харһлдна. 
Дота һазр талагшан 
Дарунь Һатлхан келцхәнә … 
Харти Василь хойрта 
Хальмг өвгн күүнднә. 
Булхнар һатлһтн гиҗ, 
Бурмха өвгиг сурлдна. 
Дән-даҗгин тускар, 
Делкән бәәдлин шинҗәр, 
Орс, хальмг өвгдүд 
Ол дәкҗ сурлдв … 
Цәәлһврин үгән келлдәд, 
Цә цадтлан уулдад, 
Царицына олн цергәс 
Цевр мендән келлдв … 
Шхунын капитанта мендлдәд, 
Шинәс үзлцхән тооллдад, 
Сән җирһл угтлдад, 
Салад хооран һарлдв. 
Иҗлин дольганд нәәхлсн 
Ик моторта оңһцд 
Итклтә болсн өвгн 
Ирсн гиичнрән суулһв … 
Оңһц дота талакшан 
Ормасн көндрәд һарв. 
Наласн Иҗлин уснд 
Нарн толярн гилвкв … 
Моторта оңһц Иҗлин 
Мелмлзгсн долыганта наадв. 
Холд, өөрхнд, төгәлңд 
Хаврин үнр каңкнв … 
Халдан, ноолданас холд 
Хавр - хавр кевәрн 
Халун нарна ээврт 
Ховдглн җирһҗ бәәнә … 
Цевр, серүн аһар 
Чееҗ дотр урсна … 
Харти Василь хойриг 
Хаврин бәәдл хаңһана. 
Зөг балан зөөһәд, 
Зөвтә һазрт зиигнә. 
Җивртә хамгнь аһарт 
Җиврән делҗ җирһнә. 
Усна ору төгсч, 
Усна дәәвлһн болҗала. 
Усна татлһн даранднь 
Удлхн уга экллә … 
Уснд зәрм һазрарнь 
Удн модн булхҗ … 
Сала-салтр төгәлҗ, 
Сазн заһсн наадҗ … 
Дота һазрин көвәд 
Дуута оңһц күрнә … 
Оңһцасн бууһад өвгн 
Өвәрц үгән келнә: 
- Харти Василь хойр, 
Хот танд нерсүв. 
Часин дунд заһс 
Чанад танд өгсүв … 
Селән күртл ууҗм, 
Сууһад амрҗ авцхатн … 
Иҗлин көвәд заһс 
Идсән келҗ йовцхатн … 
Харти Василь хойр 
Хальмгин үгд ханцхав. 
Хальмг өвгнә бәәдлиг 
Хәлән шинҗләд, сууцхав. 
Таҗрха, тек сахлта 
Таалврта цаһан седклтә, 
Хаврин хаалһ болсн, 
Халхдан олн хурняста, 
Хагсу салькнд хатсн 
Хар әәрстә һарнь 
Баһлцгас тохаһур гүүсн 
Бүдүн-бүдүн судцта. 
Цаһан-цоохр цохта, 
Цасн цаһан шүдтә, 
Шалвриннь шуңһрцг шуурха, 
Шарлн хатсн өскәтә. 
Чаңһ-чиирг дүрстә 
Чилң хар нүдтә. 
Түмнә агт мандг 
Түүкә өвгмб гиҗәнә. 
Завта-цолта цагтан 
Заһс аңнҗ йовлав … 
Зуг күн болһнд 
Заһсн бәргдҗ өгхш … 
Заһсн заячин зааврар 
" Зуухар " күрәд ирдмн. 
Тәрн эс тәвхлә, 
Тус уга юмн … 
һахулян өвгн һазрт 
һасн мет шаачкв. 
Бүдүн дууһар бахлурдад, 
Бурад-буслад одв: 
" Ардан цокдг 
Алла буһай. 
Өмнән цокдг 
Өллә буһай. 
Өллә буһай. 
Шарҗ идх 
Шар шөрг, 
Булҗ идх 
Бор шөрг … " 
Өвгн һахүлин бүчиг 
Өмнән хайв: " Пог! " 
Өт зүүсн дегәнь 
Өсрәд холд тусв … 
Байрта өвгн шимлдв: 
" Байн Иҗл ээвә! 
Чимклдгинь та медтн! 
Чирдәлддгинь бидн медсүвидн! " 
Харти Василь хойр 
Хәләлдәд, өврәд бәәцхәв … 
" Уха кех заһсн 
Удлхн уга бәргдв … 
Сахл удна сүүдрт 
Соньн хотан идцхәв. 
Хөөннь хальмг өвгтә 
Харһх болҗ күүндцхәв … 
Харти Василь хойр 
Хотнур темцәд һарцхав. 
Цөөкн модна заагар 
Цувг хаалһд орцхав … 
Ноһан заагт бөдн 
Нуувчин дууһан дуулна: 
" Бичк-дүд, Бичк-дүд, Бичк-дүд!
Һәәвһә, Һәәвһә, Һәәвһә! " 
Цөөкн модна ораднь 
Цоклур насан тоолна … 
Хоңшаран арчад, эндүрәд, 
Хәрү тоолад һарна … 
Төгрг нуурин көвәд 
Тоһрун шовуд үзгднә. 
Иньгән эргәд негнь 
" Ишкмдг " бииләд бәәнә. 
Нуурин хулсн дунднь 
Нуһсн, Һалуд җирһлднә … 
Җиврән саҗад, өндәчкәд, 
Җилвнь " күрәд булхлдна … 
Харти Василь хойр 
Хоорндан күүндн йовцхана. 
Җирһл, байрин тускар 
Җөөлн үгәр келлцнә. 
- Ирх иим цаг, 
Йиртмҗ бүклдән җирһх, 
Дән-аллдан болдгнь 
Делкә деер уурх … 
Тер цагт бас 
Теегин хальмгуд җирһх … 
Коммуна нарн уралан, 
Күмн-әмтиг көтлх! 
Харти Василь хойр 
Хотна захд күрцхәв. 
Хальмг " дивизин " харулд 
Хавтхасн цаас үзүлцхәв … 
" Дивизин " ахлачнрт күрлдәд, 
Даалһвран келҗ өгцхәв … 
" Ахлачнриннь " чирәнь хүврлдәд, 
Аңһлзад гүүлдәд бәәцхәв. 
АРВН ДӨРВДГЧ ДУН
Иҗл һолын сәәхнтә 
Иҗлдҗ бичкнәсн өсләв, 
Төрл-садарн бәәҗ, 
Теҗәл-теткүлән оллав. 
Делкә деер Иҗлтә 
Дөрлдҗ чаддгнь уга! 
Түмн әмтнд туслҗ, 
Тууҗин туршар урсна!.. 
Тег төгәлңд талвана, 
Теңгр цеңкртҗ дүңгәнә. 
Семҗн үүлн чачртна, 
Серүн салькн серҗңннә. 
Нарна толянд ээврлҗ, 
Ноһан, өвсн көкрҗ, 
Усн дееркснь җульҗһлҗ, 
Усн дотркснь түрслҗ … 
Хар һуйр цецгәлҗ, 
Ханлт нарнд өргҗ, 
Харада шовун хаҗуһарнь 
Хаалһ көөҗ нисч … 
Урһмлын бүчр-хамтхсд 
Учр-зөвән шимлдҗ, 
Тәрх цагтан дүүлҗ, 
Төлин тоосан цацлдҗ … 
Торлң шовун теңгрт 
Тоомсрта айсар дуулҗ, 
Үүнәс маңһдурк өдрнь 
Үнтә болхинь магтҗ … 
Балын нектаран зөөҗ, 
Бум зөг зииглднә. 
Эрвәкә күртлән эрвлзнә, 
Эңкр цецгүдән төгәлнә. 
Аң-арат хамгнь 
Амрад нүкндән кевтлднә. 
Дота һазрин булңгудар 
Девәләс зәрмдән довтллдна - 
Аһар үснлә наадҗ 
Алс-булс сервкүлнә. 
Хорма, ханцар урсч, 
Халурхсн бийиг серүцүлнә. 
Төрсн унһн, ботхн, 
Туһл, хурһд тогльлдна. 
Таняд уга ноһаһан 
Таслҗ, авад тамшалдна … 
Үкрмүд гесцәһән уснд 
Үргләд зогсч бәәцхәнә. 
Үрс-сарин өвснә 
Үнрнь үрглҗд каңкнна. 
Үрсин үрслг-төрлһиг 
Үнн зүркәрн өврләв … 
Элк түргүл унад, 
Ээҗ-теегән теврләв … 
Теегин, Иҗлин тууҗнь 
Тасрлт угаһар холвата. 
Хальмгин, орсин җирһлнь 
Хаһцш угаһар залһата … 
Иҗл ээҗин көвәд 
Ильич Ленин төрҗ, 
Итклин, үннә нарн 
Иҗл деерәс мандлҗ. 
Олн күн төрлтнә 
Олхар седсн җирһлнь 
Октябрин Улан тугар 
Оһтрһуд күрч делснә … 
Коммуна парть, Ленин 
Келн-әмтиг негдүлв. 
" Җаңһрт " келгддг җирһлиг 
Җаңһрин җичнр харслцв … 
* * * 
Булхн балһсна дунд 
Бүклдән дивизь " цуглрв. 
Баһ көгшн уга 
Булхнанкн һарад һәәхлдв … 
Берәд, күүкд кеерлдәд, 
Белгән авад гүүлдв. 
Хальмгуд йовхмҗ гихлә. 
Харм дотран төрлдв … 
Тачанк тергн хурдарн 
Тал дунднь зогсв. 
Хальмгуд дунд босад, 
Харти үг келв … 
Хаҗуднь бәәсн Василиг 
Хәләһәд шинҗлдг болхла, 
Күнд һарта Савр 
Күрдәһәд зогссн болв. 
Кануков Харти кеогтән 
Келәд, кевшәд бәәв. 
Күңкән Алтн Чееҗ 
Күңкнҗ келсн болв … 
Кануков: 
" Ахнр болад, дүүнр минь! 
Арвдгч әәрмин нернәс, 
Аһшин баатр харсачнрас, 
Амн үгән келсүв … 
Дотадын олн хортд 
Делкән баячудла негдәд, 
Дөрвн үзгәс дәврҗ, 
Дархар, булхар йовцхана … 
Хальмг олн ядутнр, 
Хаана йоснд даҗргдҗ, 
Зәәсң, нойн, хувргас 
Зовлңгин икинь үзлә … 
Советин йосн манд 
Сулдхвр, җирһл өглә. 
Коммуна парть, Ленин 
Күүнә тоонд күрглә … 
Эврә әәрстә Һарарн 
Ээҗ-теегтән көдлҗ, 
Эдлвр, мал-герән 
Эврә бийдән шиңгәҗ, 
Күүкд, көвүдән сурһульд 
Күн кевтә сурһҗ, 
Харңһуһас, гемәс гетлҗ 
Хамг әмтнлә җирһхмн … 
Җид-селм авч 
Җирһл, кишгән харсхмн, 
Хәәр-бәәр угаһар 
Хортнла сәәнәр ноолдхмн … 
Ода бәәсн " дивизьтн " 
Онц полкас бичкн. 
Бүтн киилг угат, 
Будана һуйр угат … 
Күн болһн - таанрт 
Күртсн бу угат. 
Күн болһн ундг 
Күлг танд уга. 
Камышин талакшан эндәс 
Көндрҗ һарх кергтә. 
Көлгн, зер-зевән 
Күцәҗ авх зөвтә … 
Хальмг келәр иигҗ 
Хальмгуд Хартиг соңсв … 
Хәәлңгү седклтә зәрминнь 
Халхарнь нульмсн һооҗв … 
Ясн-үсн халад, 
Яндгахн " ура " хәәкрлдв … 
Хальмг Базрахн ханад 
Ханлтан өргҗ байрллдв … 
Цаһан Манҗин цуснь 
Цохднь тулҗ лугшв. 
Арлтана арвн хурһнь 
Альхн талан үүмлдв … 
Төрскн ахнр ирәд, 
Төрин үг келчкв. 
Хальмгин ут хаалһнь 
Холд герлтәд одв … 
* * * 
Хойр-һурвн сардан 
Хотнд зогссн церг, 
Цөөкн хонгин дунд 
Цуглрад һарад йовцхав … 
Зәрмнь йовһн һарцхав, 
Зәрмнь мөр унцхав, 
Зәрмнь тергнд сууцхав, 
Зууран селлцәд йовцхав … 
Өдртнь - өдр күцҗ, 
Сөөднь - сө дүлҗ, 
Өлсх-ядрхинь үзҗ, 
Саратов балһс темцҗ … 
Зөрг, омг немгдсн 
Залус дууллдад йовцхана: 
" Мөрн-күлгән унҗ 
Мөнт үлдән атхия! 
Мөшксн дәәсән шармад, 
Мөндр сумар сөргия! 
Мөсн киитн җидәрн 
Мөрнә шүрүһәр чичия!.. " 
Баһ наста залуснь 
Берәд, күүкдән санлдна. 
Харслтын дән төгсхлә, 
Хүрмән кехән тооллдна … 
Зәрм тергн деернь 
Зәңгин соньнь келгднә. 
Амр-Санан Ленинәс 
Автоном сурҗ гицхәнә … 
Москва балһснд күрәд, 
Махлаһан авад цокчкад, 
Толһаннь үсән тасчад, 
Тавн частан келҗ … 
" Автоном Хальмгт өгнәвидн, 
Антон Амур-Санан … 
Хальмгин бәәдл меднәвидн, 
Хәләнәвидн, туслнавидн " , - гиҗ … 
Хәәртә багш Ленинтн 
Хальмгин төрл гицхәнә. 
Хальмг олн-әмтнд 
Халун дурта болҗана … 
Уга-яду улст 
Үнн төрлнь - Ленин! 
Күмн-әмтнә кишгин 
Күндтә эцкнь - Ленин! 
Заһсчнр, салгин көдлмшчнр, 
Зөвәр күүндәд йовцхана. 
Көк теңгс, салгуд 
Кесгиннь нүднд үзгднә … 
Эрктнә малчнр, хөөчнр, 
Элвг теегән санна. 
Күмни хулснд аңндган 
Күн болһн тоолна … 
Хартин, Василин тускар 
Хальмгуд хоорндан күүнднә. 
Хомутника Василь гидгтн 
Халуч күн гицхәнә … 
АРВН ТАВДГЧ ДУН 
Цагин бәәдл күчрдҗ, 
Цаһачуд дәәһән өскҗ, 
Олн әңг һазрас 
Орҗ бәәсн цаг … 
Нарн һархас - Колчак. 
Нарн үдәс - Деникин. 
Саратовд Деникинтә негдхәр 
Санҗ бәәсмн Колчак … 
Тегәд эндәсн Москваһур 
Тустан дәврәд орхар, 
Түмн церг цуглулҗ, 
Түлклдҗ йовсн цаг … 
Мамонтов мөрн цергәрн 
Мана цергүдин ардаһур, 
Козлов, Тамбов күрәд, 
Кеерҗ йовсн болдг … 
Әрәсән нутг деер 
Әәмшг һарч одла … 
Фрунзе Куйбышев хойр 
Фронт толһалҗ һардад, 
Апрель сарин сүүләр 
Атак эклҗ ноолдад, 
Уралар орсн Колчакиг 
Урал һатлһҗ цокла … 
Арвн йисдгчин зунар, 
Антантын ик туслмҗар, 
Деникин Москваг авхар 
Довтлсн дәәһән эклв … 
Мөн эн үйд 
Мана хальмг улс, 
Мөрн церг бүрдәҗ, 
Москван харслтд орцхав … 
Сарул һолын дотаһар 
Селәнәс селә дамҗҗ, 
Шарту балһснд шидрдҗ 
Шин церг тагтагдла … 
Хойр сарин дунд 
Хальмг полк болвсрв … 
Хазгин һазрас мөрд 
Харти хулдҗ авв … 
Хувцн-хунр тегшрҗ, 
Халдан-чавчлһан дасч, 
Хальмг полкиг толһалҗ, 
Хомутников Василь мордв … 
Терновк селәнә хаҗуд 
Тактикин сурһулян дасцхав … 
Хурц үлдән олзлҗ 
Хортыг чавчхан медцхәв … 
- Улан туган киискҗ, 
Уульнц дундаһар церглнә. 
Улан-шар Кануков 
" Ура! " гиҗ сүрәлкнә … 
Хальмгин негдгч полк 
Хомутников гидг толһачта, 
Хомутников гидг толһачнь 
Хаҗудк дәәсән дарна!.. 
Хальмг баһчуд шин 
Хальмг ду һарһна. 
Хальмгин дотран санснлань 
Хәәртә дунь харһна … 
" Охтр бор мөрн " , 
" Өндр улан туг " , 
Олн сәәхн дун 
Олна дунд төрнә. 
Харти шин шүлгүд 
Хальмг келәр бичнә. 
Хальмгин шин шүлглән 
Хартин бичгәс төрнә … 
Шин ду дууллдна, 
Шашкин сурһулян даслдна. 
Сәәхн җирһлән олсн 
Советин йосан харслдна. 
Тер үйд теегт, 
Теңгс көвән әәмгүдәр, 
Дәкн-дәкн хальмгуд 
Дәәнд мордад бәәцхәнә. 
Теднә кесгнь мөртәһән 
Терновк талакшан ирв. 
Зәрмнь әәмг харсхд 
Зууһад-зууһадар үлдәгдв … 
* * * 
Хальмг мөртә церг 
Хотна захд күрив … 
Эскадрон, эскадронар зергләд, 
Эгц дууһан дууллдв. 
Җидин хурц үзүрмүднь 
Җириҗ нарнд гилвкв. 
Шашкин герин үзүрнь 
Шпорла харһад җиңнв … 
Цусн Улан туг 
Цергин толһаднь делсв … 
Олн цергин оркестр 
" Охтр бориг " магтв … 
Охтр бор аҗрһ 
Ормасн өсрәд цеглв … 
Хомутников Василин һарт 
Хурц үлднь тольрхв … 
Хотна әмтн цуглрад, 
Хальмг церг һәәхв … 
Холын хаалһдан белдәд, 
Хальмгуд хатрлдад бәәв … 
" Максим " пулеметын ард 
Мана Арлтан сууна. 
Тачанкин һурвн зеерднь 
Татлһ тасчад наадна. 
Күрң һалзн күлгтә 
Күмни келмрч Харти 
Шүрүн мөрнә гүүдләр 
Шидрдәд күрәд ирв. 
Охтр боран өсргәд, 
Өмнәснь Василь довтлв … 
Хальмг цергиннь өмн 
Хоюрн ирчкәд зогслдв … 
Тууҗдан соңсгдад угаг 
Теегин хальмг үзв … 
Алдр Ленинә дуудвриг 
Ахнр-дүүнрәрн соңсв … 
" Хальмг ахнр-дүүнр!.. " 
Хальмгуд ә угаһар, 
Халун үг хавлв, 
Ханлт Ленинд өргв … 
Тана келн-әмтн 
Тамин зовлң үзлә. 
Деерлкдг хан, нойнд, 
Даңгин даҗрулҗ йовла. 
Ор эзлгч хан 
Омг, зөргитн дарҗала. 
Сул бәәх дуритн 
Сур-арһмҗар күлҗәлә … " 
Харти Ленинә үгиг 
Халун кевәр умшна … 
Хальмгуд үгинь давтҗ, 
Халун андһаран тәвлднә … 
" Даҗрхд амр гиҗ 
Деегшән һарһдго билә. 
Сурһуль-эрдмәс таниг 
Салу бәрҗ йовла, 
Һазритн керчәд, хасад, 
Һар хоосн үлдәлә … 
Теегин баячудыг олзлад, 
Таниг мухлаллһнд орулла! 
Орс күч-көлсчнр, 
Октябрин революц кеҗ, 
Олн келн-әмтиг 
Олн зовлңгаснь гетлгв … 
" Әрәсән олн-келн 
Әмтин зөв-зарллһнд " 
Олна тана зөвиг 
Олнд тархаҗ келләвидн … 
Болв баячуд, цаһачуд, 
Бүкл делкән баячудла, 
Бәәсн күчән негдүлҗ, 
Босч дә кеҗәнә … 
Танла нег цуста, 
Танла нег сүзгтә 
Азин әмтиг даҗрдг 
Англь, Франц дәәлдҗәнә. 
Делкәд баячуд негдҗ 
Деникинд туслҗ бәәцхәнә … 
Хуучн хаана йосиг 
Хәрү босххар седҗәнә … 
Хальмг ахнр-дүүнр! 
Хальмгин төр шиидхд 
Хальмг таңһчин хург 
Хальмгудын дунднь цуглулхмн … 
Эдл-ахуһан босхҗ, 
Эрдм-сурһулян өргҗ, 
Сул җирһләр бәәхд 
Советин йосн туслх … 
Хальмг ахнр-дүүнр! 
Хальмгин хург цуглулхд, 
Хамг хортыг көөҗ 
Хальмг теегиг сулдххмн … 
Бүкл орн-нутган 
Бидн сулдхх кергтәвидн. 
Тер сулдхврин төлә 
Төрскн нутг ноолдҗана! 
Хальмг ахнр-дүүнр! 
Хамг әмтн цугтан, 
Нег күн мет, 
Негдҗ цергт туслтн! 
Дегц цуһар босч 
Деникинә өмнәс ноолдҗ, 
Деникиниг дарх кергт 
Дөңгән, тусан күргтн! 
Хальмг ахнр-дүүнр! 
Тана әмтнә хөвнь 
Тана бийсинтн һарт! 
Хамх цокхмн цаһачудыг! 
Цугтан Улан Цергт, 
Цуглрҗ-негдҗ мордтн! 
Эврәннь Советин йосан 
Эн дәәнд харстн! " 
Ленинә үг болһнь, 
Ленинә седкл-санань, 
Хальмгин зүркнд күрәд, 
Хаңһаһад, хәәлүләд оркв … 
Ирх цагин бәәдл 
Ил тодрха үзгдв. 
Иньг Ленинә үгнь 
Иткл улм немв … 
Учрад ирсн дәәснә 
Уңг-дәңгинь таслмар 
Уурнь күрчксн хальмгуд 
" Ура! " делдәд хәәкрлдв … 
Захас-зах күртл 
Залһлдсн эн хәәкрлһн, 
Туулн бухин зүркн 
Теерм дүңгә болв … 
Әм-андһаран өгәд, 
Әәмшгән ардан хаяд, 
Хортыг күцҗ чавчхдан 
Хальмг полк белдв … 
Эскадрон-эскадронар зергләд, 
Ээм-ээмән түшлдәд, 
Эгц дууһан дууллдад 
Эргәд һарад одцхав … 
Харти Василь хойр 
Хамгин түрүнд йовна. 
Хальмг дун холд 
Хальҗ нисәд җиңннә: 
" Өндр Улан тугиһән 
Оһтрһуд күргҗ кииския! 
Эн Улан тугин дор 
Угатьнр хамгарн җирһия! 
Улан залата хальмг, 
Уралан мордад йович! 
Уралан мордад йоввчн, 
Улананнь йосан харсич! " 
АРВН ЗУРҺАДГЧ ДУН 
Москвад күрхәр седлдәд, 
Мамонтов инрлән магтлдад 
Донбасс - Аһшин фронтд 
Деникин уралан довтлв … 
Цагин селгә көөлдҗ, 
Цергин икинь цуглулҗ, 
Селән, хотн, балһсдар 
Согту цаһачуд көөрлдв 
Шкурон бәәсн герүр 
Шүрүн-шүрүн алхҗ 
Данзн нойн һанцарн 
Дүүләд орад ирнә … 
Шкурон уурнь күрчксн, 
Шуудтнь Данзниг дәврнә. 
Үгин мууһарнь чимкҗ 
Үрн-садынь харана. 
- Нойн, зәәсңв гиҗ 
Нанд бичә омгл … 
Халхарчн ташад оркхла, 
Хальмгин ноян мартхч. 
Өлн чонын бәәдлтә … 
Өлкч булалдсн нохасшң, 
Бахлур-бахлуран базһлдҗ, 
Бәрҗ идм дурстә … 
Шкуро нааран-цааран 
Шухтнад йовдңнад бәәв. 
Такан аҗрһ кевтәһәр 
Толһаһан өөдән өргв … 
Цаһан мөңгн үлдтә 
Чееҗдән цаһан галунта, 
Бүшмүд деегүр, бүстә, 
Бүстән унҗсн пистултант … 
Мөсн киитн хәләцтә. 
Мөндр орх үүлншң, 
Арнисн-хурнисн өңгтә, 
Алҗ дассн дүрстә … 
Әркин үнр амнаснь 
Әәмшгтә икәр һарчана. 
Алцаһад, сүвәһән түшәд, 
Араһан хәврәд зогсчана: 
- Мамонтов мини зураһар 
Москваһур дәврҗ дәәлднә, 
Данзн, чи болхла 
Дәәнәс бултад йовнач! 
Эн, Воронеж балһсиг, 
Эвинь олҗ харсхмн, 
Нойн, чини цергчн, 
Нүүрт йовҗ дәәлдхмн! 
Болснь тер, дәкҗ, 
Буурлда мет, үмкәрҗ, 
Дәәнәс һарад зулдган, 
Данзн нойн, хайтн! 
Данзн нойна толһань 
Диинрсн болад одв. 
Суулһта киитн уснас 
Суулһарнь өргәд уув. 
… Дунд хурлын гегәнлә 
Дууч күүктә таньлдснь 
Дәкн-дәкн сангдҗ, 
Данзна чееҗинь зовав. 
Кезәңкән Данзн тоолв, 
Кадетин корпус сангдв … 
Сәәхн-сәәхн күүкд 
Сананднь орҗ үзгдв. 
Толһаһинь негнь иләд, 
Теврәд үмссн болв. 
Хаана " Үвлин өргәд " 
Хатн Данзнта биилв … 
" Хаана йосн хольврсн 
Хан дәкҗ уга. 
Деникин хан болхла, 
Дегд зокхмн бәәҗл. 
Хан болсн хөөннь 
Хавхнт чигн болтха! 
Сүзгләд мөргх күүнд 
Сүүдрнь чигн үзгдтхә! " 
Нохала әдл тоолвчн 
Нойна танг болҗанав. 
Николай Николаевичин зергд 
Нүдн-амнь йовлав … 
Охтр ухата чамд, 
Ода ирҗ - зовагдҗ, 
Мууһан дуудулхин ормд 
Малядхинь яһдв чамаг?.. 
Дәәлдхин өмн Шкурод 
Дөөглүлх керг бәәнү?.. 
Данзн нойн дотран 
Дәкн-дәкн ухалв … 
Хальмг теегән санв. 
Хәәлңгу седкл төрв … 
Хальмг нутгас хаһцсндан 
Харм төрҗ … Һундв. 
Хальмг олн-әмтнәс 
Хамтхасн болҗ тасрсн, 
Көдәһин чон мет, 
Көөгдҗ йовхан медсн … 
Һаң халунла ордг 
Һазр уга болсн. 
Хорн-җиң киитнлә 
Хорһддг үрүһән геесн. 
Тууҗд түлкгдсн тергнәннь 
Төгәнь эргәд йовна. 
Кишгән көзрт шүүгдсн 
Күүнә бәәдлтә болна. 
Хор ууҗ үкх 
Хоорнднь санан орна. 
Теңгс һатлҗ зулх 
Тоолвр бас кегднә. 
Генткн сергәд Данзн 
Генерал Шкурод келҗәнә: 
- Һалд, түүмрт орвчн 
Һанцхн чамта йовнав! 
Мамонтовин мөрн цергәс 
Мууһар дәәлдхн угав. 
Тундутов нойна нериг 
Тууҗд умшч чадхч! 
Һар-һаран бәрлдв, 
Һанз-тәмкән татлдв. 
Хотын сәәнинь тәвлдв. 
Хоорндан төр күүндлдв … 
Сө хоюрн саллдад, 
Сөөни сүүдрт бүркгдв. 
Нег-негән дотран 
Нутгинь таслҗ харалдв. 
Хойр ахлач хоорндан 
Хоран күргхәр дөрлднә. 
Күзү-күзүһән керчхәр 
Кен-негән күләлднә … 
Данзн Теңд соңссн 
Дууна айсан давтна. 
Хонх патьран темцәд, 
Хәңкр-җиңкр дуулна: 
" Хол гиҗ бичә сан, 
Хойр мөрн күргх … 
Хоома гиҗ бичә сан, 
Хойр зүркн ханьцх … 
Дөрә цокм шуураднь 
Дөнн бор хагзлад … 
Дөч күрсн Аакин 
Гилан Дәкәд юундан аздлад … " 
Данзн патьртан күрв. 
Даңдад көшсән медв. 
Мөрч, хотч, көтчнь, 
Махн, шөлинь тәвв. 
Деерк хувцан тәәләд, 
Данзн хотас амсв. 
Герин эзн гергнәс 
Геслчксн мах сурв … 
Һал һартлан кеерчксн 
Гергн гелдглзәд гүүв. 
Һараснь шүүрәд Данзн 
Гергиг хаҗудан суулһв … 
Бүкл шилтә чаһрин 
Бөгләнь өсрәд одв … 
Цаһан көөсн савасн 
Цахрад, деврәд бәәв. 
Чаһрта хойр цөгц 
Чанһар мөрглдәд җиңнв. 
Данзн гергнә күзүһинь 
Дүүләд үмсәд оркв … 
- Дән болҗах цагт 
Дәкҗ үзлцхнь маһд … 
Хальмгин хаанта җирһдг 
Хамгин кишгтә гергнч … 
Тууҗ, түүкд туурсн 
Тундутов нойн биләв … 
Өвдг деерән суулһад, 
Өөркән Данзн таалв. 
Чаһрин күчн дотрнь 
Чөткр болҗ тогльв … 
Хойр хар нүднднь 
Холын һал цәклв … 
АРВН ДОЛАДГЧ ДУН 
Хальмг полкиг бүклднь 
Хот-хувцар теткҗ, 
Дәәлдх замнь ирхлә, 
Дөнн кеерән тохҗ, 
Сумнас, үлдәс әәдго, 
Сулдхврин төлә ноолдҗ, 
Хальмгтан нернь туурсн 
Халун зүрктә Боова … 
Баһ Дөрвд нутгтан 
Байнд даҗргдҗ өссн … 
Аһшин көдлмшчнрлә негдҗ, 
Аһш балһсиг харслцсн … 
Харти Кануковта ханьцҗ, 
Хальмг полкд орлцҗ … 
Хөөннь хальмг бригадыг 
Хартитә хамдан бүрдәлцлә … 
Хальмг Базрас халуч, 
Хурдн бор мөртә, 
Чавчлһндан мергн, зөргтә, 
Черкес хар занчта, 
Атакт түрүн зергләнд 
Аврлт угаһар цоклддг, 
Арлтан Ангуляев заһсч, 
Алдршч, баатран дуудулла … 
Көк теңгсин көвәһәс 
Көдлмшчнр, заһсчнр, малчнр, 
Күлгин сәәнинь унҗ, 
Кануковин бригадт ирцхәлә … 
Цаһан-Манҗ Очиров 
Цаһачудыг чавчхдан зөргтә … 
Дәәни һалд чаңһрҗ, 
Деникиниг дарлцҗ ирлә … 
Тоолад келхәр седхлә, 
То-томҗ уга … 
Шапшуковин тууҗ келхлә, 
Шүлгәр келҗ баргдшго … 
Хальмгин ядутнр цугтан 
Халун дәәнд орлцсмн. 
Хәәртә Орс нутган 
Хортнас цусарн харссмн … 
Күн болһна тууҗинь 
Келҗ һарч ирцхәх. 
Шинәс олн янзар 
Шүлгүд манахс бичцхәх!.. 
* * * 
Деникин Москва талакшан 
Дәәлдн-зүткҗ йовла … 
Мел цаһан мөрдәр 
Москвад орхар белдлә … 
Түрүн орсн полкд 
Түрүнкин мөрә белдҗ … 
Хойр сай арслң 
Хо алтар диглҗ … 
Әрәсән - Советин төрскнә 
Әәмшг икдҗ ирлә … 
Һазадын олн хортд 
Һаран ташч байрллдла … 
Коммуна парть, Ленин, 
Күчн хамган диглҗ … 
Деникиниг күүчхин кергт 
Дәкн дуудлһ һарһҗ … 
" Өмн фронтыг " батлҗ, 
Өөдән чинринь өргҗ, 
Коммунист, комсомольцнр олар 
Күчтә дәәнд һарцхаҗ … 
* * * 
Хальмг мөрн церг 
Холд күриҗ үзгдв … 
Тачанк тергәр Калинин 
Тустан гүүлгәд ирв … 
Хомутников Василь хәәкрәд, 
Хальмг цергән дуудв: 
- Хәәртә, үнтә гиич, 
Хальмг цергүр аашна! 
Дунд талакшан тегшрәд, 
Дурта гиичүр хәләтн! 
Хомутников үлдән суһлад, 
Хүрүлн өргәд оркв. 
Күлгин шүрүн гүүдләр 
Калининә өмн одв … 
Тачанк деерәсн Калинин 
Теегин баатриг соңсв. 
Хальмг цергин тускар 
Хомутников Василь келв. 
Советин нутгин толһач 
Соньрхҗ сәәнәр соңсв … 
Калининә чееҗднь байр 
Күцц дүүрн болсиг 
Көркхн, ухата нүднь 
Козлдур һатцас медүлв … 
Эскадрон, эскадрон болһниг 
Эңкр гиич төгәлв. 
Тергн деерәсн хәәкрҗ, 
Теегин үрдүдтә мендлв. 
" Ура! " дүүрәтә көөлдәд, 
Урлдсн болад одв … 
Оркестрин омгта марш 
Оһтрһуд күрч күңкнв … 
Цергин дунд тергн 
Теглгдҗ ирәд зогсв. 
Калинин хальмг цергт 
Кесг үгән келв: 
- Орсин күч-көлсчнртә, 
Олн келн-әмтн, 
Октябрин сулдхвран харсч, 
Орлцҗ-дәәлдҗ йовцхана! 
Теднә дунд - хальмгуд, 
Теегин зөргтә баатрмуд, 
Җаңһрин ачнр-җичнр 
Җирһлән харсч бәәцхәнә. 
Шин Советин Төрскән, 
Шунҗ харсх кергтә. 
Шин сәәхн җирһлән 
Шүлтҗ бүрдәх зөвтә! 
Ленин таниг иткҗ 
Ленин танд нәәлҗәнә. 
Ленинә мендиг танд, 
Ленинә нернәс күргҗәнәв! 
" Ура! " утдан, үрглҗдән, 
Улм күчтәһәр күрҗңнв … 
Москваһас ирсн гиичд 
Манахс икәр байрлв. 
Җирһлин чинрнь икдҗ, 
Җивр урһсн болв. 
Цаһачудыг чавчх зөрг 
Цальград һарад ирв. 
- Ленинд - хальмгин мендиг, 
Ленинд - хальмгин байриг, 
Күндтә, төрскн Калинин, 
Күргәд келҗ өгит! 
* * * 
Бууньхн һазрар бүүрлсн … 
" Большой Улан " - балһсн … 
Цаһачудын нүүрлгч отрядынь 
Цокҗ унһах кергтә … 
Эн балһсиг булалдҗ, 
Эзлҗ авх заката … 
Цааранднь төмр хаалһ 
Цаһачудас сулдхх ухата … 
Дөрвн эокадрона 
командирмүдтән 
Диглҗ даалһвринь өгәд, 
Дрючковин эскадрона толһад 
Дүмбр Хомутников йовна. 
Хаҗуднь - хәәртә нөкднь, 
Хальмг полкин комиссар. 
Бүтәд-бүтәд мөрднь 
Бәрлһнд күчән үзүллднә … 
Арлтан пулеметын гиҗгинь 
Атхчксн, зууньрсн йовна. 
Шапшуков шашкан атхчксн, 
Шүрүлкҗ эскадрондан йовна … 
Цаһачудын мөрн полк 
Цаад захаснь үзгдв … 
Хотна дөрвн уульнцар 
Хурдлулад һарад ирцхәв … 
У-чиг модн 
Урһсн болҗ үзгдв … 
Өрүнк нарна герлд 
Үлдин ирмүд гилвкв … 
Дәәни көлд дассн 
Дүмбр Василь урадв, 
Хурдн күлгтә хальмгуд 
Хурц үлдән өрглдв … 
Цаһана мөртә цергнь, 
Цугтан нурһлҗ офицермүд, 
Хальмг полкур дәврәд, 
Халурхад чавчад орлдв. 
Хальмг, орс үгәр 
Хольҗ цаһачудыг хараһад, 
Хомутников баатр зөргәрн 
Хальмг полкарн дәәллдв … 
Эзән геесн мөрд 
Эңдән инцхәлдҗ гүүлдв … 
Мөрән алулсн улс 
Мөлкн, кевтн халдв … 
Дөрвн эскадронан һардҗ, 
Дуута Василь довтлв … 
Хальмгин сүрәһинь немҗ, 
Хәәкрн йовҗ чавчлдв … 
Дорнь йовсн мөрнь 
Дөрв көлдәд унв. 
Дөрәһән сулдхад Василь 
Деегүрнь һарад одв … 
Шашкан гертнь орулчкад, 
Шин маузерән һарһв … 
Шидрдәд шашкдсн офицериг 
Шүрүнднь хаһад унһав. 
Офицерин шарһ аҗрһиг 
Ординарцнь шүүрәд бәрв … 
Хомутников Василь гүүһәд, 
Хурдн мөр унв. - 
Шапшуков! Дрючков! Басангов! 
Шашкарн сәәнәр чавчтн! 
Хомутников Василь чавчлдна, 
Хальмгуд ардаснь дахлдна. 
Арлтана хойр тачанкинь 
Ар бийәр гүүлгәд, 
Цаһачудын гиҗгднъ орад, 
Цокад авад ирв … 
Ард-өмнәснь цокхла, 
Аман цаһачуд аңһалдв. 
Көгшн-көгшн хазгуд 
Көөгдәд һарад зуллдв … 
Арлтана тачанкс зерглдәд, 
Ардаснь цаһачудыг мөндрлв … 
Хальмг полк күриһәд, 
Хотнур дәврәд орв … 
Тергд, тачанксан хайлдад, 
Тастан цаһачуд гүүлдв … 
Хомутников Василь халчксн 
Хәәкрәд " ура! " давтв! 
"Большой Улан" балһсн 
Бүклдән цеврлгдәд одв … 
Цаһачудын дөрвн эскадронас 
Цөөкн улс алдрв … 
Хальмг полкас кесгнь 
Халун дәәнд алгдв … 
Хотна захд оршахла, 
Харм икәр төрв … 
Бурх итксәрчн биш … 
Буй хәәсәрчн биш … 
Хомутников Василь өвдгләд, 
Хальмгудыннь цогцд мөргв. 
- Советин йосна төлә, 
Сул теегиннь төлә 
Әмән хәәрлсн угат … 
Әмдснь мартхн уга! 
Үннә, җирһлин төлә 
Үкләсн әәсн угат … 
Тана төлә цаһачудыг 
Тараҗ, цокҗ чиләхвидн!.. 
Хомутниковин келсн үгнь 
Хальмгудтан андһар болв … 
Халун цусн буслад, 
Халх күрңтәд одв. 
… Төмр хаалһин станц … 
Провоторская … цаһачуд тенд … 
Таш харңһу сөөһәр 
Провоторскур дәврәд орцхав … 
Даранднь Шарашкин селәнүр 
Дәврәд Хомутников орв. 
Һанцхн хальмг полкарн 
Һурвн полк күүчв … 
Шарашкин хотна хаҗуд 
Шапшуков икәр баатршв … 
Негхн эскадроһарн дәврәд 
Найн терг булав … 
/ Тер дәәнд взводарн 
Тугульчиев командир туурв … 
Зуг дәәлдсн һазртан 
Зуурдын үкләр үлдв … 
Теегин үрдүдин нерн 
Теңгин таңһчар туурв … 
Хойрдгч мөрн корпуст 
Хомутниковин нерн магтгдв … 
… Харти дәкҗ шинәс 
Хальмг церг цуглулв. 
Хойрдгч хальмг полк 
Хураһад авад оркв … 
Харти Кануков - командир 
Хальмг бригадан сурһв. 
Хальмг бригад дәәнд 
Хамань болвчн орлцв. 
Хальмг дун, дегтрмүд 
Хальмг келәр барлгдв. 
Урд уга газет 
" Улан Хальмг " төрв … 
Мана - негдгч шүлгч, 
Мана - негдгч редактор, 
Мана - негдгч комиссар 
Медрлтә, мергн Харти … 
Хальмг улан баатр 
Харти Кануков туурв … 
Әмсхлән, цусан, әмән 
Әмтнә төлә өгв … 
АРВН НӘӘМДГЧ ДУН 
Хальмгин онц үрн 
Хальмгин нер дуудулла. 
Буденнын Мөрн цергт 
Баатр Ааку магтгдла … 
/ Шкурон " Зерлг дивизь " 
Шууга икәр татҗ … 
Буденнын Мөрн цергүр 
" Баатршхад " дәврәд орҗ … 
Тимошенко Городовиков хойрта 
Туллцҗ ирсн Шкуро … 
" Зерлг дивизән " таралһад, 
Зулҗ әрә һарла … 
Орсн хур гиичксн, 
Оһтрһуһар үүлд нүүлднә … 
Белкүсцә гих бальчг 
Балцр-булцр билхлзнә … 
Намрин киитн салькн 
Нурһар, хәврһәр үләнә. 
Цаһачуд Воронежиг харсад, 
Цергиннь сәәниг цуглулна. 
Шар өрлә тагчгар 
Шууган, ә угаһар, 
Балһсна хойр таласнь 
Буденнын церг өөрдв. 
Һарх нарна сүүрәснь 
Һалта Тимошенкин дивизь … 
Ар бийәснь тустан 
Аакун дөрвдгч дивизь … 
Һолын телтрәс цаһачуд 
Һолын һатлһ хаана. 
Дөрвдгч дивизь энтләснь 
Дөрвн товар халдна … 
Цаһачудын бронепоезд 
Цахсн, хахсн болна. 
Цаһан-цаһан утан 
Цәәһәд-цәәһәд будңһтрна. 
Һолыг күчрдҗ һатлад, 
Һурвн бригадарн Ааку 
Тундутов Мамонтов хойриг 
Тосч авад чавчлдна … 
/ Бригадын негинь йовулчкад, 
Бууһар, пулеметар халдв … 
Хойр бригадан Ааку 
Хаҗукшан авад һарв. 
Нарн суух таласнь 
Нүд гердв, дурнадв. 
Хойр бригадарн Ааку 
Хәәкрәд атакт орв … 
Нег-негнәннь өмнәс 
Довтлҗ йовх цергүдәр, 
Наласн ик тег 
Дүүрәд, буслад бәәв … 
Тууҗд үзгдәд уга 
Түлклдән, чавчлдан болв … 
Аакун бийнь өврв … 
Атактан улмар зүткв … 
Москваг авхар седсн 
Мамонтов дәврҗ йовна … 
Москваг харссн Ааку 
Мамонтовин цергиг чавчна … 
Тууҗ, түүкд келгдҗ, 
Теегин үрн магтгдх … 
Буденнын дөрвдгч дивизь 
Бүкл делкәд туурх … 
Дивизь болһндан күрч, 
Дәәг һардсн Буденный … 
Дөрвн миңһәрн Аакуд 
Дөңнхәр довтлад аашна … 
Һазр бүркәд, күриһәд, 
Һавшун церг довтлв … 
Хурдн шарһарн Буденный 
Хурдлулад күрәд ирв … 
Ааку Буденнан үзчкәд, 
Арслңгин дууһар уралв … 
Буденнын мөрн корпус 
Бутхучад уралан чавчлдв … 
/ Һоллсн цаһан цергин 
Һолнь тасрсн болв … 
Цаһачуд күрд гиһәд, 
Цухрҗ һарад зуллдв … 
Буденный, Ааку, Тимошенко 
Бригадмудын өмн йовцхана. 
Күцәд цаһачудыг чавчад, 
Күчәр Воронежиг сулдхна … 
Москваһур дәврдг зөргнь 
Мамонтовас мөлтрәд одв … 
Зүүднә мууһинь Деникин 
Зүүлн бәәҗ үзв … 
Шкуро Деникиниг унтхлань 
Шилтә әркәр цокна. 
Шүдднь амнаснь өсрлдәд, 
Шарлҗн заагар тарна. 
Тундутов толһаһинь илҗәһәд, 
Түлкәд худгур унһана. 
Худг дотр хулһн 
Хамрин нүкәрнь орна. 
Түрҗ-зүдҗ зулад, 
Түрг хаанд күрнә. 
Махмуд Деникиниг угтад, 
Маңнаднь тамһ дарна … 
Һазрин дунд теңгсиг 
Һатлһҗ һарһад көөнә. 
Деникин һууль һууһад, 
Дамаскд күрсн болна … 
… Генткн чочад сернә. 
Гергндән зүүдән келнә … 
Телтркшән һарч зулдган 
Тоолх кергтә гинә … 
Тер зүүднә хөөннь 
Толһань Деникинә чичрнә … 
Зүркнь өрч дотрнь 
Зүүһәр шааҗ хатхлна … 
/ * * * 
Алдршсн Ааку авъясарн 
Асхн бүрүл тасрхла, 
Сө дүләд киитнд 
Суковкин станцур дәврв … 
Генткн чочаһад цаһачудыг 
Гертәс һарһн цокв … 
Санамр бәәсн цаһачуд 
Станцас һарад оольлдв. 
Телеграфур Буденный орад, 
Теднә капитанинь бәрнә. 
Цаһан капитана нернәс 
Цаһачудын штабла залһлдна. 
- Буйн болтха, дөңнтн, 
Буденный ээрәд алҗана. 
Хойр бронепоезд 
Хурдар илгәтн!.. - гинә. 
Хойр бронепоезд 
Халун ууран цацлдв. 
Станцин һаза шуукрад, 
Санамр ирәд зогслдв … 
Ааку цергәрн аарглад, 
Атакин йосар бәрлдв. 
Цаһачуд бронепоездәсн 
Цаһан дарцган өрглдв … 
Офицермүдин бригад ардаснь 
Өтрлсн кевтә ирв … 
Тосч авад Ааку 
Тастнь чавчад күүчв … 
Касторнд ик чидлән 
Кадетмүд цуглулсн бәәҗ … 
Цергин мекәр Буденный 
Цугинь тоота тараҗ … 
/ * * * 
Деникинә цергихн шармгдад, 
Донбасс талакшан гүүлдв. 
Ааку ардаснь мөрдҗ, 
Атакт ол орлдв … 
Буденнын Мөрн цергин 
Бөк тулур болгсн, 
Дөрвдгч дивизьтәһән Ааку 
Дәәни нүүрт йовгсн … 
Цаһан полк, бригадыг 
Цусинь асхҗ цокад, 
Сватово станциг бүклднь 
Сөөни өрәллә сулдхна … 
Хот-хувцар дүүрң 
Хөрн тавн поезд … 
Баатр Аакун дивизьд 
Бәргдсн болдг гинә … 
Суңһуһар Купянскта залһлдҗ, 
Сурвр Ааку кенә: 
" Дәкн хойр поезд 
Дарунь илгәтн! " - гинә. 
Удлхн уга поездмүд 
Ууртан хахсн-цахсн, 
Сватово станцур түргәр 
Сарсалдад күрәд ирцхәнә … 
Городовиков (подполковник нерн деерәс): 
" Эшелонмуд эс йовулхла, 
Эндән зарһд тусхмт … 
Дарук поездмүдинь бас, 
Дарунь йовултн! " - гиҗәнә. 
Ротмистр (Купянскас): 
" Полковник! Илднь күүндий! " 
Городовиков: 
" По! Юн гинәтә? " 
Ротмистр: 
" Мини һаһа хамаһинь 
Медвт, угавт, ахлач? " 
Городовиков (уурлад): 
" Үксн-урдкинь һаһаг 
Үүнд авч ирсмчи? 
Ээҗ, һаһа биш, 
Эшелон нанд кергтә! " 
Ротмистр (меклгдсән медәд): 
" Эзән зальг " , - гиһәд, 
Элвг, өткнәр харав. 
Теңгр, һазр дуудад, 
Трубкар хәәкрәд бәәв … 
Городовиков (эвләд): 
" Таанр сурһульта-эрдмтәт … 
Тиигҗ хараҗ болдви? 
Ямаран харалч күмтә? 
Яһсндан ууртн күрнә? 
Би үнән келҗәнәв … 
Буденнын цергә күмб … 
Эшелон илгәсндтн ханад, 
" Эңкр " мендән күргҗәнәв … 
Зуг үнитн келчкнәв, 
Зулҗ һарч чадшгот, 
Бәәсн эшелонмудан көтләд, 
Буденнд орад өгчктн! 
Тиигҗ чадшго болхла, 
Теңгс хәләҗ зултн … 
Киитн уснд орад, 
Кирән уһаҗ автн! 
Тана килнцтн күцәд, 
Тамд шаагдх болҗанат … 
Буруһан сәәнәр сурхлатн, 
Буруһитн тәвәдчн оркхвидн! " 
/ * * * 
Цаһачудын толһачнр хоорндан 
Цүүглдәд бәәсмн гицхәнә … 
Аакуг әмдәр бәрхәр 
Андһаран тәвсн болҗана … 
Хойр сай арслң 
Хаяд өгчкх боллдна. 
Аакун толһа ормднь 
Авад иртн гилднә … 
* * * 
Суһлад авсн үлдән 
Сулдхл уга атхҗ, 
Советин йосан харсч, 
Сәәхн җирһл угтҗ, 
Теңгин һолд шахҗ, 
Тумн дәәснлә ноолдҗ, 
Негдгч мөрн цергт 
Нернь баатршҗ, туурҗ. 
Хальмг олн-әмтндән 
Хәәртә үрнь болгсн, 
Алдр ик нертә 
Ааку баатр гинә … 
Төөлтә хурдн кеегчнтә, 
Төрл-садн элвгтә, 
Хурин хар занчта, 
Хурц болд үлдтә. 
Сахлнь чикнднь сәрвкҗ, 
Салькнла цүүглдсн гинә. 
Сәәхн хурц нүднь 
Соньн хәләцтә болна … 
Ут тууҗин туршарт 
Учрад уга баатр, 
Ке " Җаңһрин " бөлгүдт 
Келгдәд уга баатр … 
АРВН ЙИСДГЧ ДУН 
Деникинә церг үрглҗдән 
Дәврдг омгнь шантрҗ, 
Дөрвн үзгин дәәсдин 
Дәәч зөргнь унтрҗ … 
Орсин көдлмшчнр, тәрәчнр, 
Октябрин дииллтән харсч, 
Дүмбр Улан туган 
Делкә деер делсгҗ … 
Сивр, Урал, Иҗләс, 
Сәәхн Днепр, Двинаһас, 
Хальмг теегәс бас, 
Хортна церг көөгдҗ … 
Аһу ик ноолдаг 
Алдр Ленин толһалҗ. 
Күмн-әмтнә җирһлиг 
Күчр дәәснәс харсч … 
* * * 
Хальмг хойр полк 
Халун дәәнә нүүрт … 
Бөкин, арһин тонь 
Болд үлдин үзүрт … 
Теегин хаалһар довтлдна. 
Теңгин һолар орлдна. 
Сала-салтрар цаһачудла 
Сөрглдн бәәҗ чавчлдна. 
Шишлң һалд орлцҗ, 
Шин төрскән харсна. 
Ленинә дуудвриг туглҗ 
Ленинә сурһмҗан дахна. 
Харти, Василь толһачнр, 
Хальмг бригадан бүрдәнә. 
Хальмг теегин үрдүдән 
Хәәрлн, шунҗ сурһна … 
/ * * * 
Хальмг цергин нүүрт 
Хальмг көдлмшчнр, заһсчнр, 
Яндг-Мацгиннь нериг 
Яһсн сәәхнәр кеерүлҗ!.. 
Теңгс көвән хальмгуд 
Терек һатлн дәәллдҗ, 
Кадетин церг көөлдҗ 
Кавказ даахдан күрч … 
* * * 
Хальмг бригад хонглхар 
Хойр хотнд зогсна. 
Хонган олҗ амрлдад, 
Хот-хоолан идлднә. 
Тег өөрдҗ одсн 
Төрл-садн сангдна. 
Хальмгудын ик хург 
Хурх зәңг һарна. 
Теңгс баһасн медсн, 
Теңгсин зөөрән түшсн, 
Заһсна көдлмшән санҗ, 
Зүүдндән Манҗ үзнә, 
" Теңгс деер сарин толян 
Тенҗ, 
Төөрҗ йовна. 
Теңгр деер сарин бийнь, 
" Тергнәннь мөрдән шавдад " , 
Түргнәр гүүлгҗ йовна. 
Күрисн хар үүлн 
Күчән үзүлхәр бәәнә. 
Сариг ээрәд үмкхәр 
Сансн бәәдлтә болна. 
Цәклһнә һалд дәрвкнә, 
" Цәкүрәс " өсрәд хагдна. 
Догшн салькн дәрвкнә, 
Дораснь дүүлҗ көдлнә. 
Лугшад, лугшад бүдүнәр 
Лууһин дун күрҗңннә. 
Деер-деерәсн көөлдәд, 
Дольгад бухинәр мөөрлднә. 
Цахрсн цаһан көөсән 
Цацад-цацад өсргнә … 
Теңгр теңгс хойр 
Туллцҗ бәәх янзта … 
… Теңгр цоорсн болв … 
Түмн суулһ усн 
Теңгс деер асхрв … 
Кен-негән дархар 
Кесгтән усар цацлдв … 
Һал цәклнә, 
Һалв икднә. 
Теңгрнь чичрнә. 
Теңгснь мөөрнә. 
Хур, дольган, салькн, 
Хугтан хольгдҗ шуугна. 
Теңгс йораласн күгдләд, 
Теңгр өөдән буутьглна … 
Теңгсин усн эргиг 
Тиирн цокад чичрүлнә. 
Зевтә шар замгар 
Зел гүрҗ татна … 
Заһсн хамг бултҗ, 
Задһа теңгсәс зулҗ … 
Заһс аңндг заһсчнр 
Заһсн уга үлдҗ … 
Зовлң өөрдсн болҗ … 
Көк теңгсин көвәһәр 
Кануков мөртә довтлҗ … 
Һарад зулсн заһсдыг 
Һазраднь - гедргән тууҗ … 
… Нарн - һазрин эзн … 
Нигт шар ташмгудар, 
Налхасн уүлдиг гүвднә, 
Нааран-цааран салвчна … 
Ноолдсн нохашң үүлд, 
Нарнд көөгдҗ зуллдв. 
Теңгс нарнас ичәд, 
Төвкнәд, саналдад " зогсв " 
Теңгрин уурнь тәвгднә. 
Теңгсин зонь тининә. 
Дольган болһнь шимлднә. 
Деернь нарн дүңгәнә " 
Серсн Цаһан-Манҗ 
Соньн зүүдән санв: 
" Нарн, нарн, нарн, 
Нарн менд болтха! " 
Үзсн зуүдән Манҗ 
Үнтә Хартидән келв. 
" Теңгсән санҗадич " , - гиҗ 
Тернь келҗ инәв … 
Батуд, Далвң, Хархусас, 
Баһуд, Баһ-Цоохрас, 
Хальмгуд белгән авсн 
Хальмг цергт ирцхәв … 
Төрл-садан сурлдад, 
Тег, теңгсән келлдәд, 
Цөөкн цагин дунд 
Цуһар икәр байрлдв … 
Харти Василь хойр 
Хальмг гиичнртәһән күүндлдв. 
Таңһч ямаран бәәхинь. 
Теегин гиичнрәс сурлдв 
Элдв-сәәхн цергән. 
Эскадрон - эскадронар зерглүлҗ … 
/ Таңһчас ирсн улст 
Туурсн цергән үзүлҗ … 
Захас зах күртлән 
Зөргтә дун дуулгдна. 
Амн үг болвас 
Андһар болҗ соңсгдна. 
" Хальмг харңһу болдгнь 
Хуучна йосна гем … 
Хуучн йосн хольврснд 
Хамцҗ ухаһан негдүлий! " 
Яндг-Мацга гиичнрин 
Яснь халу дөрв, 
Басңга Мукөвүн - җаңһрч, 
Баатр цергән йөрәв … 
Таңһчас белглҗ ирсн 
Тугиг җаңһрч делгв. 
Цусн Улан туг 
Цергин өмн делсв … 
Харти, Василь, Арлтан 
Ханлт нутгтан өргв … 
Өнцгәснь тугиг бәрәд 
Үмсн теврәд авцхав: 
" Өндр Улан тугиһән 
Оһтрһуд күргҗ кииский! 
Эн Улан тугин дор 
Угатьнр хамгарн җирһий! " 
/ * * * 
Җаңһрч өвгиг сурҗ, 
" Җаңһр " баһчуд соңсв. 
Шин " Җаңһр " теегт 
Шишлң келгддгнь медгдв. 
Хальмгуд дунд тууҗ 
Халун үгәр келгднә. 
Хөөчнр, малчнр деернь 
Хүв-хүвән немлднә 
Шин " Җаңһр " чимҗ, 
Шин бадгуд немҗ, 
Үнн-цаһан седкләсн 
Үнтә Ленинән магтлдна … 
Әәдрхнәс һарсн көдлмшчнр 
Әәмгүд төгәләд ирцхәҗ. 
Мөрдән селҗ унад, 
Мел довтлад йовцхаҗ. 
Әәмг, нутг болһнд 
Альчур үлдәҗ өгцхәҗ. 
Хәәртә, үнтә альчуриг 
Хальмгуд зүркндән шахцхаҗ … 
Улан Эрг, Элстәр, 
Улан Хол, Эрктнәр, 
Альчур белгиг күргәд, 
Әәдрхнә көдлмшчнр белглнә … 
Аһшас фронт һатллдад 
Авһнр, Ханат эрглдәд, 
Көтчнр, Көглт күрлдәд, 
Көдлмшчнр альчур төгәв … 
Теңгин Салын кецәр 
Тер альчур төгәлв. 
Теегин үрдүд мөрдән 
Тохад-тохад мордлдв. 
Тер альчурта барлгдсн, 
Түмн әмтнд туслсн 
Алдр Ленинә дуудвр 
Альднчн ивтрҗ күрнә. 
" Хальмг ахнр-дүүнр! 
Хальмг келн-әмтнә 
Хөвнь эврәнтн һарт, 
Хәрнь цергт орцхатн! 
Деникинә бандсиг дархд 
Дегц цуһар мордтн! 
Эврәннь Советин йосан 
Элдв зөргтә харстн! " 
Хотн болһниг төгәләд, 
Хурдн мөрәр довтллдна. 
Хальмг угатьнриг көндәҗ, 
Халун үг буслв … 
Темә унад зәрмснь 
Теегән хальмгуд төгәлв. 
Тундутовин церг бәәсәр 
Төгәләд нуувчар ирцхәв. 
Нуувчар, нүд далдар, 
Нимгн альчур төгәлдв. 
Дуудвр, Ленинә дуудвр, 
Дотр орад товчлгдв. 
Цаһан цергәс орһдгнь 
Цөн биш болв. 
Улан тугиг дахдгнь 
Улм-улмар икдв … 
Нүд чичм харңһуд 
Найнтахна хотн дунд 
Альчур төгәҗ йовад, 
Аһшин көдлмшч бәргдв. 
Көдлмштә хамдан йовсн 
Көвүдә Балдн бәргдҗ. 
Балдн Артем хойриг 
Баячуд икәр зоваҗ … 
Һоснаснь, киилг дотраснь 
Һучн альчур олдҗ … 
Хойр залуг цаһачуд 
Хорта кевәр дөөглҗ … 
Хальмг орс хойриг 
Хамраснь цусн һартл, 
Хот амсулл уга 
Хойр хонгтан цокцхаҗ … 
Хөрдгч җилин хавр 
Хурта-бората билә. 
Сөөднь мөсн көрчкәд, 
Сарул өдртнь хәәллә. 
Хойр залуг һаза 
Хурт норһҗ зогсала. 
Хала үзүртә ташмгар 
Хавдр һартл цокцхала. 
Ленинә дуудвриг тархасн 
Ленинә хойр салдс, 
Үклән өөрдсн бийнь 
Үгән цаһачудт өгчәхш … 
Хальмгиг сүрдәхин төләд 
Хойр залуг алхар 
Хөрн мөртә цаһачуд 
Хооран һарад зогслдла … 
Хәәртә Ленинә дуудвриг 
Хойр һартан атхчкад, 
Халун зүркндән шахчкад, 
Хальмг өмәрән алхв … 
Хасн цаһачудын бууһас 
Халан ә һарв. 
Хойр нөкдин зүркнәс 
Халун цусн хагдв. 
Нарн талакшан хәләһәд, 
Нөкдмүд унад одв. 
Найнтахн сө, нуувчар, 
Нөкдмүдиг күндтәһәр оршав … 
Манцин Кецәр җисәд, 
Мөрн церг ирв. 
Удлхн уга дарунь 
" Ура! " үрглҗдән соңсгдв … 
Һалун күзүтә зеердтә, 
Городовиков өмннь йовна. 
Теегин үрдүдин күчнд 
Тундутов цергәрн чилнә. 
Орс хальмг хойриг 
Оршасн һазрт ирчкәд 
Мөрнәсн Ааку бууһад, 
Махлаһан авад гекнә. 
Тагчт зогсч бәәһәд, 
Татуран татад чаңһачкад, 
Мөрн цергән дахулад, 
Мана Ааку довтлв. 
Теегәр хальмгуд дунд 
Тууҗ, тууль келгдв. 
Кееһәр, хальмгин дуунд 
Келмрчс Аакуг магтлдв! 
ХӨРДГЧ ДУН 
Манцин һолын телтр, 
Малакана нег хотнд, 
Мамонтов әмнь һарчасн 
Маань келгүлҗ адһла. 
Корпусин көгшн гелң 
Көлднь уульсн сууна. 
Калач балһсан санҗ 
Келән шүдәрн зууна … 
" Чилв! " гих ухан 
Чееҗинь бүтәҗ зована. 
Мамонтовин маңнаһинь босад, 
Маань умшад илнә … 
Халун өвчндән шатҗ 
Халхнь Мамонтовин шарлҗ. 
Нөөртән зүүлҗ шимлдәд, 
Нерд келәд бурна … 
" Городовиковиг күцәд чавчхинь 
Һундл уга болхмн, 
Тундутов манд тусго, 
Тооһас һарсн күн … " 
Иньрл Мамонтов үкв. 
Итклән цаһачуд барв. 
… Деникин цергиннь сәәнинь 
Дәкн-дәкн цуглулв … 
… Хойр мөрн церг 
Хоорндан туллцҗ ирв, 
Ховң һолын экнд 
Халун цусн асхрв. 
Буденнын Мөрн церг 
Бүклдән атакт орлцҗ. 
Цаһачудын цергин сәәнләнь 
Цәкүр үлдәрн цоклдҗ … 
Дөрвдгч дивизиг ээрәд, 
Деникинә церг орлдв. 
Ааку дивизән көтләд, 
Атакт уралҗ орв … 
Деникинә хамгин сүл 
Дәәллдән болҗ медгдв. 
Офицермүдәс бүрдсн полкс 
Оркрлдад орлдад бәәв … 
Дөрвдгч дивизиг шахад, 
Дөрвн таласнь орлдв. 
Тимошенкин зурһадгч дивизь 
Түргн ирҗ туслв … 
Чавчлдан улм күчрдхлә, 
Чидлән цаһачуд немчкв. 
Амрлтд бәәсн офицермүд 
Аакуг аарглад авв. 
Һурвдгч бригадан резервәс 
Городовиков дуудад авв. 
Одн төөлтә кеегчәрн 
Олн һазрар чавчлдв. 
Элдв мөрнәннь җолаһинь 
Эмәлин бүүргднь тәвнә. 
Хойр һартан үлдтә 
Худрлдн чавчлдад одна. 
Негдгч үлдәрн чавчна. 
Хойрдгч үлдәрн хатхна. 
Хойрдгч үлдәрн чавчна. 
Негдгч үлдәрн худрна … 
Хазарин залмҗ угаһар 
Хурдн кеегчн хурдлна. 
Аакун цогцин айлһ 
Алдл уга дахна. 
Агчмин дунд, генткн, 
Аакуд генерал үзгдв. 
Аакуг чавчхар шилтәд, 
Аңһлзад өөрдәд ирв … 
Барун һартк үлдәрн 
Босн чавчад оркв. 
Цаһан буурл генерал 
Цохан атхад унв. 
" Ура! " дуудад Буденный 
Урмд цергтән немнә. 
Халурхҗ одсн Буденный 
Хортдыг зөргтә чавчна. 
Баатр ахлачиннь үлгүриг 
Буденнын церг дахна. 
Цаһан офицермүд чавчгдад, 
Цөөкн улс үлднә … 
Цаһан церг тарв. 
Цааран һарад цүврв. 
Ноолдаһан шүүгдсн цаһачуд 
Нутгас һарч зуллдв. 
Буденнын Мөрн цергән 
Бүкл төрскн буульна. 
Хальмгин үрн Аакуг 
Хамг әмтн магтна … 
* * * 
Автономан һартан авч 
Алтн хаалһдан орх, 
Хальмг олн-әмтнә 
Хурган кехнь өөрднә. 
Теңгс, Иҗлин эргндк 
Теегин улс байрлдв. 
Тең, Уралас, Күмәс 
Төрл-садн цуглрв … 
Хәәртә багш Ленинә 
Халун дуудвр умшлдв. 
Хальмг әәмг, хотдудар 
Хургин төр күүндгдв. 
Әәмг болһнас делегатан 
Әмтн суңһҗ һарһлдв. 
Теегин тал дунднь 
Таңһчин хург цуглрв. 
Чилш уга күүндвр 
Чилгрин тускар һарна. 
Карт авад хәләлдәд, 
Кезә күрхән тооллдна. 
Әәдрхнәс ирсн суңһуг 
Әмсхл давхцулҗ байрлулв. 
Хальмг мөрн цергт - 
Харти Кануковд күрв … 
Күн-күн болсара, 
Күмни тууҗ бичсәрә, 
Хальмг иим хург 
Хурҗ учрад уга. 
Кесг зун җилдән 
Күсч йовсн җирһл … 
Кецү зовлңта тууҗдан 
Көөлдҗ ирсн сулдхвр … 
Хальмгин байрин кемҗән 
Харан уга эргҗҗ … 
Халун зүркн догдлҗ, 
Ханлт Ленинд өргҗ … 
… Командир болһнан цуглулҗ, 
Кануков Харти күүнднә. 
Күнд һарта Савр - 
Күндтә Василь ирнә. 
Шашкин сурһульдан мергн 
Шапшуков Максим ирнә. 
Атакт туурсн, болд, 
Арлтан бас орлцна. 
Цаһан-Манҗ цугинь 
Цә чанҗ гиичлүлнә. 
Өвәрц соньн төрд 
Өврн бәәҗ орлцна. 
Хальмг таңһч орх 
Халун төр һарчана. 
Хальмгин негдгч хургт 
Харул кергтә болҗана. 
Төр күүндсн улст 
Төрскн теегнь сангдна. 
Үрн-садна, теегин 
Үнр соңсгдсн болна. 
Хургт һурвн делегат 
Харти толһачта суңһгдна. 
Зун хөрн күн 
Зертә-зевтәһән белдлднә. 
Теегт шулун күрч, 
Төрл-садан үзҗ, 
Тууҗд ончта хург 
Тәвсн төрән күцәҗ … 
Олн һазрар тарсн 
Олн ахнр-дүүнрәрн, 
Шин нутгтан негдҗ, 
Шишлң җирһх йовдл … 
Нарн, сулдхврин нарн, 
Нутг деерм мандлв … 
Нарт-делкәд хальмгм 
Нерән магтулҗ ирв … 
Арлтан " Максим " пулеметан 
Авч йовх болв. 
Хальмг эскадрон хаалһдан 
Халун байртаһар көндрв … 
Дөрвн үзгин дәәсән 
Дөрә доран дарсн, 
Дүүвр улан һәрднр 
Дууһан экләд дуулв: 
- Теңгр йозурта баячудынь 
Теңгс һатлһҗ цокий! 
Теегин олн төрән 
Теегин ядутнр медий! 
Байн, нойн гидгнь 
Балв тусч тартха! 
Байрта улан йоснь 
Батрн, делгрх болтха! 
Дуулсн дунь байрар 
Дүүрң буслҗ җирһнә. 
Харти баатр цергән 
Хальмг таңһчур көтлнә.