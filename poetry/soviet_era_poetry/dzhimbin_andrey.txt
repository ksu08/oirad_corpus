ҺОЛЬШГ НОХА
Нег ноха манад бәәдм.
Нернь Һав болдм.
"Һав-һав" гиһәд оньдин
Һарсн-орснд хуцад бәәдгтән,
Аль маштг һав болсндан
Авсн нернь болхв?
Медхшив.
Хотн дунд өдрин дуусн
Хооран, уралан гүүдм.
Тер, эзн улсан бәәтхә,
Такасан цугинь таньдм.
Эврә биш цуг тоотыг
Эндү угаһар йилһҗ көөдм.
Хот идҗәтлнь такас өөрдхлә,
Хооран һарад йовҗ оддм:
"Идхәр седҗәхлә, идтн" , -
Иигҗ келҗәх нүдәр хәләдм.
"Иим бичкн ноха бас
Иим ик ухата болдви?" -
Иигҗ энүнә тускар
Ирсн улс соньмсдм.
Кедү җилд
кемҗәнә.
Зуг
Кесг җилд тер бәәв.
Үздг арһ уга болхларн
Үнрәрн әмтиг йилһдг болв.
- Һав йосар көгшрҗәнә,
Һаза энүнд киитн, -
Гиһәд, эцкм нохаг
Герәд нег сө орулв.
Әмтн унтхла, сөөднь
Арһул үүд секәд,
Һав мел тагчгар
Һарад йовҗ оч.
- Һаза даархан эс меддг
Һәргтә ноха бәәдви? - гиҗ
Би терүнд уурлув,
Бүкл өдртән хәәвүв.
Ноха эс олдсиг
Намас соңссн эцкм:
"Сәәһән хәәх" кемнь ирәд
Сөөнәһә тер җилисн" , - гив.