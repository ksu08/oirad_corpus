Экдән

Эк гисн күндтә нернәс
Эңкр нерн делкәд бәәхий?
Эцк кедү эңкр болвчн,
Эклә тер әдлцҗ чадхий?

Аак, ачта - туста аак,
Алтн делкәд намаг һарһлат,
Дурта төләдән уурган өгәд,
Даңгин өрчдән шахад өскләт.

Әәмшгтә дәәни көллә харһад,
Әмтн цуһар зовҗ түрхд
Хәәртә үрән бийәсн доталад,
Хүв өдмгән идлго өгләт.

Эврә тоолвр татуһин уршгар
Эндү һарһад оркдг насндм
Чидл, медрлән нөл уга
Чик хаалһ җирһлдм заалат.

Чикн деерк үснтн буурлтад,
Чидл - чинәнтн хәрсн бийнь,
Һуч һарсн наста намаг
Һар деерән бәрх седклтәт.

Аак, эңкр мини аак,
Альк насндан Таниг мартхв,
Алтн шарһ нарншң хәәртә Аак,
Таниг кенлә дүнцүлхв?

Дала үлү үг келшгов,
Дарунь иигәд ахрар төгсәнәв,
Эк, Тана күргсн ачиг
Эн насндан хәрүлҗ чадшгов.

Болв оньдин Таниг дуранав,
Бийиннь үрдүдтән дурнастн залһнав,
Аакм иим билә гиһәд,
Альхн деерән тәвәд өскнәв.

Сарул сәәхн хаалһар йовҗ,
Советин орндан итклтә өсг,
Эңкр ээҗиннь әрүн седкл
Эдн бас бичә мартг.