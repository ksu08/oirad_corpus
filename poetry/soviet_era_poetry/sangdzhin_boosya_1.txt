ӨНЧНӘ КИШГНЬ ӨВРТНЬ … 
Өнчрсн көвүн кезәнә 
Ор һанцар өснә, 
Миңһн цаһан хө 
Миитр байнад хәрүлнә. 
Тавтаһасн авн көвүн 
Таалдг, эңкрлдг уга, 
Җилин дөрвн цагт 
Җилвтәд эн көдлнә. 
Көвүг байн таасна, 
Көлсинь хөөрмгәр хәрүлнә. 
Киитнд бийән хальчлх 
Киртә девлән өмскнә. 
Көвүн җил ирвәс 
Көл, һарнь чаңһрна. 
Альвлдг наснас давад, 
Арвн дола орна. 
Зеткр келҗ ирдго. 
Зуг нег агчмд … 
Халун ээврт диинрәд, 
"Хум" гиһәд одна. 
Өсрәд босад хәләнә: 
Өөрнь хөнь уга!.. 
Акад юмн болхви? 
Альдаран одв гихви?.. 
Эргәд, төгәләд гүүнә: 
Эҗго цаһан көдә. 
Мөрә мөрдәд хәәнә: 
Мел төрүц олдхш. 
Усн-цасн көвүн 
Ууляд, нар дахна, 
Тиигҗ йовтлнь, энүнд 
Тенд җолм үзгднә. 
Үүдн, иргнь секәтә 
Уутьхн җолм дотр 
Цаһан буурл өвгн 
Цәәһән ууҗ сууна. 
Барун бийд суусн 
Буурл өвгнә альхнд 
Уульҗ йовсн өнчнә 
Унсн нульмсн тусна. 
- Хәәмнь, эн күүнә 
Хөвнь дуту кевтәл, - 
Әмд чирәһинь үзхәр 
Альхн талан ширтнә 
- Өөр эргнд йовна, 
Одад дахулад ир, - 
Өвгн эмгән илгәнә, 
Орҗ ирхинь күләнә. 
Әәрстә һар-көлтә, 
Әгрсн сәрсн шалврта 
Көвүн уульн йовҗ, 
Көгшән көлд мөргнә. 
- Көвүн, юңгад иигтлән 
Көштлән уульҗ бәәхмч? 
Гем-шалтг учрву? 
Гертчн аюл бууву? 
- Ики баһасн авн 
Өнчәр мал хәрүлләв, 
Байна миңһн хө 
Би эндр геечкв, - 
Һашун хар нульмсан 
Һарарн селгәдәр арчна. 
Өнчн көвүн үрүдҗ, 
Өвгнәс хәрү күләнә. 
- Нә, ода чи 
Нарн һарх үзгүр 
Хәләчкәд, тер дарунь 
Хәрү орҗ ир. 
Көвүн һаза һарна, 
Келсн талнь хәләнә. 
Дарунь доран эргәд, 
Дәкәд җолмд орна. 
- Һаза ухалсн тускан 
Һарһад келҗ өглч, - 
Өвгн һаран намчлна, 
Өлзәтә эркән эргүлнә. 
- Нуувч үздг эрднь 
Нанд бәәсн болхнь!.. - 
Хойр хар нүднь 
Хаврин одншң шатна. 
Келм цацунь көгшә 
Көвүнүр өөрдҗ ирәд, 
Цөгцин йоралд гилвксн 
Цаһан чолу бәрүлнә. 
- Эн эрднь чолуһар 
Эркән хүмс зүлгхлә, 
Сансн тоотчнь агчмд 
Сәәхн сарулдад үзгдх. 
Көгшәд ханлтан өргәд, 
Көвүн һарад йовна, 
Гилвксн цаһан чолуһан 
Һартан атхҗ байрлна 
Эзн медхәс урд 
Эрт хөөһән олхар 
Өвгнә герин ард 
Өвсн заагт сууһад, 
Эвтәкн чолуһан һарһад, 
Эркәһән гедәлһәд, нарн 
Һарх үзгүр хәләһәд, 
Һурв зүлгәд оркна. 
Хумснд нүр гершң. 
Хойр толһа һатц, 
Хойр нур һатц 
Хашата хөд үзгднә. 
Нарна герл дахад, 
Нөр, кевтрән мартад, 
Өдр, сөөһәр уралан 
Өнчн көвүн зүткнә. 
Хойр өндр толһаг 
Хөрн хонгтан һатлна. 
Хойр өргн нууриг 
Хөрн хонгтан һатлна. 
Одх һазртан күрхлә, 
Ор һанцхн хаша, 
Миңһн цаһан хөөднь 
Мел цугтан бүтн … * * * 
Байндан хөөдинь күргчкәд, 
Бийнь хөвән хәәв. 
Бәәсн зөөр - чолуһан 
Батар һартан атхв. 
Эңкр теегән төгәлҗ, 
Эгл әмтнлә харһна, 
Өлн, түрү-бәәхиг 
Отг болһнд үзнә. 
Хаһрха хар җолмта, 
Хойр-негн малта. 
Иддг-уудг уга, 
Иим бәәдл зована. 
Күмн-әмтнә җирһлиг 
Күццднь үзхәр седнә, 
- Йовһар делкә эргхиг 
Яһҗ чадхв? - гинә. 
"Күлгтә болхнь", - гиҗ 
Көвүн санн, хумсан 
Долда цаһан чолуһарн. 
Даранднь һурв зүлгнә. 
Нарта чилгр өрүһәр 
Нүд чирмх агчмд 
Цусн зеерд мөрн 
Цуурдад ирәд зогсна. 
Көвүн байрар асна, 
Күзүһинь теврҗ илнә. 
Зүүдн болсн мөрәрн 
Зуни өдр тосна. 
Хойр долан хонгт 
Хол, өөр гилго, 
Олн-әмтнә җирһл 
Өнчн көвүн шинҗлнә. 
Альднь чигн йовхла, 
Әмтн хойр әңгрнә: 
Теегт баячуд дала, 
Теднәс угатянь олн. 
Кесг хонгтан көвүн 
Келндән хот күрглго, 
Үзсн, соңссн тоотан 
Ухалад, чиңнүрдәд йовна. 
Арвн тавдгч өдрт 
Асхн бүрүлин алднд 
Цусн зеердән көтләд, 
Цәәсн нуурур ирнә. 
Көк дольган көөлдҗ, 
Көвүнә көлинь орана, 
Мөрән амраһад суутлнь, 
Мөңгн сар һарна. 
Мөрнә барун бийәс 
Минь сариг дахлдн, 
Үзмҗтә сәәхн күүкн 
Уснас һарад ирнә. 
Келдг үг уга, 
Көвүн зогссн ормдан 
Күүкнә сәәхнд авлгдна,
"Кембч?" - гихән мартна. 
Һаран көвүнүр сунһна, 
Һацата юмн кевтә 
Дольган дахҗ ирәд, 
Деерәснь күүкиг бүркнә. 
Көвүн усна көвәд 
Күлгән бәрәд үлднә, 
Нуурин дольган баһрад. 
Номһрад, холаһар гүүнә.
"Маңһдур ир, күләнәв!" - 
Мелмәсн нур дүүрнә. 
Нарни дүртә күүкн 
Нүднднь үзгдәд зована 
Асхн болһн көвүн 
Әмлсн нуурур одна, 
Долан асхн сууна: 
Дун уга. Тагчг. 
"Уснд бәәдг күүкн 
Үзгдәд нанур иртхә", - 
Эркәһән, иигҗ санад, 
Эрдни чолуһар зүлгнә 
Удл уга, дарунь 
Уснас инәһәд, күүкн, 
Сәәхн тер кевәрн, 
Серү татад аашна. 
Көвүн өмнәснь тосн: 
- Кембвч? Нерән кел! 
Кемр ах болхла, 
Нанд эгч бол. 
Кемр дү болхла, 
Нанд дү бол. 
Кемр цацу болхла, 
Күүкн иньгм бол. 
- Намаг күн биш, 
Нарн үздмн уга. 
Эн нуурин йоралд 
Эцкинм зөөр бәәнә: 
Йирн йисн гүн 
Йирн йисн унһнлаһан. 
Тедниг Миитр байнад 
Тууһад күргснләнь үүрлнәв. - 
Тиигҗ келлһнләнь, көвүн 
Теврәд авхар седнә. 
Дольган көлврҗ ирәд, 
Деерәснь күүкиг бүркнә. 
Үүрлхәр йовсн көвүн 
Үүмсн, нуурин көвәд 
Бәрсән һартасн алдҗ, 
Байрнь унтрсн зогсна. 
Түшг, селвг болҗах 
Туң һанцхн мөртәһән 
Һашун нульмсан зальгҗ, 
Һундрхҗ теегүрн йовб. 
Эзндән дөңгән күргхәр 
Эв-арһ хәәһәд, 
Маңһдуртнь, өрүн өрлә 
Мөрнь иигҗ келнә: 
- Би харһа модн 
Болҗ урһад зогссв. 
Шалзд хүврәд, чи, 
Шигдәд ацдм су. 
Һаңлгч һал үдлә 
Гүн усна йоралас 
Адуна ах мөрн 
Ацдм бийән шөргәх. 
Тер алднднь чи 
Түргәр бәрәд авхч. 
Усна йоралас инцхәхләнь, 
Унһднь һарч ирх. 
Йирн йисн гүүг 
Йирн йисн унһнлаһинь 
Мөрн деерән сууһад, 
Миитр байнад күрг. 
Көвүн мөрнә келсиг 
Кевтнь дигтә күцәнә. 
Йирн йисн гүүг 
Йирн йисн унһнлаһинь 
Теңгрт одн һартл, 
Тер өдртән тууһад, 
Хатуч байнад күргәд, 
Хәрү нуурур ирнә. 
Нур саак кевтән: 
Нуһсн, шовуднь ниргнә. 
Хавсн сар һарад. 
Хаалһ татҗ герлтнә.
"Уснд бәәх күүкн 
Үзгдәд, нанур иртхә", - 
Эрг деер көвүн 
Эркәһән чолуһарн зүлгнә. 
Усчҗ аашх хуншң 
Усн деер күүкн, 
Цәәсн өдр мет 
Цаһан хаалһ үлдәһәд, 
Урдкасн улм сәәхрсн, 
Улан-шарнь йилһрсн. 
- Келсичн цугинь күцәвв, - 
Көвүн өмннь сөгдв, - 
Аавин һанц нанд 
Амрг-иньгм бол! 
- Эн нуурин йоралд 
Эцкинм зөөр бәәнә: 
Йирн йисн хәәсн 
Йирн йисн тулһтаһан. 
Терүг Миитр байнад 
Татад күргснднь однав, - 
Күүкиг иигҗ келлһнләнь, 
Көөстсн өндр дольган 
Ардаснь ирҗ бүркв, 
Асхна тег тагчгрв. 
Одн уга сөөһәр 
Өнчн көвүн харңһуд 
Дурн, итклән дуудад, 
Дольгадын шимлдә соңсв. 
Эн сө өңгрв … 
Эзндән мөрнь келв: 
- Күүкнә келсиг би 
Күцәҗ хәләсүв, болв 
Заасн һазртнь күрәд, 
Зөргән һарһад сөрсүв. 
Маңһдур өрүн күртл, 
Минь энд күлә. 
Көвүн мөрән илнә, 
Күнд даалһвринь меднә 
- Кемр эс һархла, 
Күлә … ирнәв, - гинә. 
Цусн зеерд мөрнь 
Чирмтл, булхад орна, 
Ут сүүләрн дайлна, 
Усн тохшрлад көөстнә. 
Көвүн мөрән хармнад, 
Көк усна көвәд 
Үүмсн седклән хөрәд, 
Үд кецәтл күләнә. 
Цаг, цаг, цаг … 
Цар терг зүүсәр 
Әрә, әрә көндрнә, 
Әәмшг зүркинь эзлнә. 
Ут өдр өңгрнә, 
Ут сө давна. 
Күчтә дольга тосҗ, 
Көвүн уснур ширтнә. 
Аав-ээҗ теегләһән, 
Алтн нарнлаһан мендләд, 
Усн Хадын нутгур 
Усчад күрхәр седҗәтл, 
Йирн йисн тулһиг, 
Йирн йисн хәәсиг 
Ке күзүндән өлгсн, 
Кевтә толһадан өмссн, 
Иим бүтн бийәрн 
Ирәд, өмннь зогсна. 
Көвүн мөрән магтад, 
Көл-көдлҗ байрлна, 
Авад ирсн зөөринь 
Ачад, байнад күргнә. 
Асхн серүн ортл, 
Әрә бийән бәрҗ, 
Көвүн ик байрта 
Күүкнлә харһхар адһна. 
Харһлтын тускар ухалад, 
Хурһан чолуһар зүлгхлә, 
Дольга керчҗ, уснас 
Дурта күүкн һарна. 
- Чини баатр йовдлыг 
Цугинь меднәв, үзләв,
- Усн Хадын күүкн 
Үгән чимҗ келв. 
- Йирн йисн гүүһим сааһад, 
Йирн йисн хәәсим дүүргәд, 
Йирн йис дәкҗ буслһад, 
Йоралднь күрәд һарснднь однав. 
Ода үкв, әмдрв - 
Ор һанцхн җирһл. 
Көвүн байна һаза 
Көлсән һооҗулҗ сахньв 
Йирн йисн хәәсн 
Йирн йис буслна. 
Буслҗ бәәсн хәәснд 
Булхад орад одна … 
Йоралднь көвүн күрәд - 
Йилһрәд һарад ирнә. 
Маңнаднь бичкн одн - 
Мел алтн солңһ. 
Өврәд хәләсн байнд 
Өнчн көвүн келнә: 
- Эн хәәсдин йоралд 
Элвг алт хуваҗана. 
Түүнәс нанд күртснь 
Туң негхн мисхл. 
Түүгән танд өгнәв, - 
Та автн! - болна. 
Суусн ормасн байн 
Шуукрн йовҗ босна. 
Буслҗасн захин хәәснд 
Булхад орад одна. 
Түүнд бәәсн түшмлмүд 
Түлклдн йовҗ булхлдв.
"Ховдг седкл - хорта, 
Хуучна үг - орта" 
Алтар җирһхәр седснь, 
Амрар байҗхар ундасснь 
Нег-негән дахцхав - 
Наар! Уга одцхав … 
Герлтә нарн теегиг 
Гегә орулҗ әмдрүлнә. 
Киитн нууран үлдәһәд, 
Күүкн нутгурн аашна. 
Сәәхн иньгләһән көвүн 
Салшго садн болна. 
Өнчән көвүн мартна, 
Олн дотран җирһнә. 
Алтн уга угатьнр 
Амрад-җирһәд бәәнә, 
Хатуч байна зөөр 
"Хар ястнрт" күртнә.