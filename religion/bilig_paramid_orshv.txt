БИЛГ ПАРАМИД ОРШВ

Энеткгин келнд: Бхагавати праҗниа парамита хридайа.
Төвдин келнд: Чомден дема щерабки паролту чинпей нингбо.
Моңһлын келнд: Йилһн Төгсн Үлсн Билгин Чинд Күрснә Зүркн.
Орс келнд: Благословенная Мать Сердце Совершенства Мудрости

Хутгт Һурвн Эрдньд мөргмү!

Эйин кемән мини соңссн: нег цагт Хаани Орд-Харш Хаҗр Цогц уулд Йилһн Төгсн Үлсн гелңгин ик хуврг болн бодьсаднрин ик хувргла хамт нег суув. Тер цагт Йилһн Төгсн Үлсн «Гүн Гегән» гидг номин зүүлин диянд тегш оршв.
Бас тер цагт бодисатва-махасатва хутгт Нүдәр Үзгч Эрктә Билгин Чинд Күрсн гүн йовдл тийн үзн, тавн цогц тедниг чигн өврчләр хооснд тийн үзв. Тенд Бурхна күчәр нас төгс Шарин көвүн бодьсатва - махасатва хутгт Нүдәр Үзгч Эрктәд иигҗ өгүлв: «Йозуртна көвүн эс гиҗ йозуртна окн, аль зәрм Билгин Чинд Күрсн гүн йовдлар йовх дурта тер ямр сурн үүлднә» - тиигҗ өгүлв.
Бодьсатва-махасатва хутгт Нүдәр Үзгч Эрктә нас төгс Шарин көвүнд иигҗ өгүлв: «Шарадватин көвүн! Йозуртна көвүн эс гиҗ йозуртна окн, аль зәрм Билгин Чинд Күрсн гүн йовдлар йовх дурта тер эн мет тийн үзн үүлднә: тавн цогц тедн чигн өврчләр хооснд сәәтр дахн үзх. Дүрсн-хоосн, хоосн чинр-дүрсн. Дүрснәс чигн хоосн чинр өврө бус, хоосн чинрәс чигн дүрсн өврө бус. Түүнчлн, медрх болн хуран медх, хуран үүлдх болн тийн медх нуһуд хоосн.
Шарин көвүн! Тер метин төлә хамг ном - хоосн чинр мөн, белг-чинр уга; эс төрн, эс төрдсн, кир уга, кирәс хаһцсн уга, хорх уга, дүүрх уга.
Шарин көвүн! Тер метин төлә хоосн чинрт дүрсн уга, медрх уга, хуран медх уга, хуран үүлдх уга, тийн медх уга, нүдн уга, чикн уга, хамр уга, келн уга, бий уга, седкл уга, дүрсн уга, дун уга, үнр уга, амтн уга, күрлһ уга, ном уга. Нүднә орн угаһас седклин орн уга. Седклин тийн медхин орн күртл чигн уга. Муңхг уга, муңхгиг барсн угаһас өтлх-үкх уга. Өтлх-үкх барсн күртл чигн уга. Түүнчлн, зовлң болн бүгд һарх, төрдх болн мөр уга. Белг-билг уга, олсн уга, үл олсн чигн уга.
Шарин көвүн! Тер метин төлә бодьсатва-махасатва нуһуд олсн угаһин төлә билг бәрмдт шүтн бәәҗ, седклд тодхр угаһин төлә, аюл уга чиңх-буруһас маш нөгчн, һаслңһас нөгчснә мухрт күрв. Һурвн цагт бәәсн хамг бурхд чигн Билгин Чинд Күрснд шүтҗ, деер уга сәәтр дууссн Бодьд Илркә Дууссн Бурхн болв.
Шарин көвүн! Тер метин төлә Билгин Чинд Күрсн Тәрни, Ик ухан Тәрни, деер уга Тәрни, цацу бишлә цацу болһгч Тәрни, хамг зовлңгиг маш амрлулн үүлдгч Тәрни, худл биш болн үнәр медн үүлдн Билгин Чинд Күрснә Тәрни өгүлв»:

«ТАДИЯ ТХА: ОМ ГАТЕ ГАТЕ ПАРА ГАТЕ ПАРАСАМ ГАТЕ БОДХИ СВАХА».

Шарин көвүн! бодьсатва-махасатванр тер мет Билгин Чинд Күрсн гүн йовдлд сурн үүлдх.
Тегәд Йилһн Төгсн Үлсн тер диянас босч, бодьсатва-махасатва хутгт Нүдәр Үзгч Эрктәд: «Сән- гиҗ зөвшән,- Сән, сән йозуртна көвүн! Тер түүнчлн, тер түүнчлх. Чини ямр үзүлсн түүнчлн гүн Билг эдлн үүлдх. Түүнчлн Болсн нуһуд чигн дахн байслцна».
Йилһн Төгсн Үлсн тиигҗ зәрлг болснд нас төгс Шарадватин көвүн болн бодьсатва-махасатва хутгт Нүдәр Үзгч Эрктә, хамг төгссн нөкд тедн, болн теңгр, күмн, асури, һандхарва селт йиртмҗ байслцн, Йилһн Төгсн Үлснә зәрлг илркә магтв.

«Йилһн Төгсн Үлсн Билгин Чинд Күрснә зүркн» гидг ик көлгнә судр дуусв.