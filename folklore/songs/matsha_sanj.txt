"Матша Санҗ"
Үгнь болн айснь олн - әмтнә

Машиһәр барлсн бичгинь гинәлә,
Москваһинь орулад тәвдг биләлә.
Москваһинь орулад тәвәд бәәхнь
Матша Санҗ үквә гиһәд илгәһәд бәәнәлә.

Зун гинә арслңга цаһан мөңгн часнь,
Зүн көк махн деернь гилв - далв гинәлә.
Зөрсән гинә күцәдг Матша Санҗ гидгнә,
Зуурдын гемәрнь хольҗвлч, хәәмнь.

Паарлулад татдг хойр хоңһр мөрнә,
Парвляна уульнцар гүүлгдг - лә биләлә.
Партин член Матша Санҗ гидгнә,
Партин зергләнд дутдг болад бәәнәлә.

Цокулад гүүдг саарл гинә мөрнә,
Цумрха хурдн гинә мөрн биләлә,
Цөн гинә үгтә Матша Санҗ гидгнә,
Цагас урд гинә хольҗвлч, хәәмнь.

Холвлдулҗ бәрсн гинә хойр модн гернә,
Хортын һолын көвәднь дүңгәдглә биләлә.
Хо - ола шар шинә Матша Санҗ гидгнә,
Хойр наста Коляһан өнчрүләд бәәвлә.

Дөрвн гинә терзтә модн, модн гернә,
Дөрвдин дундан дүңгәдг биләл.
Делән гинә дүңгәһрлә Матша Санҗ гидгнә,
Дөрвдә нутган дутдг болад бәәвлә.