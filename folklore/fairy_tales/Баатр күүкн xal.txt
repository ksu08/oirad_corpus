Баатр күүкн

Кезәнә бәәҗ. Хан хатн хойр нег сәәхн чигн гидг күүктә бәәҗ. Тер күүкнь йир ухарльг болсн деерән зөргтә, баатр күүкн бәәҗ. Дорд үзгт кү иддг нег мус бәәдгчн гиһәд, ик гидгәр зәңг тархагдад бәәдг болна. Тер зәңгәс әмтн сүрдәд бәәдг болна. Ухата күүкн тер зәңг соңсчкад, уха туңһаһад бәәнә: «Ода тер кү иддг мус эврәннь һазрин улсиг даҗрад, дәәләд чиләчкәд, һазрнь баһдад, мадниг ирҗ чиләхәр седх. Эн күн-муусиг яһҗ хорлдг болхви? – гиһәд тоолҗаһад: – Нааран дәврҗ һартлнь, нааһаснь йовҗ хорлх кергтә», - гиһәд тоолвр тогтаҗ авна.
Орн-нутгарн, һазр-усарн ик белдвр кецхәнә. Харулчнран, элчнрән, зарцнран - цугтнь ирцхәтн гиҗ зар тәвнә. Цуглулад, дуудҗ авад, кү иддг күн-муусиг оч хорлх белдвр кехмн гинә.
Экләд белдврән кенә. Унҗ йовх мөр, өмсч йовх хувц-хунринь белдүлнә. Күүкнә өмсч йовх хувцнь гидмн болхла, цаһан торһн бииз бүшмүд: деерән хайн киискәд оркдг алтн утцн, цаһан торһн утциг негдүлн некәд орксн эдәр лавшг уюлна. Утар, көлд ишкгдмәр уюлна. Көлдән өмсчәх һоснь гидг болхла, улан булһарар уюлсн, һар күрхлә шухтнад, ә һарад бәәдг һосн мөн. Толһа деерән тәвҗ, цох деерән цохдҗ өмсч йовх цокмр торһн килң махладнь хадсн хатхмрас, һалас өсрҗәх залин очн мет, герл һарад, гилв-гилв, гилр-гилр гиһәд бәәдг болна.
Баатр күүкнә унҗ йовх мөрнь болхла, мөөрсн болсн хун цаһан мөрн. Унһн цагаснь авн күүкндән гиҗ зааҗ нерәдсн бәәҗ, сәәхн гидг кевтә, янзта, тоһрун күзүтә, сеңкәһәд бәәдг мөрн гинә. Йовад орксн цагтан толһаһарн наадад йовдг, йовсн йовдлнь болхла, деернь йовсн күн саатулгдн бәәдг, сайглн җоралдг мөрн болна. Зүүһәд орксн ногтнь гидм болхла, долан төөлгтә, йовад орксн цагтнь җиңгр-җиңгр гиҗ, долан хоңх күүнә чикнд җиңнүлҗәхлә әдл. Хазарлад орксн хазарнь гидм болхла, алтн амһаһан кемлҗ, алтн уудан татулҗ наадад йовдг болна. Кеерүлсн сур-цуцань болхла, алтн мөңгәр товрулад кеерүлчксн, хәләсн күүнә хойр нүдн хальтрм, зурчксн зургин бәәдл һарад йовад йовна. Мөрндән тохҗах эмәлнь гидм болхла, сармлчксн алтн мөңгәр товрулад кеерүлҗ орксн гилв-далв гиһәд бәәдг болна. Эмәлиннь хойр бүүргнь гидм болхла, мөрнә нурһнд бул кевтәһәр булхад бәәдг җөөлн. Эмәл деер тәвдг көвцгнь гидм болхла, деернь суусн күн көгләд-көвклзәд бәәдг, таалмҗта җөөлн гинә. Эмәлиннь хойр хавснь гидм болхла, мөрнә нурһнд углгдад, диглгдәд, дигтҗ оддг - тиим таалмҗтаһар кегдсн мөн. Эмәлинь тохад, хойр татуринь татурдад оркхла, дигтән тусч, мөрн доран тавшад-бииләд, наадад бәәдг болна. Өмнәснь омрувчлад, нәрхн җөөлн сурар өвцүнәннь хойр талаһурнь һарһад, сольвад, нурһн деегүрнь һарһад, эмәлин дораһур орулад татад, сүл дораһурнь зүүлһәд, худрһчлад оркхла, ямаран сәәхн юмн болна! Тиигчкәд, тер тоотднь сармта товруд зүүһәд, суулһҗ оркхла, дегд сәәхн, ке юмн болна! Сармта мөңгн хойр дөрәһинь эмәлин хавснаснь унҗулад, дүүҗләд оркхла, хойр хавсна ар хаҗуһаснь нүкләд, һанзһинь унҗулад, дүүҗләд, хот-хоолан һанзһлад бооҗ оркдг, тиигәд дигләд оркхла, дегд ке юмн болҗана. Мөрнә кень сур-цуцаднь, күүкнә кень хувц-хунртнь болн ни-негнднь, номһн дөләднь гисн үлгүр бәәдг биший. Тер мет баатр күүкнә мөринь белдәд зогсаҗ оркна, зурчксн зург кевтә зогсад бәәнә.
Отг-нутгнь йовҗах күүкнд ик гидг үрвр, тоовр-тәкврин хүрм кенә, йөрәлән тәвлдәд, хаалһдан сәәнәр йовҗ күрхинь дурдҗ, алтн амһаһан зөв эргүлҗ һарад, зөв эргүлҗ хәрү орҗ иртхә гилдәд йовулна.
Күүкн цергиннь өмн һарад, дорд үзг хәләһәд йовҗ. Удл уга кү иддг муусинд ирҗ бууна. Цергән эргүләд зогсачкад, баатр күүкн элчнрән дахулад, муусинд орна. Муусла күүндвр кенә. Кү иддг муусла гер-мал болхар күүндҗ авна. Мус зөв болна. Эдн тиигәд ханьцад бәәнә. Мус күүкнд иткҗ, гертән ирҗ хонхш. Өдртнь ирәд бәәҗәһәд, ора болхла, һарад йовҗ одна. Җилин арвн хойр сар болн гиҗ йовна. Мус төрүц гертән ирҗ хонхш. Хаана күүкн нег дәкҗ мууст келдг болна: «Чи би хойр гер-бүл болад, җил болн гиҗәнә. Чи ода күртл намаг иткҗәхшч. Би болхла, чамаг иткәд, орҗ өгләв», - гинә. Тиигҗ келхлә, мус тер сөөдән гертән ирҗ хонна. Тер сөөһин бийднь күүкн тер муусиг гертәсн авч һарһад, кеер алулна. Кет-кетәр утлулад, цандг болһнд хаюлна. Тиигҗ хортан дарчкад, цергән дахулад, отг-нутгурн алтн амһаһан зөв эргүлҗ орҗ ирдг болна.
Дәәсән дарсн күүкиг орн-нутгиннь элчнр өмнәснь һарч тосад, буулһҗ авцхана. Ирҗ буулһснаснь авн үрврин хүрм, нәр-наад, тоовр-тәквр кенә. Отг-нутгиннь әмтн күүкнд һалын эзн Окн-Теңгр гидг нер зүүлһнә. Биидән ик му үзсн, сансн-седсән күцәҗ, диилвр бәрснднь тиим нер өгч. Муусин һазрас күнд ирәд, бичкнән һархлань, терүгән бийнь алулна. Юңгад гихлә, өсхләрн, эцкән дурасн кү иддг мус болх гиһәд.

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. с. 177-179.

