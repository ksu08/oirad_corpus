Мис ноха хойр

Кезәнә эмгн өвгн хойр нег көвүтә бәәҗ. Тер көвүнь нег һаһата бәәҗ. Нег дәкҗ тер көвүн нойнд оч заргдв. Җилдән нег деншгәр көлсинь өгдг бәәҗ. Тер деншгән авч ирәд, худгт хайчкв. Дәкәд одад заргдв, бас деншг авв. Тер деншгән авч ирәд худгт хайчкв. Бас оч заргдв. Җилдән деншгәр, хойр ден­шгәр заргдв. Тер мөңгән гертән авч ирәд:
– Баав, баав, би яармас оч цар хулдҗ авнав, терг хулдҗ авнав, мөр хулдҗ авнав, – гиһәд һарад гүүв. Гүүҗ йовтлнь, нег мишгтә юм үүрсн күн йовҗ йовна. Терүнлә харһв.
– Мендвт, хамаран йовҗ йовнат, – гиҗ келснд: – Миc авч йовнав. Залу наста цагтан хулһн бәрдг билә, көгшрхләрн хулха кедг болв, энүг цокҗ алнав, – гив. – Цокҗ алхар, нанд өгтн, – гив. Тиигҗ келхләнь, тернь өгв. Тер көвүн нег деншгән өгв. Тиигәд миисән авад йовв. Йовҗ йовхлань, нег күн ноха көтлҗ йовсиг үзәд, терүнлә хар­һв. – Мендвт, – гив. – Менд! – Эн нохаһан хамаран авч йовнат? – гив. – Залу наста цагтан туула бәрдг билә, көгшрхләрн хулха ке­нә, энүг алнав, – гив. – Алхар, нанд өгтн, – гив. Тернь өгв. Хойр деншгән өгв. Нохаһан авад йовҗ йовхлань, нег моһаг көвүд төгәләд авчксн, модн уга болад зогсҗаснь үзгдв. Тер көвүн теднүр одв: – Үкртән одцхатн, – гив. Теднь зогсад бәәв. Һурвн деншгән өгчкәд, моһаһинь авад һарв.
– Манад оч гиич болтн, – гиҗ тер моһань келв. – Не, – гиһәд, һарад йовв. – Мана аав-ээҗ танд алтн билцг өгх, бичә автн, юн кергтә гихләнь: «Чолун эрднь кергтә», – гитн, – гиҗ моһань келв. «Чолун эрднь манд уга», – гихләнь: – Танд эс бәәсн чолун эрднь, нань кенд бәәхмб? – гиҗ келтн. – Не, – гиһәд, одв. Тер эцк-экнь гиичлүләд, алтн билцг өгв. – Авхшив, – гив. – Ю авнат? – гив.– Чолун эрднь авнав, – гив. – Чолун эрднь уга, – гив.
– Танд эс бәәсн чолун эрднь нань кенд бәәхмб? – гив.
Тиигхләнь һарһад өгв. Тер чолун эрднән авад йовв. Иова, йова йовтлнь, геснь өлсәд ирв. Ардаснь тер моһа күцҗ ирәд: «Ю сансан, эрднәсн суртн», – гив. Тернь хот сурв. Юн сансн хотынь күцәҗ өгв. Хотан идәд, миистән, нохадан чигн өгәд, тиигәд гертән күрч ирв. Экнь уурлад: – Цар, тергн, мөрнчн али? – гив.
– Баав, баав, бурхндан мөргтн, – гив. Бурхндан мөргв. Юн сансинь чолун эрднәсн сурв. Сурсинь күцәв. Һаһадан хотынь өгәд келв: «Оч хаанд келтн, тиим көвүн тана күүкнд келхәр седҗәнә, гиһәд келтн», – гив. Одад келв: «Сән юмний, му юмний терчн», – гиҗ хан сурв. – Му юмн биш, – гив. – Мини герәс сән, талдан хаадудын герәс сәәхн гер кетхә, – гив. Не, тер һаһань хәрҗ ирәд, көвүнд келв: «Мини герәс, талдан хаадудын герәс сәәхн гер кетхә!» гив. Тегәд күүкән өгнәв, – гив. Тер көвүн чолун эрднәсн сурад күцәв. Дәкәд һаһаһан илгәв. һаһань хаанд оч: «Күцәчкв», – гиҗ келв.
«Мини герин үүднәс эврәннь герин үүдн күртл алтар тагт тәвтхә, хойр талаһурнь альм, кедм тәртхә», – гиҗ хан зәрлг болв.
Тер һаһань хәрҗ ирәд, тер ач көвүндән: «Тиигәд хан зәрлг болв», – гив. Көвүн күцәчкв. Хан күүкән өгв. Күүкинь авад, эдү-тедү җирһҗәһәд, тер күүкнь оңдан хаана көвүнд дурта бәәҗ. Тер көвүн нүүрән уһаҗахлань, күүкнь: «Альков, тер чолун эрдниг өглтн», – гив. Өгв. Тер күүкн авад: «Эн нөкрм далан телтрт оч тусх болтха, эн гер-малнь уга болтха, тер хаана көвүнд би күрх болтха», – гиҗ санв. Тер санань бүтв. Нөкрнь далан телтрт оч тусв. Бийнь тер өмнк дурлдг көвүндән одв. Мал-гернь уга болҗ одв. Көгшн эк эцк хойрнь үлдв. Мис ноха хойрнь эзән хәй гиһәд, һарад гүүлдв. Гүүлдәд, далан көвәд күрч ирв. Мииснь үнрчләд, эзән бәәсинь медв. – Мис ноха хойрвт, – гиҗ келснд, – э, – гив. – Арһлҗ чолун эрдним авч ирҗ үзтн, – гив. Мис ноха хойр гүүлдәд, тер гергнүрнь күрч ирв. Унтҗ кевтҗ. Мииснь орхан хәәв. Тер гертнь бәәсн күүкн герүр тәвчкв. Тер күүкн: «Биил», – гив. Мис биилв. «Дуул», – гив. Дуулв. Асхн мис һарв. Һарад, нохатаһан хулһн хәәв. Хәәһәд, олад, мис авч одв. Авч одад, тер эмин деер тәвв. Ог! – гиһәд бөөлҗәд, һарһад оркв. Тиигәд тер мис чолун эрдниг амндан үмкчкәд, мәәләд бәәв. Һазаран тәвчкв. Мис ноха хойр далаһур гүүлдәд күрч ирәд, мииснь орнав гив. Нохань гегс чамаг цокх, би авад орнав гив. – Җили цааран, чи авсн угач, би авлав, – гиһәд орв. Орад йовҗ йовтлнь гегс цокад унһачкв. – Келә бәәлүв би чамаг, ода яһҗ авхувидн, – гиһәд келв. Мииснь цаяхас дуудв. Цаяхас һарч ирцхәв. «Чолун эрдним олҗ өгтн», – гив.
– Эс олҗ өгхләтн далаһитн ширгәчкхүв, – гив. Цаяхас хәәһәд йовҗ одв. Хәәҗ-хәәҗ юмн эс олдв. Күрч ирцхәв. «Угай», – гив. «Уга», – гив. – Цуһар бәәцхәнт? – гихләг, нег-негән хәләһәд, негнь уга болад бәәв. Тиигҗ бәәхләнь, тернь күрч ирв. «Чи чолун эрднь авлч?» – гив. «Уга», – гив. – Эс гихләг далаһитн долаһад ширгәчкнәв, – гив. Негнь келв: «Деерәсм ирәд намаг цокад, нег көлим хуһлчкв. Тоха турш һазрт булгдҗ одв», – гив. Одад һанцхн көләрн көлврүләд авч ирүв. Ноха мис хойр терүг йөрәһәд, тегәд мана эзн нәәмн шарһан татад, гүүлгәд күрәд ирг гисиг, эзн гүүлгәд күрәд ирв. Түүндән ү-хә болад: – Мана ардк гер-мал өмнк кевәрн бүтх болтха, тер гергн ирх болтха, урдк кевәр ээҗ аав хойрм хот-хоолан идх болтха, – гиҗ келснд, экнь гертән сууһад, өөдән хәлән гихләнь: альмн амн деернь унв. Бас өөдән хәләхләнь, альмн уласн урһҗаҗ. Тиигәд тер көвүн мис ноха хойран авад гертән күрч ирв. Тер эмнь бәәҗ. Гер-малнь өмнк кевәрн бүтҗ. Тер көвүн хаанур одв. Хан юунд ирвч гихләт, эн гергнәм күзүһинь керчтн гив. Күзүһинь керчв. Керчүлчкәд, гертән хәрҗ ирәд, амрад, җирһәд бәәҗ.

Хальмг туульс. Элст: Хальмг дегтр һарһач, 1979. с. 151-153.

