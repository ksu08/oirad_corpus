Кер һалзн хуцта Кеедә гидг өвгн

Кезәнә бәәҗ. Кер һалзн хуцта Кеедә гидг өвгн бәәҗ. Эн угатя өвгн һанцхн хуцан унад, хааһарнь цокад хавшулад, һуярнь цокад һувшулад һарад йовна. Зуурнь генткн нег хумха дал кевтҗ.
– Цагт маһд уга, кергтә чигн болад бәәдг, – гиһәд, далыг өвгн хавтхлчкад һарв. Асхн бүрүл дахад өвгн нег байна хотнд ирәд, хуцан уйчкад, герт орад ирхлә, байнахн цәәһән ууҗ бәәнә.
Өлссн өвгнд цәәһәсн күн өгсн уга. 
Мал хотнд орсн хөөн байнахн бас махан чанв.
«Эн махнасн бас өгш уга бишв», – гиҗ санҗаһад:
– Би нег бичкн махтав, түүгән чанҗ идх хәәс өгит, – гив. Тиигхләнь: 
– Мана махнла чанад ид, – гиҗ байн келв.
– Махнтн махим идҗ оркхла яахв? – гиҗ өвгн келв.
– Мана махн махичнь идхлә, махан цугтнь өгнәв, – гиҗ байн келв. Тиигхләнь, өвгн босад хумха далан күүнд үзүлл уга хәәснд тәвж оркв. Махиг болһад һарһхла, өвгнә дал нүцкн болна.
– Хәлә, махнтн махим идҗ, – гиҗ өвгн ярвна.
Байн арһ уга, келсн үгдән боогдад, махан цуһараһинь өвгнд өгчкв. Өвгн махан идчкәд, хуцан архлх нег арһмҗ сурв.
– Хө күн архлдв. Хуцан хөөнлә хашад орулчк, – гиҗ байн келв.
– Хөөнтн хуцим идҗ оркхла яахв? – гиҗ өвгн келв.
– Хөөдм чини хуциг идхлә, хөөһән цугтнь өгнәв, – болна байн. Өвгн хуцан хашад орулв.
Әмтн цуһар унтв. Сөөднь өвгн босад, кер һалзн хуцан алад, хөөдиннь амнд цугтаднь цусинь түркәд, махинь нохаст өгч оркад, тагчг орҗ ирәд унтв.
Өрүнднь босхла, өвгнә хуц уга, хөөдин амн ху цусн. 
– Нә, хөөнтн хуцим идчкҗ. Би келлүв танд, ода хөөһән цугтнь өгтн, – болв.
Байн арһ уга болад, зөв хәләҗ инәһәд, буру хәләҗ ууляд, өвгнд хөөһән туулһад тәвб. Тиигәд өвгн дала хөөтә болад, амрад-җирһәд бәәв.

http://www.halmg-keln.org/

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. с. 84-86.

Хальмг улсин туульс. Составитель Б.Б. Кикеева. Волгоград: ОАО «Альянс «Югполиграфиздат», ВПК «Офсет», 2012 г.

Другая версия:
Кер һалзн хуцта Кеедә гидг өвгн // Алтн чееҗтә келмрч Боктан Шаня. Хранитель мудрости народной Боктаев Шаня. Сост., предисл., коммент. и приложение Б.Б. Манджиевой. Элиста: КИГИ РАН, 2010. с. 81-82.

Другая длинная версия версия:
Кеедә // Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. с. 146-159.

