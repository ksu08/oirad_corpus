Долан наста зарһч

Кезәнә бәәҗ. Нег орн-нутгин хаана түшмл болҗ Зара гидг күн бәәҗ. Хаана түшмл Зара долан наста көвүтә бәәҗ. Нег дәкҗ бийиннь алвтаснь хааһар хаһлгдх һурвн зүсн зарһ орҗ ирдг болна.
Негдгч зарһнь: ик удан гемтә кевтәд, шинкхн чинән орҗасн цагтнь герин өөгүр аду көөснд, тер адуна көлин көндрлһнәс эдгҗәсн күн үкҗ одв гисн зарһ болна.
Хойрдгчнь: нег аңһуч нуурт суусн нуһс үзчкәд, цугтан баглрхинь күләһәд, зуухан малтад, һалан түләд суутлнь, талдан аңһуч тер нуһсинь хаһад авчкв гисн зарһ болна. 
Һурвдгчнь: нег эмгн өвгн хойрин һанцхн көвүн цергт одад хәрҗ ирхләнь, мел тер көвүнләнь әдл йилһҗ авч болш уга көвүн дахҗ ирнә. Тер хойр көвүн хоюрн «би тана көвүмб» боллдна. Эмгн өвгн хойрин көвүг олх зарһ болна. 
Эн һурвн зарһиг хан йилһҗ ядад, эврәннь түшмл Зарад таслтха гиҗ илгәнә. Түшмлнь тер зарһинь хаһлҗ ядад, сөн болһн зовад, унтл кевтл уга саначрхад бәәнә. Эцкән тиигҗ зовҗахинь медәд, Заран долан наста көвүнь:
– Аав, юунд зовад саначрхад бәәнәт? – гиҗ сурна.
– Хаанд эркн һурвн берк таслх зарһ орҗ ирсиг хан нанд даалһла, би түүг кеҗ ядад зовҗанав, – болна.
– Я, аав, юн гидг юмнд зовҗахмбт? Би хаһлҗ чадхв, – болна.
– Яһҗ хаһлнач, келлч? – болна.
– Негдгч зарһнь болхла, тер гемтә кевтсн күүнә ормд, тевшлә цацу нүк малтад, тер тевшәрнь дүүргәд, үс кечкәд, деерәснь тер гемтә күүнә хучсн хучаһар бүркчкәд, кедү мөр, ямаран холаһар көөсн болна, тер ормарнь көөхмн. Үсн деер эвр-эвр гиһәд бәәсн өрм тас тусхла, тер күүг адунас көлтә үкҗ гихмн, – гинә. Хойрдгч зарһнь болхла, нуһс хаҗ авхар суусн аңһучин өлгәтә нилх көвүһинь, нуһсна суусн ормд суулһчкад, толһа деернь һалуна өндг тәвчкәд халһхмн. Кемр тер аңһуч көвүнәннь толһад сум күргл уга өндгиг хаһад авхла, тер күн зарһан авхмн. Һурвдгч зарһнь болхла: тер әдл хойр көвүнә негнь йирин тер эмгн өвгн хойрин мөн болх. Негнь мана орн-нутгт харшлхар йовх шулм болх. Түүг иигҗ кехмн: амарнь күн багтҗ болш уга, цаһан көндә шил кечкәд, эмгн өвгн хойрин көвүн мөн болхла, эн шилд багтад орх гихмн. Тиигхлә тер шулм көвүн багтад орҗ одх, өвгн эмгн хойрин көвүн орхн уга. Тер цагт көвүг шилд багтад орад одхлань, аминь таг бөгләд, һазрт дарчкхмн, – гинә.
Зара зарһан долан наста көвүнәннь келсәр маңһдуртнь зарһинь кенә. Негдгчнь: үснә өрм тасрад, тер күн адуна көлд үксн болна. Хойрдгчнь: аңһуч көвүнәннь толһад күргл уга өндг хаҗ авна. Һурвдгчнь: шулм көвүн мөн болад, шилин амар багтҗ орад, һазрт дарулна. Хаана түшмл Зара эврәннь долан наста көвүнәннь зааҗ өгсәр иигҗ зарһ хаһлсн болдг.
Төрскн литератур, 1991
Хальмг улсин туульс. Составитель Б.Б. Кикеева. Волгоград: ОАО «Альянс «Югполиграфиздат», ВПК «Офсет», 2012 г. 96 с.


