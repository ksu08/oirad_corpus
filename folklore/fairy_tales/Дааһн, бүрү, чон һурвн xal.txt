Дааһн, бүрү, чон һурвн

Эрт урд цагт нег чонын геснь өлсәд һувшад йовҗ йовтл, өмннь бальчгт шигдсн нег дааһн харһҗ гинә. Тиигәд чон: «Ода би чамаг иднәв», – гиҗ. Дааһн өмнәснь: «Идвл – идтн, зуг мини бийд наалдсн бальчгиг долаһад цеврлчкәд, идхләтн сән, эсий?» – гиҗ. Тиигхләнь чон: «Терчнь чигн зөв», – гиһәд, дааһна бийд наалдсн бальчгиг келәрн долаһад цеврлчкәд: «Нә, ода иднәв», – гихләнь, дааһн келҗ: «Идхлә, мини барун көлд мөрн гисн үзг бәәнә. Минь түүнәс экләд ид», – гиҗ.
Чон дааһна арднь һарад, барун көлднь бәәх мөрн гисн үзгиг хәләхәр хоңшаран суңһад өөрдәд ирхләнь, дааһн чонын хоңшарар ишкләд оркхла, чон гедргән сарваҗ унад, харһцҗ. Түүнә хөөн зөвәр цаг давхла, чон сергәд хәләхлә, дааһн уга болҗ одсн бәәҗ.
Түүнәсн чон дәкн һувшад, хатрад йовҗ йовтл, нег бүрү харһҗ. Тегәд чон: «Чини көлчнь му сәнҗ, чамаг бәрҗ иднәв», – гихләнь, бүрү келҗ: «Чон ах, идвл – идтн, зуг түрүләд намаг нег унҗ үзәд, мини җораг үзтн», – гихлә, чон тер дааһн мет намаг меклҗ оркад хәәрәд харһцаҗ оркх болвза, гиҗ санад, холцр зогсад келҗ: «Әль, чи җорал, би хәләсв», – гихлә, бүрү: «Җораг хәләҗ үзснәс, унҗ үзсн сән, эсклә җоран хату-җөөлниг йилһҗ чадх угат», – гиҗ. Тиигхлә чон: «Нә, болна», – гиһәд бүрү деер унад авхла, бүрү келҗ: «Җоран сән-мууг сән медий гихлә, хооран хәләһәд унхла, сән медгднә», – гиҗ. Тиигәд чон хооран хәләһәд унҗ авхлань, бүрү авад зулад, сүрг йовсн үкр дотр орулад, тууляд унһаҗ оркҗ. Тиигхләнь бух, үкр, цармуд чоныг дотран орулад, үзг-үзгәснь мөргәд алн гихлә, әрә әмән авад зулад һарч.
Иигәд чон геснь өлсәд, уулын бел деер һарад, хорн седклән дарҗ ядн, уурлхларн: «Цевр мах иднәв гиһәд, юңгад би дааһна бальчг долаҗ цеврлсмби? Юңгад үзг умшнав гиһәд, дааһна көлдк мөрн гидг үзгиг үздг болад ишклүлҗ авсмби?» – гиһәд өр цәәтл ууляд хонҗ.

Хальмг туульс. Элст: Герл, 2009. х. 418.


