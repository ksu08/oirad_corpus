Шулм залу хойр марһҗ

Шулм залу хойр марһҗ. Шулм келҗ: «Маңһдур эн цагла хоюрн ирхм эн һазрт. Чи намаг ю унҗ ирсиг мед, би чамаг ю унҗ ирсиг меднәв», – гиҗ.
Залу гергән дахулад, эрт күрч ирҗ. Ирчкәд, гергән буршмг өмскәд, хойр һартнь, хойр көлднь, толһаннь үсиг цуцлад, сүл кеһәд, хувцинь тәәләд, деернь мордад авчкна. Шулм аашна яма унсн, залуг сурна: «Би ю унсн болх?» – гинә. Тиигхлә, залу келнә: «Яма унҗч», – гинә. Залу келнә: «Би ю унсн болх?» – гинә. Шулм ирәд, хәләҗ-хәләҗ, медҗ чадхш. Аминь секәд хәләнә, келнә: «Акад юмби, негхн шүдтә тернь көндрәд бәәнә, юуһар хот кедг юмн болхв?» – гинә. Тиигхлә залу бууһад, өлкән тәәләд келнә: «Ингәр хот кедм», – гинә.
Шулм залу хойр дәкәд нег марһна. Залу келнә шулмиг: «Маңһдур эн һазрт ир, – гинә. – Би чамд нег юм үзүлнәв, – гинә. – Чи медхләг юуһинь, би чини келсәрчн бәәнәв, чамд заргдад бәәнәв. Чи эс медхләг, мини келсәр бәәхмч, нанд заргдхмч», – гинә. Шулм: «Нә», – болна.
Маңһдуртнь тер ормдан залу гергән дахулҗ ирәд, хувцлчкад, дах девл хойр өмскәд, өвртнь хойр тоһш тәвчкнә. Тиигчкәд, күчтә халун өдр бәәҗ. Гергнәннь хойр чикнднь, хойр хамртнь, хошнг амн хойртнь ноһа таслҗ авад, уңгарнь чикчкнә, урһжах кевтәһәр.
Шулм ирнә, залу: «Эн юмб?» – гинә. Шулм эргәд, хәләһәд, шинҗләд, хувцинь тәәлнә, дах девл хойрта болна. Өвртнь хойр тоһш бәәнә. Тегәд шулм келнә: «Даарад үкҗ гиҗ келхлә, дах девл хойрта, өлсәд үкҗ гихлә, өвртән хойр тоһшта. Ода үкҗ гихлә, хошнг амн хойртнь, хойр чикнднь, хойр хамртнь ноһан урһҗ оч. Үкәд удан болҗ гихләг, эн теңгрин халунд үмкәрәд уга», – гинә.
Тиигәд залуд шулм шүүгдҗ, медҗ чадлго, залуһин келсәр бәәдг болҗ. Тегәд залу хойр дәкҗ шулмиг шүүж, өмннь нег шүүсн.

Алтн чееҗтә келмрч Боктан Шаня. Хранитель мудрости народной Боктаев Шаня. Сост., предисл., коммент. и приложение Б.Б. Манджиевой. Элиста: КИГИ РАН, 2010. с. 88-89.

