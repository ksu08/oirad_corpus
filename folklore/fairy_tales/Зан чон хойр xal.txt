Зан чон хойр

Кезәнә бәәҗ. Зан чон хойр бәәҗ. Нег дәкҗ эдн кеер харһж. Хоюрн дегд өлн бәәж.
– Чи, зан, өлнч, хотан олҗ идх зөвтәч, – гиҗ чон сана зовсар келв.
– Яахм тиигәд? Яһҗ хот олдгинь нанд дасхлч? – гиҗ зан чонас сурв.
– Эн алднд нег хотн бәәнә. Тер хотнур дәврхмн. Гермүд заагт хөд кевтдмн. Тер хөд тал сө мөлкҗ одад, бахлураснь базһх кергтә. Сөөдән хамдан йовий, – гиҗ чон келв.
– Әәҗәнәв, тиим юм кеҗ үзәд угав, – гиҗ зан келнә.
– Не, сән, чини дурнчн. Зуг нег юм мед: кемр тарһн хө авч ирсн цагтм, бичә сур, нег чигн моһлцг мах өгхн угав. Әәмтхәг асрҗ тус уга болдм, – гинә.
Зан ухалҗаһад:
– Чи тегәд һанцарн йовхдан әәҗәнчи? Би чамд юн баран болхмби? Зун хортнур дәврм зөргтә, күчтә баатрлмч, миниһәр болхла, һанцарн чигн оч чадхч, – болна.
– Зөвәр мектәч чи, нәәҗ. Болв намаг меклҗ чадшгоч. Чи нанас чидлтәч. Авсн хөөдән бий деерән авч ирх кергтә. Деерчн үвл болҗ йовналм, хот-хоолан белдҗ авх кергтә, – гиҗ чон келнә.
– Тиим болхла, йовий, – гиҗ зан зөвшәрв. 
Тегәд хоюрн йовцхав.
Харңһу сө, эдн хотнур өөрдцхәв. Зан чонын чикнд шимлдҗ йовна:
– Йир энчн дегд әәмшгтә болҗана. Чи намаг хайчкад, зулҗ одхч. Батын төләд күзүһән деесәр холвчкий, – гинә.
Чон зөвтнь багтад, күзүһән деесәр холвцхана. Хотнд өөрдәд ирхләнь, нохас хуцна. Зан әәхләрн, һарад зулна. Гүүһә-гүүһә йовтлнь, чон чиргдәд ирнә.
– Юунас әәҗ йовхмч? Бийснь манас әәчксн хуцҗах нохасас әәһәд бәәдви? – гиҗ чон келнә.
Зан соңсч йовхш, улм чаңһаһад йовна. Чон боорлгдад, ухань муңхрад ирнә. Бас невчкн зуур гүүхләнь, аман аңһаһад, келән балдалһад ирнә. Зан чонур хәләчкәд, бийән наад бәрәд инәҗ йовна болһад:
– Алач-махч һә! Эврән әәһәд үкҗ йовхнь, кү наад бәрәд инәһәд йовх, – гиһәд чоныг девсәд оркна – тернь үкҗ одна.
Түүнәс хооран зан дегд әәсндән мана теегт бәәдгән уурч.

biliq.ru
Хальмг туульс. Элст: Хальмг дегтр һарһач, 1979. х. 116
Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. с. 402-403.
Хальмг улсин туульс. Составитель Б.Б. Кикеева. Волгоград: ОАО «Альянс «Югполиграфиздат», ВПК «Офсет», 2012 г.

