Меклә шорhлҗн хойр

Кезәнә меклә шорhлҗн хойр нәәҗ болцхаҗ. Сән-сәәхн нәәҗнр болад бәәhәд бәәцхәнә.
Меклә зунын дуусн мел нәр-наад кеhәд бәәдг болна. Шорhлҗн мел зунын дуусн көдлмшин ард орад, хотан зөөhәд hарна. Меклә дегд нәр-наадндан шүлтә бәәҗ, хотан белдхән мартҗ оркҗ.
Генткн үвл болна, меклән геснь өлснә, бийнь даарна. Идн гихлә, иддг хот уга болна. Зөвәр түрәд бәәдг болна, шорhлҗн нәәҗән күрәд ирнә.
– Нәәҗ, нәәҗ, менд!
– Менд, – гинә шорhлҗин хәрү өгнә.
– Меклә, цаг биш цагла чи йаhҗ йoвнач? – гиҗ шорhлҗин сурна.
– Арh чамд, нәәҗ. Нәр-наадн дегд ик болад, хотан белҗ авч чадсн угав. Тегәд чамур ирүв, – гиҗ меклә келнә.
– Хөөткән санл уга, иигтлән нәр-наадна ард орад бәәдв. Иигҗ чи бидн хойр нәәҗ болҗ, чадш угавидн. Би мел зунын дуусн көдләд бәәхлә, чи мел зунын дуусн нәәрләд бәәвшч. Тиигчкад, нанас хот хәәнәч, – гиҗ шорhлҗн керлднә.
– Болв сән-сәәхн бәәсн чини седкличн hундахшив. Тер темәнә көл ав, – гиhәд, царцахан нег hуй өгнә.
– Тиим бичкн өглh өгчкәд, хәрү бийим наад бәрҗәнәч, – гиhәд меклә шорhлҗнла цүүгнә. Тиигәд үюнәс хооран меклә шорhлҗин хойр нәәҗ болдган уурна.

//tales.freekalmykia.org/4.htm

Кезәнә нег цагт меклә шорhлҗн хойр нәәҗ болна гинә. Сән-сәәхн нәәҗнр болад, бәәhәд бәәцхәнә.
Меклә мел зунь туршар нәр-наад кеhәд бәәдг болна. Шорhлҗн зунь ут-туршар көдлмшин ард орад, хотан зөөhәд, үвлдән белн болад бәәнә. Меклә дегд нәр-наадндан шүлтә бәәҗ, үвлин хотан зөөҗ авхан мартад оркҗ.
Генткн үвл болна. Меклә геснь өлсәд, бийнь даарна. Идн гихлә, хот уга болна. Зөвәр түрәд, муудан орад ирнә. Иим цагла нәәҗдән одх ухан мекләд орна. Меклә нәәҗдән күрәд ирнә.
– Нәәҗ, нәәҗ, менд!
– Менд, – гиҗ шорhлҗн хәрү өгнә.
– Меклә, цаг биш цагла чи яhҗ йoвнач? – гиҗ шорhлҗн сурна.
– Арh чамд, нәәҗ, нәәҗ! Нәр-нааднд ора йовҗ, идх үвлә хотан цагтнь белдҗ авч чадсн угав. Тегәд чамур ирүв, – гиҗ меклә келнә.
– Хөөткән санл уга, иигтлән нәр-наадна ард орад бәәдв? Иигҗ чи бидн хойр сән нәәҗ болҗ чадш угавидн. Би мел зун дуусн көдләд һархла, чи мел зунь дуусн дуулад, нәәрләд бәәвшч! Тиигҗ-тиигҗ ода нанас хот хәәнәч, – гиҗ шорhлҗн хәрү өгнә.
– Болв сән-сәәхн бәәсн чини седклиг hундаҗ, өөлүлҗ болш уга. Тер темәнә көл ав, – гиhәд, царцахан нег hуй өгнә.
– Тиим бичкн өглh өгчкәд, хәрү бийим наад бәрҗәнә, – гиhәд, меклә шорhлҗнла цүүгнә. Меклә шорhлҗиг алхар-булхар седҗ, түүнә нүкнә амиг киитн бийәрн хаана.
Мекләг уурлад, кевтә кевттл, үвл йоста кевәр болад, шуурһн шуурад, тачкнсн күчр киитн болна.
Меклә, көндрдг арһнь тасрад, бийнь һол күртлән таш болҗ көрәд, алхар седсн нәәҗиннь нүкинь киитн орш угаһар бийәрн бөгләд, сотив.1
– Өшә2 көөһәд, ташаһан3 авна гидгнь эн болҗана.

1 Сотив – көрч одв – замерз.
2 Өшән – месть.
3 Таша – тазобедренный сустав, подвздошная кость, бедро (прост.)

Стр. 22

Очиров У.У., Чимидова А.К. Родная литература: Учебник для 6 кл. сред. шк. Элиста: Калм. кн. изд-во, 1991. 160 с.: ил.
Очра Уташ, Чимдә Александра. Төрскн литератур. Дунд школын 6-гч класст умшх дегтр. Элст: Хальмг дегтр һарһач, 1991. 160 х.
Хальмг улсин туульс. Составитель Б.Б. Кикеева. Волгоград: ОАО «Альянс «Югполиграфиздат», ВПК «Офсет», 2012 г. 96 с. 

