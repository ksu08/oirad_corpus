Залху көвүн

Кезәнә нег залху көвүн бәәҗ. Тер көвүн гертәсн мел һардго бәәҗ, өдрин дуусн кевтн бәәҗ хотан уудг, кевтн бәәҗ экләһән дуһардг бәәҗ. Экднь тиим бәәдл таасгдлго, ямаран кевәр көвүһән босхҗ авхмб гиҗәһәд, нег уха зүүнә.
Эк базрт одад кесг альм хулдҗ авч ирнә. Көвүн орн деерән кевтәт бәәһә.
Авч ирсн кесг альман экнь неҗәдәр гер дотраһар тәвнә: негинь хәәснә бүркәсн деер, зәрминь үкүг деер. Тиигәд гер альмар дүүрнә, зәрмсинь һаза оркна. Залху көвүн альмна үнрәс цагасн эрт сернә.
– Уух, ямаран сәәхн үнр! Мама, ас нааран альм! – гиҗ экән дуудна.
– Нә, бос, чамд әмтәхн альм авч ирүв, наар, – гиҗ келәд хәәсн деерк альм заана. – Нә, нә, бос, бос, эс гиҗ энүгич нәәҗнрчн ирәд идчкх.
– Уга, босхшв, чи эврән авч өг.
– Би чамд заргдхар бәәхшв. Бос, бос.
Көвүн альмна үнрт диинрәд, нааран-цааран көлврҗәһәд, босна. Әрә темтрәд хәәснд күрәд, альмиг хойр һарарн шүүрәд зууһад иднә. Альмн йир таасгдва. Бас идхәр седнә.
– Мама, бас иднәв! Нанд авад өг! – гиһәд хәәкрнә.
– Нә, таасҗахла бас негиг ид, – гиҗ келәд экнь эргәд һарна.
Арһ уга, көвүн дәкн ормасн көндрәд босна. Үкүг тал әрә күрәд, хойрдгч альмиг авад иднә. Урдкасн икәр идсн альмн таасгдна.
– Иим сән альм би мел идәд угав. Цугтаһинь иднәв, – гиҗ келәд көвүн үүднд күрнә. Һазадк альм авад иднә. Тер кемләнь экнь ардаснь һарад герин үүдиг хаана.
– Ода унтхар седҗәнәв, – гиҗ цадсн көвүн экдән келнә.
– Гер оньслата, бидн ода һаза бәәҗәхмн. Йовад наад, гүүһәд махмудан чаңһа, нәәҗнр чамаг күүләҗәх, – гиҗ келәд экнь эргәд йовна.
Арһ уга, көвүн һазаран һарад нәәҗнрән үзнә. Нәәҗнрнь гүүлдәд, тогляд наадҗана. Залху көвүн теднлә үүрлхәр, альмна чидл орсн мет, бас өмнәснь тосад гүүнә. Тиигҗ экнь көвүһән эм угаһар босхҗ авб.
Туульс. Сказки: [для дошкол. и млад. шк. возраста]. – Элиста: Центр «Теңгрин уйдл», 2014. с. 22-31.

