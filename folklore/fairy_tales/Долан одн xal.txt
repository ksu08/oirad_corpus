Долан одн // Хальмг үнн, № 181, 13.09.1969.

Кезәнә, нег байн белвсн гергнә герт нег көгшн өвгн темәтә ирәд хонхар седнә, байн гергн хонулсн уга. Байн гергнә хөөч көвүн өвгнд кеҗ өгн гихнь хот уга болад, хөөнә өрәсн шиир бәәсинь хуухлад, көгшн гелңгд чанҗ өгәд хонулв.
Маңһдуртнь, көгшә мордх деерән: «Һурвн җил болад, мини темәнә мөрәр мөрдәд, нан тал күрәд ир», – гиҗ көвүнд келәд, мордад йовҗ одна.
Көвүн һурвн җил болхла, уг болад мартҗ оркҗ. Генткн арһс түүҗ йовтлнь темәнә мөр харһад, көвүнә сананд көгшә орад, уутан өөрән йовсн нөкдтән өгчкәд. «Мана ээҗд авч одад өгчктн», – гиҗ келәд, бийнь темәнә мөрт орҗ авад, һарад йовна.
Көвүн зөвәр йовад орксн цагт, харһсн тоотан әмд тәвдг уга нертә долан хулхач харһад, көвүг алхар седәд, алҗ эс чадад, арһнь алдрад көвүнәс сурцхав.
– Чи, көвүн, хамаһас, хамаран йовҗ йовнач?
– Кезәнә нег көгшә, манад ирҗ хонад йовҗ одла, һурвн җил болад мини темәнә мөрәр күрәд ир гилә, тегәд терүн тал одҗ йовнав, – гиҗ көвүн келв.
– Не, терчн нег уга көшгә биш, негтә гелң, бидн долан һурвн му заятна негнд төрхвидн, алькднь төрхинь сурад ир, – гиҗ көвүнд долан хулхач келцхәв.
– Не, – гиҗ көвүн келчкәд, цааранднь һарад йовна. Зөвәр йовчксн цагтнь нег көгшн гелң харһад:
– Чи, көвүн, хамаһас хамаран йовҗ йовнач? – гиҗ көвүнәс сурв. – Кезәнә нег көгшә манад ирҗ хонад йовҗ одла, һурвн җил болад мини темәнә мөрәр күрәд ир гилә, тегәд терүн тал одҗ йовнав, – гиҗ көвүн келв.
– Не, терчн нег уга көгшә биш, негтә гелң, би һурвн му-заятна негнд төрхв, алькднь төрхинь сурад ир, – гиҗ көвүнд тер гелң келв.
– Не, – гиҗ көвүн келчкәд цааранднь һарад йовна. Цааранднь йова-йова йовҗ урһа һурвн моднд ирв. Урһа һурвн модна хойр талк моднь йир сәәхн бүчртә, дундк модна бүчрнь унад, көгшрәд бәәсн модн. Ар захин модна сүүдрт көвүн амрад кевттлнь: «Бийм минь көгшрв, бүчрм минь унв, би яһҗасм энв», – гиҗ дундк моднь келв. Эн үгинь соңсчкад, көвүн цааранднь һарад йовна. Йова-йова йовҗ көгшән герт күрәд ирнә.
– Зуурчн хаалһдчн юмн харhву? – гиҗ көгшә көвүнәс мөшкҗ сурв.
– Түрүләд нег долан хулхач харһад, намаг алхар седәд, алҗ чадсн уга, – гиҗ көвүн келв.
– Ю келцхәв тедн? – гиҗ көгшә сурв.
– Һурвн му заятна негнд төрхүвидн, алькднь төрхинь танас сурад иртхә гиҗ даалһв,– гиҗ көвүн келв.
– Дәкәд юн харһв? – гиҗ көгшә сурв.
– Дәкәд нег көгшн гелң харһв, бас һурвн му заятна негнд төрхв, алькднь төрхинь танас сурад иртхә гилә, – гиҗ көвүн келв.
– Нань ю үзвч? – гиҗ көгшә сурв.
– Түүнәсн йова-йовҗ, һурвн урһа моднд ирәд, моднаннь сүүдрт сүүдрләд кевттлм. «Бийм минь көгшрв, бүчрм минь унв, би яһҗасн энв», – гиҗ дундк моднь келв.
Көгшә эн үгинь соңсад, авдран уудлад, нег кетч – түңгрцг һарһад көвүнд өгәд иигҗ келв:
– Энүнәс һарч йовад, тер һурвн модндан ирәд, дундк моднаннь ацд эн түңгрцг өлгчкәд ардк моднаннь сүүдрт кевтәд амр. Дәкәд цааранднь һарад йовхларн эн түңгрцгән авад хавтлчкад, гер күртлән бичә секҗ хәлә. Зуурчн түрүләд тер көгшн гелңгчн харһад. "Намаг юунд төрх гиҗ келв?» – гихләнь, – «Хурла ус-арhс зөөдг асмн улан аҗрһ болҗ төр гиҗ кел» – гив. Түүгәcн цааран һарад йовхлачн долан хулхач харһх. «Маниг юунд төртхә гиҗ келв гихләнь, теңгрин долан одн болҗ төрхт гиҗ кел» – гив.
Эн үгинь соңсад кетч түңгрцгән хавтхлҗ авад, көвүн герән хәләhәд һарад йовна. Йова-йова йовҗ, һурвн урһа модндан ирәд, дундк моднаннь ацд кетч-түңгрцгән өлгчкәд, ардк моднаннь сүүдрт сүүдрлҗ кевтәд, амрчкад, түңгрцгән авад, цааранднь һарад йовна. Цааранднь йова-йова йовтлнь көгшн гелң харһад:
– Намаг юунд төртхә гив? – гиҗ көвүнәс сурв.
– Таниг хурла ус-арһс зөөдг асмн улан аҗрһ болҗ төрх гиҗ келв, – гив.
Минь тиигҗ келлһнләнь көгшн гелң асмн аҗрһ болад инцхәһәд, йовад одна.
Көвүн цааранднь һарад йовна. Йова-йова йовтлнь долан хулхач харһад. 
– Не, маниг юунд төрх гив? – гиҗ сурцхав.
– Тадниг теңгрин долан одн болҗ төрхт гив, – гиҗ көвүн келв. Минь тиигҗ келлһнләнь долан хулхач долан одн болад өөдләд йовад одна. Долан хулхач теңгрин долан одн болчкад, урдк авъясарн хулха кеһәд, мөңгнәс нег одинь хулхалад авчкна. Хулхалҗ авсн тер одн, долан одна цүврәд бәәсн хойрдгч однаннь өөр бәәсн одн тер. Мөчнә тер одиг хулхалҗ эс авсн болхла, үвлд һазр деер әмтә юмн үлдл уга көрч одх бәәсмн.
Тер кевтән көвүн йова-йова йовҗ гертән күрәд ирнә. Гертән орҗ ирәд кетч түңгрцкән секәд хәләхлә, дотрнь нег алтн бәәнә. Тер алтиг авад оркхла, цань нег алтн һарна. Эн түңгрцгин алтнь авхнь-авхнь чилхш.
Өнчн көвүнә кишгнь ирәд, амрад-җирhәд бәәҗ.
