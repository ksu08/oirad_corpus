Геср богд

Ик өмәрән цагт мана һазрт Геср Богд гидг күн ик баатр экин геснд үүдҗ төрәд ик хорта шулм-алмста дәәлдҗ йовсн бәәҗ. Түрүнд ода нег ах-дү һурвн бәәҗ, ахнь хорад, гергнь белүсн үлднә. Белүсн үлдсн гергн бәәһәд бәәҗ саатад ирнә, саатад ода сө өдр ирвәс бәәрн өсәд, гергн бийнь әвр гидгәр түүнәсн эмәһәд ичәд, әәһәд, ода юн гидг юмн үзгдҗәхмн, юн угаһас, элгн-саднасн эмәһәд ичәд: «Не, ода нанла әдл күүнд үнд бәәҗ болшго гиһәд, кеер эҗго көдәд оч үкх кергтә гиһәд», – һарад йовна.
Йова-йова йовҗ кесгтән йовад, җе гиһәд муурад, арһнь тасрад цәәһәд – ундасад, үккдән күрәд ирхлә эҗго эрм көдәд өмннь ооср бүч уга цаһан өргә үзгдәд бәәдг болҗана. Ода яһдг болвчн нег унд уусчн гиһәд, өөрдәд күрәд ирхлә, барун эркнднь хар кер мөрн эмәлтә, хазартаһан баатрин зер-зевтә уята бәәдг болҗана, гертнь орҗ ирхләнь, барун зүн хойртнь болһата махн, арз, цә, зер-земш ху бәәдг болҗана. Ода ундасҗ йовсн күн тер цәәһәснь кеҗ ууһад, невчк әмн орад, невчк сууҗаһад, амрч авад һарсувчн гиһәд бәәҗәхләнь, генткн, һарх цагнь өөрдәд бийнь тас уга болад, түндән му болад сууна. Тиигҗәтлнь генткн нег юмн дотраснь хәәкрнә: «Ээҗ, ээҗ, махлаһан автн, ораһартн һарн гиҗәнәв», – гиһәд. Гергн улм түндән әәһәд, ода юн гидг юмн энв гиһәд, махлаһан авад оркна, ораһарнь нег богшада һарад деегшән нисәд йовҗ одна.
Дәкәд зөвәр бәәҗәһәд: «Ээҗ, ээҗ сууһан өрг, сууһарчн һарн гиҗәнәв», – гиһәд хәәкрнә. Гергн улм түндән әәһәд, ода яһҗнан гидг энв гиһәд, ярһ уга, дәкәд нег сууһан өргәд оркхла, сууһарнь бас нег богшада һарад, деегшән нисәд йовҗ одна. Дәкәд бәәҗәһәд дотраснь юмн хәәкрнә: «Ээҗ, ээҗ, наадк сууһан өрг», – гиһәд. Ода түнднь арһ уга эн, ода иигҗ һарх юмн болтал гиһәд, наадк сууһан өргәд оркхла, нег богшада һарад саак деегшән нисәд һарад одна.
Дәкәд тиигҗәтлнь дотраснь нег юмн хәәкрҗәнә: «Ой, ээҗ, ээҗ, хормаһан өргтн, киисәртн һарн гиҗәнәв», – гинә. Арһ уга хормаһан өргәд өкләг, киисәрнь нег богшада һарад деегшән нисәд һарад йовҗ одна.
Ода акад юмн бәәхм гиһәд, зовлң эдләд, дәкәд дотраснь нег юмн хәәкрҗәнә: «Ой, ээҗ, ээҗ һардг һазрарн һарн гиҗәнәв, намаг кевтәд һарһтн», – гинә. Бийнь тас уга болад, һардг бәәдл һарад ирхлә, кевтәд тегәд йосндан көвүн һарна.
Көвүһән һарһад, өлгәдәд, асрад бәәһәд, көвүн һарн келтә-амта болна: «Ээҗ, ээҗ, – та юмнас бичә әәтн, энтн мана гер, үүнд бидн бәәхүвдн, һаза бәәсн мөрн бас мана мөрн. Ода тер тана ораһар һарч одсн, мини ик ахм Некә Шикр гидг. Хойр сууһартн, киисәртн һарсн тертн мини һурвн экч болдмн, экәр орад негдсн йомн тер. Би болхла танд йосндан һарад, эн дордин орнд бәәһәд, алмс-шулмсла ноолдад орн-нутган хәләх зөвтә күмбв», – гиҗәнә көвүн.
Тигәд көвүн өдр сарар өсәд бәәнә, көвүн һун күрәд, мөрән унад, эврән бийнь йовад аң-шову харвад, дәәч-дууч хәләһәд йовад бәәнә.
Тиигҗәһәд дола күрәд ирх насндан келҗәнә: «Ода ээҗ би йовх зөвтәв, үндән бәәҗәтн, энтн ик әәмшгтә юмн һарн гиҗәнә, нарт орчлңгд бәәх улсиг дәәлхәр дархар бәәнә тер, терүнлә оч би бәәр бәрлдх зөвтәв, орн-нутган оч дәәснәс хагцулх зөвтә күмбв. Тиигҗ келәд, билгин хар кер мөрән унад, дәәни зер-зевән атхҗ авад, гүүлгәд йовҗ одна.
Тегәд йовҗ йовад Сагсуна Мон Хамр деер ирәд мөрнәсн бууһад, мөрән сөөчкәд, көк киивр саадган авад зогсна белн болад, Тавн уул гидг һазрин өөр хәврһднь нег уулд өргн тавн толһата Андлм гидг мус бәәҗ. Тер нүкнәсн һархла һазр деер әмтә йом үлдәшго гиһәд Геср Богд күләһәд сууна. Тер һарчкхларн аһу ик, чидлтә, һарчкхлань дарҗ болшго гиһәд һархаснь өмн дарх кергтә гиһәд, одакиг күләҗәнә. Тегәд гетҗәһәд һарч йовхлань Сагсуна Мон Хамр деерәс хаһад тер уулынь тесләд, Андлмин тавн толһаһинь өсргнә.
Өсргчкәд, ода оч бәәр бәрх зөвтә гиһәд, билгин кер мөрән унҗ авад, гүүлгҗ одад, һарч ирхинь күләҗәнә. Тиигҗ бәәтлнь тавн толһаһинь авчксн, арвн толһата мус һарч ирәд таш-баш бәрлдәд ноолдна. Ноолдад-ноолдад бәәҗ уйн баһ наста болад мус авч алдад оркхлань, деерәснь тер деегшән һарч одсн Зекә Шикр ахнь үзәд, дүүһән муурчасинь медәд, делтрин дүңгә үүл көлг чирәд саадгарн харвад дәкн тавн толһаһинь авад оркна. Тегәд Геср Богд цаадк үлдсн тавн толһаһинь билгин хар үлдәрн һарһҗ авад, тас чавчад тавн толһаһинь унһачкад, цәкүр-цәкүрәр утлад, цандг болһнар тарачкна. Тиигәд тиим ик дәәсиг Геср Богд дәәлсн болҗана, тиигәд орн-нутган ик дәәснәс хагсулҗ.
Терүнәсн һарад орн-нутган төгәләд йовад йовна, терүнд алмс-шулмс дурго боллдад, яһад болвчн хораҗ алхар дахлдад йовна. Нег шулм сәәхн күүкнд хөврәд, Гесриг авлна. Түүнә авд орад, Геср Богд билгин кер мөрән дөрвн көлинь чөдрлҗ тәвчкнә. Авлгдад бәәһәд бәәҗ, көвүн күүктә болна, көвүн, күүкн хойр һарад бәәһәд бәәсн цагт, теңгр деер бәәсн эгчнр Гесериг авлгдсинь медәд, һурвн хунд хөврәд, Геср Богдин бәәсн деегүр нисәд, негнь худлахар зөрц ард үләд йовдг болна. Тиикләнь хойр эгчнь: «Я, яһлав, гер-малан геесн Геср Богд бишвч, үкс гиҗ нааран йов», – гиһәд дуудад йовцхана. Терүгинь Геср Богд соңсчкад, экчнрән таньчкад ухалҗана: «Ой, акад йомби, би гер-малан геесн күн билтәлм, ода эдн мини эгчнрл эн, ода энчн орта, би бас алвтта, орн-нутгин күн болхов, яһҗахмб эн, орн-нутгин әмтән мартад, ю кеҗ үүнд суухмб?» – гиһәд. Билгин сән мөрән унҗ авад, гүүлгәд һархар седхлә, одак шулм гергн бә гиһәд ээрәд бәәнә, Күч өглго Геср Богд һарад гүүлгнә. Тегәд одак гергнь йосндан шулмд хүврәд ардаснь көөһәд һарна, болд хоңшаран һарһҗ авад, арднь орад һарна. Көөлдәд йовҗ, мөрн кедү гүүвчн күцн алдад йовна шулм, тегәд билгн хар мөрнь келҗ йовна: «Нанд үнәс давҗ гүүдг чидл уга, ода эврәннь арһан меддтн», – гинә. Тегәд билгин хар болд үлдән һарһҗ авад мөрнәннь ардк сәәр деер өвдглҗ сууҗ авад, чавчад, болд хоңшаринь тас цокад авад оркхла, шар ялмнд хөврәд киисәд үкәд одна.
Геср Богд эргүлҗ ирәд деернь мөрнәс бууһад, ода яһдг болвчн, нанас хойр үрн үлдвш тенд гиһәд, кедү алмс-шулмс болвчн теднә һарһсн экнь гиһәд, одакиг өвчәд, шар ялмна арсинь авч одна. Хойр күүкдән орн деер тәвчкәд (орна ард бийнь тер шар ялмна арсиг нааһад хадчкна, хойр көкинь доргшан унҗулад, түүнәс көкәд бәәтн гиҗәнә, энтн таниг һарһсн ээҗтн, таниг өлссн, ундассн цагт, таднд нөкд болх гиһәд тер хойран бәәлһчкәд, бийнь гүүлгәд һарна орн-нутгурн.
Тегәд арднь орн-нутгднь бас ик әәмшг үзгдҗ, халх темән гидг ик дәәсн һарад әмт зөвәр дорацулҗ йовх зәңг ирнә. Тегәд Геср Богд терүг көөлдҗ хәәҗ һарад терүнлә бәәр бәрәд билгин хар болд үлдәрн тарг экәрнь чавчҗ унһана.
Тер буур киисхләрн долан һолын эк бооһ кииссн йомн гиҗәнә.
Тер үлдсн көвүн күүкн хойр терүндән тер шар ялмна арсар теҗәл кеһәд, өсәд, босад ирҗ. Тер хойр күүкд тегәд нань күн бәәхш хоюрн доран нутг-усн болад бүүрләд бәәҗ. Тегәд түүнәс авн маңһд гидг юмн һарсн гидг, маңһд күн шар ямана арснд мөргдг болҗана, бурхн гидг юмн маңһдт уга болҗана. Тер хойр Геср Богдин үрнәс маңһд үлс үүдҗ һарсмн гидг. Тер хойр үрнь манһдт хүврәд бәәхм гидг билә.

Хальмг туульс. 4-гч боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. х. 114-118.

