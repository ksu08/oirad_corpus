Сән залу Сәәхәдә

Геср Богдин цагт сән залу Сәәхәдә гиҗ бәәсн бәәҗ. Геср Богд сән залу Сәәхәдг наргүлҗ авад, закҗана: «Сән залу Сәәхәдә мөртә зун сән залу авад йов. Хасг хар маңгдин миңгн хар һалзн актинь көөҗ апч иртн». «Не, тана өгсн зака-зарчм күцәхов», – гиҗ келәд һарч ирв.
Һарад, хәрҗ ирв. Хәрҗ ирәд бәәһәд, таcм сәәхн зеердән белн кеһәд, эрвән бийнь белн болад окв. Удһан наргүлҗ абб, дальчан наргүлҗ абб, зурхачан наргүлҗ абб. Зун залунь ирв. Һарад йобб.
Кесг цагтан, кесг сө, кесг өдр йовад йобб. Күрәд ирв. Күрч ирәд нег ик тоха булңг һазрт бүүрләд бәәһәд мөр бийән амраһад, нег хонад, хойр хонад, һорвдгч сөнь миңгн хар һалзн актинь таcлҗ авад, көөһәд һарв. Кесг өдр, кесг сө көөһәд йобб. Сән залу Сәәхәдә келҗ йомна: «Удһн, белг бәртн, дальч далан түлтн». Белгчнь белгән бәрв, дальчинь далан түлв. «Әәх йомн уга, сән», – гиҗәнә. Дәкәд кеcгтән көөһәд йобб. Сән залу Сәәхәдә дәкәд келҗ йомна: «Зурхач зурхадан хәләтн». Зурхач зурхадан хәләһәд, сән залу Сәәхәдәд келҗ йомна: «Әәх йомн уга, хасг хар маңгд әмтн» көөһәд һарчкад, хәрү орвҗич». Сән залу Сәәхәдә келҗ йомна: «Нег өвстә, уста һазрур көөһәд күрәд адуһан тогтнулад, идүләд хаяд», зун мөртә сән залу Сәәхәдә ахта цуһар зоһсад, эмәлән авад, мөрдән чөдрләд амраһад бәәв. Тер хоорнд сән залу Сәәхәдә – закҗана: «Нанд тер хар һалзн мөр бәрҗ өгтн». Эврәннь зеердән ирәд чөдрләд тәбб. Тас әмтн амрад унтад кептв.
Сән залу Сәәхәдә сууҗ, кептч чадад, зурхачас сурҗана: «Та хәрү орвад йовҗич гидмт, теднтн күцәд ирҗ йовх болсн ямаран йомб?». Зурхач келҗәнә: «Зурхад тиигҗ хәрү орвҗ одсар һарна». Тигәд келәд күүндәд, сән залу Сәәхәдә босад йовад, баг урһсн севүрин (сәвүр) нарн орх талк өнчн һанцарн урһсн севүр тәәрәд абб. Авад, шор гидг белг бәрв. Һорв бәрәд окв. Һорв бәрәд оккла, дегд му тусв. Хасг хар маңгдахн эмәлән буру хәләһәд тоһчкад, көөһәд йовсн бәәҗ. Түрүгәр зурхад хәрү орвҗ одсар тусадәдг, һарадәдг, Сәәхәдә шор гидг белг бәрәд чикәр һарв. Эн белгиг Сән залу Сәәхәдә һарһасн бәәҗ, дегд үнч белг болдг урд цагт. Сән залу Сәәхәдә хәәкрҗ бәәнә: «Шулуһар тохҗ мордцхатн, күцәд ирҗ йовна».
Залус цуһар мөрдән авад, тохад, мордад һарв. Күрч ирәд, хойр церг зөрлцәд ирәд чапчлдад, цоклдад, җидәр хатхлдад, кесг цагтан ноолдад-дәәлдәд бәәһәдәв. Ард ардаснь хасг хар маңгдахн дәкәд икәр церг йовулад, дәәлдәд, хар һалзн актан хәрү булаҗ авад, сән залу Сәәхәдәг әмдәр бәрҗ авад йовҗ одв. Сән залу Сәәхәдә эврәннь көлг зеердәрн йовсн болхла, тиигҗ бәргдшго бәәҗ, күүнә мөр авад унсн деерәс бәргдәд йовҗ одв.
Хасг хар маңгдахн адуһан һазр усндан апч ирәд, сән залу Сәәхәдәг бәрәд, эврәннь ахлачдан авад күрч ирв. Ахлачнь зарһинь кед, хөрн җилдән бәрәнд бәәхмч гиһәд бәәлһәчкв. Сән залу Сәәхәдәг алчк бәәҗ, теднә хасг хар маңгдин толһачнр селвәд, алҗ большго, дегд үлү үзүр, сәәхн залу, сәәнднь бактад, тегәд аллуга бәрәнд хөрн җил бәәв. Тигәд цаг цаглад бәәһәд бәәв.
Нег цагин эркд сән залу Сәәхәдә көлг зеердән олҗ авад, хөрн җилдән күрл уга, көлг мөрәрн һарад орһҗ одв. Йовад, сөөг, сө гил уга, өдриг өдр гил уга йовад Геср Богдиннь отг-алвтд күрәд ирв. Алвтин ард захд үкрч эмгн өвгн хойрин герт күрәд ирв. Көлг зеердән цегләд, му хуухта дааһ кеҗ авад, эрвән бийнь му көвүнд хөвләд күрч ирәд буув. Орҗ ирв. Үкрч өвгн гертән бәәнә: «Мендүт, аав» – гиһәд мендләд көвүн суув. Өвгн сурҗана: «Юн көвүмч?» «Би дарук хотна көвүмб, эн дааһан хәәһәд һарлав, олҗ авад, танаһур ирүв». Көвүн өвгн хойр, күүндәд суув. Тиигәд суутл эмгнь ирҗ йовна. Эмгн орҗ ирәд, өвгтәһән күүндҗәнә. Өвгн сурҗана: «Нә, хүрмтн ямаран болв?» Эмгн келҗәнә: «Сән» – гиҗ. Күүндәд сууһад, суусн цагла, көвүн сурҗана: «Ээҗ, та хүрмд одад ирүт?» – «Э-э»,– гиҗәнә. «Кен гидг күүнә күүк өгсмб?», «Яа, хәәмнь, белүсн (белвсн) гергн күүкән өгчәнә, эцк уга, күүкнәннь эцкнь кезәнә хасг хар маңһдин тал һарад дәәлдәд, үкҗ одсм, аль бәрәнд орсм медгдхш». Көвүн тер кептән мендләд һарв.
Һарад, мөртә биитәһән менд кептән тохрад, отг-алвтдан, гертән күрәд ирв. Орҗ ирәд, мендләд, суутн гиһәд суулһаһад, наньч гер дотр кесг әмтн бәәдич. Гергнь келҗәнә: «Ой, энчн мин, бишв, герин эзн залу болсн ямаран юмб?» – Залу инәһәд келҗ бәәнә: «Келдг үлгүр эс бәәдг билү: «Көләр одсиг күләдг, көләрн одсн ирдг, күрзәр дарулсн ирдго гиҗә». «Сән залу Сәәхәдә мин». Герт бәәсн әмтнәс хойр һорвн күн келҗ бәәнә: «Алтн гидг йомн шорад даргддго гиҗ эс билү, тегәд ода мана сән залу Сәәхәдә хамань – чигн даргдл уга күрәд ирсн болхов» – гиҗ келлдәд, хот-хоолан тәвәд, әрк-чигәһән кеһәд, байриннь хүрмән кеһәд, боса күүни бөрвцә, сууһа күүни сууца ик байр-бахан кеһәд, әмснь сүмснь җирһәдәҗ.

Хальмг туульс. II боть. Элст: Хальмг дегтр hарhач, 1968. х. 224-226.

