Сән залу Сәәхәдә

Геср Богдин цагт сән залу Сәәхәдә гиҗ бәәсн бәәҗ. Геср Богд сән залу Сәәхәдәг "наар" гиҗ авад, закҗана: «Сән залу Сәәхәдә, мөртә зун сән залу авад йов. Хасг хар маңһдин миңһн хар һалзн актинь көөҗ авч иртн». «Не, тана өгсн зака-зарчм күцәхв», – гиҗ келәд һарч ирв.
Һарад, хәрҗ ирв. Хәрҗ ирәд бәәһәд, таcм сәәхн зеердән белн кеһәд, эрвән бийнь белн болад оркв. Удһан "наар" гиҗ авб, дальчан "наар" гиҗ авб, зурхачан "наар" гиҗ авб. Зун залунь ирв. Һарад йовв.
Кесг цагтан, кесг сө, кесг өдр йовад йовв. Күрәд ирв. Күрч ирәд, нег ик тоха булңг һазрт бүүрләд бәәһәд, мөр бийән амраһад, нег хонад, хойр хонад, һуорвдгч сөнь миңһн хар һалзн актинь таcлҗ авад, көөһәд һарв. Кесг өдр, кесг сө көөһәд йовв. Сән залу Сәәхәдә келҗ йовна: «Удһн, белг бәртн, дальч далан түлтн». Белгчнь белгән бәрв, дальчнь далан түлв. «Әәх юмн уга, сән», – гиҗәнә. Дәкәд кеcгтән көөһәд йовв. Сән залу Сәәхәдә дәкәд келҗ йовна: «Зурхач зурхадан хәләтн». Зурхач зурхадан хәләһәд, сән залу Сәәхәдәд келҗ йовна: «Әәх юмн уга, хасг хар маңһд әмтн» көөһәд һарчкад, хәрү орҺҗ». Сән залу Сәәхәдә келҗ йовна: «Нег өвстә, уста һазрур көөһәд күрәд, адуһан тогтнулад, идүләд амрая». Зун мөртә сән залу Сәәхәдә ахта цуһар зогсад, эмәлән авад, мөрдән чөдрләд амраһад бәәв. Тер хоорнд сән залу Сәәхәдә закҗана: «Нанд тер хар һалзн мөр бәрҗ өгтн». Эврәннь зеердән ирәд чөдрләд тәвв. Әмтн амрад унтад кевтв.
Сән залу Сәәхәдә сууҗ, кевтҗ чадад, зурхачас сурҗана: «Та хәрү орһад йовҗ гидмт, теднтн күцәд ирҗ йовх болсн ямаран юмб?». Зурхач келҗәнә: «Зурхад тиигҗ хәрү орһҗ одсар һарна». Тиигәд келәд күүндәд, сән залу Сәәхәдә босад йовад, нарн орх талк өнчн һанцарн урһсн сәвүр тәәрәд авв. Авад, шор гидг белг бәрв. Һурв бәрәд оркв. Һурв бәрәд оркхла, дегд му тусв. Хасг хар маңһдахн эмәлән буру хәләһәд тоһчкад, көөһәд йовсн бәәҗ. Терүгәр зурхад хәрү орһҗ одсар тусад бәәҗ. Сәәхәдә шор гидг белг бәрәд чикәр һарв. Эн белгиг Сән залу Сәәхәдә һарһсн бәәҗ. Дегд үннч белг болдг урд цагт. Сән залу Сәәхәдә хәәкрҗ бәәнә: «Шулуһар тохҗ мордцхатн, күцәд ирҗ йовна».
Залус цуһар мөрдән авад, тохад, мордад һарв. Хойр церг зөрлцәд ирәд чавчлдад, цоклдад, җидәр хатхлдад, кесг цагтан ноолдад-дәәлдәд бәәһәд бәәв. Ард ардаснь хасг хар маңһдахн дәкәд икәр церг йовулад, дәәлдәд, хар һалзн актан хәрү булаҗ авад, сән залу Сәәхәдәг әмдәр бәрҗ авад йовҗ одв. Сән залу Сәәхәдә эврәннь көлг зеердәрн йовсн болхла, тиигҗ бәргдшго бәәҗ, күүнә мөр авад унсн деерәс бәргдәд йовҗ одв.
Хасг хар маңһдихн адуһан һазр усндан авч ирәд, сән залу Сәәхәдәг бәрәд, эврәннь ахлачдан авад күрч ирв. Ахлачнь зарһинь кеһәд, хөрн җилдән бәрәнд бәәхмч гиһәд бәәлһүлчкв. Сән залу Сәәхәдәг алчкх бәәҗ, теднә хасг хар маңһдин толһачнр селвцәд, алҗ большго, дегд үлү үзүр, сәәхн залу, сәәнднь багтад, тегәд алл уга бәрәнд хөрн җил бәәв. Тиигәд цаг цаглад бәәһәд бәәв.
Нег цагин эркд сән залу Сәәхәдә көлг зеердән олҗ авад, хөрн җилдән күрл уга, көлг мөрәрн һарад орһҗ одв. Йовад, сөөг, сө гил уга, өдриг өдр гил уга йовад, Геср Богдиннь отг-алвтд күрәд ирв. Алвтин ард захд үкрч эмгн өвгн хойрин герт күрәд ирв. Көлг зеердән цегләд, му хуухта дааһ кеҗ авад, эврән бийнь му көвүнд хүврәд күрч ирәд буув. Орҗ ирв. Үкрч өвгн гертән бәәнә: «Мендвт, аав» – гиһәд мендләд көвүн суув. Өвгн сурҗана: «Юн көвүмбч?» «Би дарук хотна көвүмб, эн дааһан хәәһәд һарлав, олҗ авад, танаһур ирүв». Көвүн өвгн хойр, күүндәд суув. Тиигәд суутл эмгнь ирҗ йовна. Эмгн орҗ ирәд, өвгтәһән күүндҗәнә. Өвгн сурҗана: «Нә, хүрмтн ямаран болв?» Эмгн келҗәнә: «Сән» – гиҗ. Күүндәд сууһад, суусн цагла, көвүн сурҗана: «Ээҗ, та хүрмд одад ирвт?» – «Э-э»,– гиҗәнә. «Кен гидг күүнә күүк өгсмб?», «Яа, хәәмнь, белвсн гергн күүкән өгчәнә, эцк уга, күүкнәннь эцкнь кезәнә хасг хар маңһдин тал һарад дәәлдәд, үкҗ одсмб, аль бәрәнд орсмб медгдхш». Көвүн тер кевтән мендләд һарв.
Һарад, мөртә бийтәһән мөн кевтән тохрад, отг-алвтдан, гертән күрәд ирв. Орҗ ирәд, мендләд, суутн гихләг сууһад, нань гер дотр кесг әмтн бәәд болна. Гергнь келҗәнә: «Ой, энчн мөн, бишв, герин эзн залу болсн ямаран юмбв?» – Залу инәһәд келҗ бәәнә: «Келдг үлгүр эс бәәдг билү: «Көләр одсиг күләдг, көләрн одсн ирдг, күрзәр дарулсн ирдго гиҗә». «Сән залу Сәәхәдә минь». Герт бәәсн әмтнәс хойр һурвн күн келҗ бәәнә: «Алтн гидг юмн шорад даргддго гиҗ эс билү, тегәд ода мана сән залу Сәәхәдә хамань – чигн даргдл уга күрәд ирсн болхв» – гиҗ келлдәд, хот-хоолан тәвәд, әрк-чигәһән кеһәд, байриннь хүрмән кеһәд, боса күүни бөрвцә, сууһа күүни сууца ик байр-бахан кеһәд, әмснь сүмснь җирһәд бәәҗ.

Хальмг туульс. II боть. Элст: Хальмг дегтр hарhач, 1968. х. 224-226.

