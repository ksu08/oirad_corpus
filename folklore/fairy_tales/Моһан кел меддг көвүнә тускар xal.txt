Моһан кел меддг көвүнә тускар

Нег дәкҗ угатя залу көвүһән байнд зарц өгнә. Көвүг дахулҗ ирәд, бооца кеһәд улдәнә. Көвүн хөөч болад, хөөһинь хәруләд бәәдг болна. Җил болхла, эцкнь ирәд көвүнәннь олсиг авад бәәҗ. Кесг җил көдләд, бооцан чиләд, хәрх җил болна.
Тер җил кеер хөөндән йовтл, хотна күүкд-көвүд ирәд, хамдан наач йовтл, генткн харлад, үүлн һарад, салькн көдләд, шуугад, ә һарад одна. Көвүд күүкд цуһар хамдан кииснә, ә уурхла, босад, энд-тендән хәләхлә, нег ик моһа ирәд, бүсләд кевтчкҗ, сул толһа хойран негдүләд. Тиигәд бәәҗәһәд, сүл толһа хойрин хоорндаһур күн һарх заг һарһна. Хөөч көвүн һархар седәд өөрднә, моһа сүл толһа хойран негдүлчкнә. Хәрү ирнә, дәкәд хәрү сүл толһа хоорндаһур күн һарх зә һарһна. Нег күүкн өөрдәд һархар седәд йовна. Күүкн һарад йовҗ одна. Дәкәд нег көвүн һарна. Тиигәд һанцхн хөөч көвүн сүл һархар седәд ирхлә, сүл толһа хойран хаачкна. Күүкд-көвүд һарад йовҗ одна.
Моһа нурһан хоталһад, давшур һарһад оркна, көвүн давшад, деернь һарна. Моһа нурһан хоталһад, нисәд һарна. Нисә йовҗ, нег ик уулын ора деер ирәд бууна. Көвүн бууһад, эргәд хәләхлә, нег ик уулын шуурха бәәнә. Көвүн тер нүкәр орна. Орад ирхлә, нег ик моһа бәәнә. Одак моһала әдл моһа аман аңһаһад бәәнә, көвүн амынь хәләхлә, хоолднь ик малын хавсн тееглгдҗ оч. Көвүн орад, хавсиг көләрн ишкләд татад һарһна.
Тиигәд моһа сурна: «Ю авнач, авсан ав», – гинә. – Юмн дала. Көвүн келнә: «Юнчн нанд керг уга. Намаг һазртм күргтн», – гинә. Тиигәд көвүнд келнә: «Оданас авн һазр деер бәәсн юмна кел меддг бол, – гинә. – Зуг күүнд бичә кел, – гинә. – Күүнд келхлә, му болх», – гинә. Көвүг хәрү һазртнь авч ирнә. Көвүн күүнд келхш юм.
Тиигәд нег дәкҗ хөөнә ард йовтл, нег хөн мәәләд, хурһан дуудна: «Наар, нама дах, яһад ард үлдәд йовнач», - гинә. Хурһнь келнә: «Намаг ард үлдл уга яһна болһнач? Би ууц деерән эн мана эзнә кишг авч йовналм», - гинә. Көвүн соңсад авчкна.
Дәкәд нег се көгшн нохань хуцад бәәнә, көвүн серәд соңсна. «Манахс бостн, чон аашна», - гинә. Наадк нохаснь келнә: «Ирәд нег цөөкн хө бәрхлә, маднд күртх, - гинә. - Мана эзн түүгәр үгәршго», - гинә. Көвүн босад, хәәкрәд нохасан түкрәд, хөөдән бәрүлхш.
Цаг ирәд, хәрх болна, эзн көвүг таасад, сәәнәр көдлснднь келнә: «Ю авнач? Авнав гисән ав», - гинә. Көвүн: «Юмн керго», - гинә. Эзн ээрәд көвүг: «Нег юм ав», - гинә. Тиигәд көвүн келнә: «Отарт нег хурһн бәәнә, тер хурһ авнав», - гинә. Эзн: «Ав», - гинә. Өрүн босад, көвүн хурһиг бәрҗ авад уйчкна.
Цәәһән ууһад, көвүн йовх цаг болна, хувцан өмсәд, һарад йовх болхла, нохань тер хурһна сүүлинь татад, таслад идчкнә. Көвүн санна: «Ода кишгнь тер нохад орҗ одв, - гиҗ санад келнә - Эн халунд хурһ көтләд йовхм биш, хурһн керг уга», - болна. Эзн келнә: «Нә, ю авнач, авнав гисән ав», - болна. Көвүн келнә: «Эн ноха авнав», - гинә. «Ав», - болна. Нохаг авад, көтләд һархар седхлә, ноха ишкә герин иргд көлән өргҗ бәәһәд шеечкнә. Көвүн санна, кишгнь тер ишкә герин иргд үлдв, эн ноха керг уга болв гиҗ санад: «Нанд ноха керг уга» - гиһәд нохаг үлдәнә. Тиигәд көвүн санҗ: күүнә кишг күн авч болшго юмнҗ, - гиҗ.
Көвүн өсәд босад, гертә-малта болна. Эк-эцкнь хорна, бийнь эзн болна. Гер-малан хәләһәд, адуһан хәрүләд бәәнә.
Кесг цаг болсн цагт нег дәкҗ орндан орсн цагтнь, одак ноха ишкә герин иргд көлән өргҗ бәәһәд шеесн уханднь орад, көвүн инәнә. Гергнь сурна: «Чи юунд инәвч?» - гинә. Көвүнд юунд инәсән келдг арһ уга болна, тиигәд гергнь залуһан даң дару-дарунь ээрәд бәәҗ.
Тиигәд нег дәкҗ залу яһад инәсән келхәр седәд санад, ода нег мөрнә мах идчкәд, келнәв гиҗ санад, адуһан орад, нег гү бәрҗ авад, һарад йовна. Унһнь арднь дахад йовна: «Эн эзн чама яһад авч йовна?» - гинә. Тиигхләнь экнь келнә: «Эн манна эзн намаг алад, махнасм идчкәд, гергндән яһад инәсән келхәр бәәнә, - гинә. - Яһад гихлә, яһад инәсән келхлә, эн эзн үкхмҗ. Тиигәд мана эзн мини махнас цадтлан идчкәд, үкхәр бәәнә», - гинә. «Яа, мана эзн яһсн эргү юмби, тер гергән хәрәд, герән эргүләд көөһәд цокхнь яһна?» - гинә.
Залу гүүг тәвчкәд, хәрҗ ирәд, гергән цокна. «Намаг яһад инәсиг сурнч?» гиһәд гергән цокна. Гергнь һарад гүүнә. Гер эргүләд, цокад: «Хөөннь сурнч?» - гинә. Хөөннь суршго болна.


Алтн чееҗтә келмрч Боктан Шаня. Хранитель мудрости народной Боктаев Шаня. Сост., предисл., коммент. и прилоҗение Б.Б. Мандҗиевой. Элиста: КИГИ РАН, 2010. с. 55-56.

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009
