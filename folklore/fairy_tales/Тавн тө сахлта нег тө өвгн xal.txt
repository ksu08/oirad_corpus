Тавн тө сахлта нег тө өвгн.

Кезәнә бәәҗ… Тавн тө сахлта нег тө өвгн эмгтәhән хоюрн тавн ямата, hанцхн улагч үкртә, өвсн гертә бәәҗ. Угатя өвгн эмгн хойр улагч үкр, тавн ямаhан сааҗ уhаад, теҗәл кеhәд бәәдг бәәҗ.
Генткн нег сө нег ямаhинь хулха авад одна. Дәкәд бас нег цөөк хонҗаhад, бас нег ямаhинь хулха авч одна. Эмгн өвгн хойр ямандан зовад hундад сууна.
Нег өрүн босад хәләхлә: улагч үкр деернь дала болсн батхн багшад бәәнә. «Ямаhим хулха авад, үкрим батхн идәд бәәх, яhҗах юмн болхмби (болхмб) эн?» – гидг өвгн ташад авснд, тавн батхн үкәд одна.
Эн ямаhан (ямадым) хулхалад бәәдг хулхачиг яhҗ әәлhсә терүг, гиҗәhәд: «Ташхин тавн батхн алдг күмб», – гиhәд, өвгн бичг бичәд, салькнд нискәhәд оркна.
Тер бичгинь байндан бәәҗ ядад, баатртан сууҗ ядад тошурхҗ йовсн нег эргү байн олад авна.
 Пө, нанас даву күчтә юмн бас бәәҗ билтәл эн, – гиhәд, байн тавн тө сахлта нег тө өвгиг хәәhәд күрәд ирнә. Эргү байн өвгнәд ирәд:
– Ташхин тавн батхн алдг күн чивчи? – гинә.
– Э, бив! (, – болна.)
– Не, нанла марhа кенч?
– Кенә. (Ямаран марhа кехмб? – гиҗ өвгн өмнәснь сурна.)
– Дөнн царин мах бархийч, – гиҗ эргү байн келнә.
– Хойрдгч марhань: hазриг hурв чичәд, hурвн өндг hарhий, – гиҗ өмнәснь өвгн келнә.
– Зөв. Марhань – неҗәд тулм алтн болг, – гиҗ келәд, хоюрн ө-шуhу моднур hарад йовна.
Тендән одад (ирәд), байн нег цар көтлҗ ирәд алчкад: 
– Өвгн, та түләнд одад иртн, – гинә.
Өвгн ө-шуhу моднур ирәд, нег ац таслҗ авдг арh уга болад, яахв гиҗәhәд, бичкн шоhнч утхарн нег ик урhа модна йозур эргуләд малтад сууна. Өвгиг удан болад бәәхләнь байн ирәд, өвгнд:
– Иим удан ю кеhәд бәәнәт? – гихлә:
– Неҗәhәд ацар зөөhәд бәәхм биш, эн модыг малтад, йозурарнь сөңгләд авад однав, – гив.
– Яhлав, тиим дала модар ю кехв (кехүв), түләhитн би авад однав, – гиhәд, ацмуд шудрад, байн авад одна.
– Не, өвгн, та уснд одтн, – гиhәд хойр утхур өгәд өвгиг тәвнә. Өвгн утхуран худгт булхулҗ оркад, дааҗ эс чадхларн энүг яhса гиhәд, бас шоhнч утхарн худг эргүләд малтв.
Ардаснь байн гүүҗ ирәд: 
– Өвгн, ода күртл яhад удад бәәвт (бәәнәт)? – гиҗ сурна.
– Утхурар зөөhәд суухм биш, эн худгиг йораларнь эргүләд авад однав, – гиҗ өвгн келнә.
– Ай, бүкл худгин усар ю кехв (кехүв), би эврән авад одсв (одсув), – гиhәд, хойр утхурта усан авад байн одна.
Бүкл царин махиг болhад, байн барад идҗ оркв.
Дәкәд өвгнә хүв цариг алад чанв.
Махиг болhад, тевшт hарhад өгхлә, өвгн авад амсчаhад (амсҗаhад), хәәкрәд уурлв.
– Яhвт? – гиҗ байн сурна.
– Давсн уга хот күн яhҗ иддмби, – гиҗ өвгн хәәкрв. Тиигхләнь давс авч ирхәр байн гер талан гүүв.
Арднь өвгн махан нүкнд хаяд, худгт хаяд чиләчкәд, тевшән долаhад суув.
Байниг ирхлә: 
– Чамаг күләhәд суухм биш, җилвм күрәд, давсн угаhар идҗ оркув, – гинә.
Дарук марhань: hазр hурв чичәд hурвн өндг hарhҗ авх, гиҗ өвгнә келсн марhан.
Байн зөв гихлә, өвгн hазр чичәд, урднь орксн hурвн өндгән даранднь hарhад авб.
Байн кедү чичвчн hазрас өндгн hарч өгхш.
Тиигәд өвгн хойр марhаhан авад, тулм алтан авхар эргү байна тал ирв.
Сө болв, өвгн хотна захд девләрн хучад унтв.
Эргү байнаhас hал hарад бәәхлә, өвгн хәләв. Байн ик утхан бүлүдсн: «Эн өвгиг эс алхла нанд амр өгш уга», – гиҗ, гергтәhән күүндҗ сууна.
Өвгн хәрү ирәд, девләрн цар чолу ормдан хучад оркчкад, (цань,) мал заагт одад кевтв.
Байн утхан бәрсн гүүҗ ирәд, нег шааhад оркхлань hал hарад одв. Хойрдад, hурвдад шаахлань, утхнь хуhрад унв. Байн хуhрхаhан (Хуhрхаhинь) хәәҗ олҗ авад, (байн) гүүhәд хәрҗ одв.
Өвгн өрүнднь босҗ ирәд: 
– Сөөнәhә нанд бөөстә девл харhҗ кевтә, бийм идәд бәәв, – гихләнь, эргү байн хүүхлзәд суув. «Мини утхар шаасн эн өвгнд бөөсн идсн болҗ», – гиhәд улм өмнкәсн икәр әәв.
– Не, өвгн, алтан авч хәртн, – гиhәд, эргү байн баранасн тулм алт hарhад өгв.
Өвгн алтан дааҗ авч хәрҗ чадш уга болад, яахв гихләрн, мишгин амнас бәрчкәд, өрк тал өөдән хәләв.
Тиигәд хәләхләнь, эргү байн: 
– Та ю хәләҗ бәәнәт, – гиҗ сурснд, өвгн келв:
– Тана харачин нүкәр hарhҗ шивәд, эврәннь харачар орулхар хәләҗ бәәнәв, – гив.
Эргү байн улм әәhәд: 
– Мана харачтн муухн юмн, түүнә ормд би танд эврән үүрәд күргҗ өгсв (өгсүв), – гив.
Өвгн зөв гив, байн тулм алтынь үүрәд hарад йовб.
Гертән өөрдҗ йовад: 
– Не, чи үрвәд күрәд ир, би одад, хот белдүлҗәнәв, – гиhәд, өвгн түрүләд hарад йовб.
Гертән ирәд, эмгндән эн келнә:
– Би байниг (терүг) ирхлә, хот ке гисв (гисүв). Чи: «бәәсн махимдн кеер йовтлм, таниг дахҗ йовсн эн байна ноха танас түрүлҗ ирәд идҗ оркҗ» гихләчнь, би: «йир эн баячудын ноха күртлән күүнд дән болна» гиhәд, шоhнчан суhлҗ босхла, чи балган авад байнур бос, – гив.
Байн орад ирхлә, орн деер суутн гичкәд, өвгн эмгән хот ке гив (гинә).
– Бәәсн махимдн кеер арhс түүҗ йовтлм, таниг дахҗ йовсн эн байна ноха танас түрүлҗ ирәд идчкҗ, – гиҗ эмгн келв.
Тиигҗ келхләнь, өвгн үкс босад: 
– Йир эн баячудын ноха күртлән күүнд дән болна, – гиhәд, шоhнч утхан беләсн суhлҗ авад байнур дәврхлә, тендәснь эмгнь балган авад босв.
Эргү маңhс байн ән тусад босхларн, өкәхән мартад, җолм герин харачар толhаhан hарhчкад, ташр әәхләрн җолминь күзүндән өлгҗ авад, өргәд гүүв.
Байн зөвәр хол hарад җолман хайчкад йовҗ йовхлань, өмнәснь нег нер hарад бәәсн хулхач харhад:
– Адhсн, әәсн өңгтәhәр хамаhас йовҗ йовхмт? – гиҗ сурна.
Тиигхләнь байн келв: 
– Йир энд нег ик маңhс өвгнлә мейәркнәв гиhәд, – ут хаалhан цугтнь цәәлhҗ келв.
– Яhлав, терчнь мини hара күн, би ямадынь хулхалад чиләләв. Ода үлдсн hанцхн үкринь булаҗ авхар йовнав, хамдан хәрү одый, – гив.
Тиигхләнь байн: 
– Уга, яhлав, керго, терчнь намаг алх, – болна. Хулхач омнәснь:
– Чи бийән хайх гиҗәхлә, хоорндан төрүц салш угаhар күзүhән деесәр холвчкад йовий, – гиhәд хоюрн күзүhән холвҗ авад, күрәд ирв (ирнә.)
Өвгн эн хойриг үзчкәд, ода яhса гиҗ санн, эмгән дуудад келв:
– Хәлә, одак мана яма идәд бәәдг хулхачиг бәрҗ авч ирнәв гилә, үгдән күрдг сән залу бәәҗ, көтләд аашна, – гиhәд хәәкрхлә, байн бийинь мекләд, бәрҗ өгхәр йовҗ гиҗ санад, хәрү hарад хурдлв. Күзүнь (мек-)холвата хулхач гедргән тусад, көлднь оралдн чиргдв. Хулхачин хоолнь боогдад, аман аңhаhад ирхләнь: «Күн үкә йовтл, инәhәд йовдмч», – гиҗ келәд, улм хурдлв.
Тиигәд гүүhә йовҗ хоюрн боогдад үкв. Өвгн эмгн хойр арднь алта-мөңгтә болад, амрад, амсн-умсн җирhв.

http://www.halmg-keln.org/
http://forum.freekalmykia.org/index.php?showtopic=103
http://tales.freekalmykia.org/2.htm

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. с. 301-305.

Хальмг улсин туульс. Составитель Б.Б. Кикеева. Волгоград: ОАО «Альянс «Югполиграфиздат», ВПК «Офсет», 2012 г. 

Другая версия короче:
Алтн чееҗтә келмрч Боктан Шаня. Хранитель мудрости народной Боктаев Шаня. Сост., предисл., коммент. и приложение Б.Б. Манджиевой. Элиста: КИГИ РАН, 2010. с. 79-81.

