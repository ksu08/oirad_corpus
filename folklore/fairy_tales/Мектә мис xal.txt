Мектә мис

Кезәнә бәәҗ. Ө-шуһу модн дотр нег мис бәәсмн болна. Нег дәкҗ мис өрүн эрт босад, нүүрән уһачкад, өрүнәк хотын арһ хәәһәд, модн дотраһур һарад йовна. Зөвәрт йовчкад, хар модна йозурт хулһна нүк үзәд: «Өлсч йовх хар гесндм хот олдна гидг эн», – гиҗ дотран тоолад, герин эзиг һазаран һарч ирхинь күләһәд, гетәд суув.
Тиигҗәтл, хулһн серәд, орчлңгин бәәдл хәләхәр, нүкнәннь амн тал һарч йовад, һаза суусн ик чигн хар мис үзнә. Аврлт уга хорт үзчкәд, хулһн нүдн чирмтл, хәрү нүкнүрн орна.
Нүкнәннь харңһу булңд орад, невчк әмсхл авчкад: «Ода яһдм болхв? Чидл бәәсн болхла, эн домбрла бәәр-бәрлдәд, бөк-цохан олхмн бәәҗ. Мини дуту хөвәр, тиим арһ заяч нанд заясн угалм», – гиһәд, хөвдән һундад суув.
Цаг давб. Миисин гесн улм икәр өлсв. Тегәд нүкнд бәәсн хулһныг яһҗ, ямр кевәр нүкнәснь алдулҗ авад идхән мис ухалв. Ухалҗ-ухалҗ: «Ноха кевәр хуцхла, эн алдг уга һазаран һарч ирх. Толһань бултаһад үзгдсн хөөн – цаарандкинь мини һара цаасн», – гиҗ шиидәд, хулһнд соңсхад, хойр-һурв дәкҗ ноха дураһад, мис хуцв.
Нохан ду соңссн хулһн: «Не, һәәвһә юмн болвш. Ноха ирәд, мини хортыг көөһәд әрлһсн бәәдлтә», – гиҗ тоолад, адһн-шидһн нүкнәннь амнас толһаһан булталһад оркв. Иим йовдл күләҗәсн мис үүд-түүд күрлго хулһныг гиҗгәснь шүүрч авад, дор ормдан нег кииһәр гилтә зальгад оркв.
Гесән дүүргсн мис өрүн нарнд ээврләд кевтҗәһәд: «Хойр кел меднә гидгнь зөвәр айта юмн бәәҗлм», – гиҗ дотран ухалв.

Хальмг туульс. Элст: Герл, 2009. х. 412-413.


