Товгн өвгн.
Кезәнә бәәҗ. Зун улан үкртә, һурвн күүктә эмгн өвгн хойр бәәж. Эцкнь базр орҗаһад: —Базрас ю авхулнач, — гиж, ик күүкнәсн сурна. «Торһна хатуһаснь, булһна хараснь авч ир», — гиҗ ик күүкнь даалһна. 
Дарук күүкнь бас торһ, булһ асрҗ ас гив. Отхн күүкнь: — Нанд хаана хар отхн көвү хулднс асрж ас, — гиҗ келнә. 
Өвгн базрт ирәд, хойр күүкндән торһна хатуһаснь, булһна хараснь авчкад, хаанаг орад һарна. Хаанад ирәд, өвгн хаана барун эркнд чөкләд сууна. Хаанахн нәәртә, наадта бәәх улс болад, му өвгиг бәрн үзсн уга, тиигҗ бәәһәд, хан генткн үзәд: — Өвгн, ямаран кергтә йовнат — гиҗ сурснд, өвгн келн гихдән— хаанас әәһәд, бән гихлә — бас хату бол ад, экләд келв: — Мана отхн күүкн хаана хар отхн'кевү хулдҗ авч ир гиһәд намаг тәвб,— гив. Хан өвгнә келсн үгиг зөвәр ухалҗаһад: — Әмнә һазад бийәр, арсна дотад бийәр өмсдг, чүүдә цаһан киилг шалвр хойр уяд, күүктәһән авад иртн, — гив. 
Өвгн хаана келснд хәрү өгдг арһ уга болад, һарад хәрв. Өвгн хаалһдан хаана келсиг ягһҗ күцәхүв гиһәд, зовад ухалад йовна. Эс кү- цәхлә хааг наад бәрсн болҗ һарх гиһәд, чеежләрн күүндә йовҗ гер- тән күрәд ирв. Өвгиг күрәд ирхлә, хойр ик күүкнь базрас авхулсн торһан авб. Отхн күүкнь: — Аав, нанд ю авбт? 
— Хан нанд көвүһән хулдсн уга, хәрнь бийчнь иртхә гив, — гич- кәд, өвгн шуукрад орн деерәд суув. 
— Аав, зовх юмн уга, нань ю :келв? — гиҗ күүкн сурв. 
— Әмнә һазад бийәр, арсна дотад бийәр өмсдг, чүүдә цаһан киилг, шалвр уяд, чамтаг авч иртхә гив, — гиҗ келв. 
— Маңһдуртан лавкас эд асрҗ өгтн, уйхд юмн уга, — гиһәд келчкәд, күүкн зөвәр байрта бәәнә. Маңһдуртнь эд авхулад, энд уйж болшго. «Шикрлг нуурин көвәд шил һәрд бәәшң бәәдм, түүнд намаг күргтн», — гиҗ күүкн эцктән келв. Арһ уга, һарһсн гемтә күн, күр- гәд һарна. 
Зөвәр удан йовад, күрг гисн һазрт күрәд ирнә: күүкн тергнәсн бууһад, бәәшңгүр орв, эцкнь хәрү хәрв. Күүкн долан хонгт уйчкад, хәрәд күрч ирв. 
— Ода хаанаһур күргхм, - боллдад, эк-эцкнь зөвәр уутьрад бәә- нә. «Ээҗ күргхлә — бор гер самһа болх, аав күргхлә — зун улан үкр самһа болх, күргх кү хәәтн», - гиҗ күүкн келв. 
Эцкнь күргх кү хәәһәд йовҗ йовтлнь, Сәвдә гидг эмгн күүктәһән бидн күргнәвидн гиһәд, өвгиг дахад, күрч ирв. Өвгн эмгн хойр күүкндән темән терг тач өгәд, хаана күртл идх хотьнь өгәд, йовулна. 
Өвгнә күүкиг суулһҗ авад. Сәвдә гидг эмгн һарад йовна. Тиигәд кесг йовад оркна, Эк күүки хойр хотан идәд йовна өвгнә күүкн хотнь чиләд, өлсәд ирхләрн хотаскь сурна. «Нег нүдән өгәд ид»,— гиҗ эмгн келв, күүкн идл уга теслцәд йовад йовна. Болв күүкн улм харһ- над ирв, арһ уга, нег нүдән өгәд, хотаснь иднә. 
Дәкәд кесг йовчксн цагт күүкн бас харһнад үкн гиһәд ирв. Бас хотаснь сурхла, бас нег нүдән өгәд ид гив. Нег нүдән өгл уга хаанад күрхәр седәд, чама гиһәд йовна. Йова йовҗ эҗго эрм цаһан көдәд ирәд, арһ уга, харһнн гихләрн бас нег нүдән өгәд хот иднәд Хойр нү- динь авчкад, эк күүкн хойр хуучн худгин орм хәәһәд һарна. Хәәһә- хәәһә йовҗ нег худг олҗ авад күүкиг түлкәд унһачкна. Түүнәсн көндрәд һархла, хаанахн үзгдәд бәәв. 
Эн күүкиг худгт унһахларн эмгн эврәннь күүкән хаана көвүнд өгх санаһар унһав. Тер кевтән йовад, эмгн күүкн хойр хаанаһур орж ирв. Тергнәсн бууһад, эмгн күүкн хойр орж ирәд, эмгиг тәмк татад, иигж- тиигҗ бәәтл: — Күүкнәнтн нүдн яһад оңкисмб? — гиҗ хан сурна. 
— Хол һазрас хәлән гиҗ тиигсн болхгов, - гиҗ эмгн келв. 
— Хамрнь юңгад шоңшисмб?- гиҗ хан сурв. 
— Һазрт нусан нин гиҗ тиигсн болхгов, — гиҗ эмгн хәрү өгв. Чүүдә цаһан киилгән шалвртаһинь хаанд өмскәд, хүрм-гиич бо- лад, амрад, җирһәд бәәв. 
Хаана үкриг һурвн үйдән хәрулсн үрн-садн уга эмгн өвгн хойр хаанаһас тедүкн, цахрт бәәдг бәәҗ. Өвгн нег өдр үкрән хәрүлҗ йовад, одак күүкиг хайсн худгин өөр ирәд, өңгәһәд хәләҗәһәд, әәһәд, үкрән тууҗ авад, хәрәд күрч ирнә. Гертән орҗ ирәд:—Ард, хуучн худгин йоралд нег күүкн бәәнә, нам әәһәд, сәәнәр хәләсн угав, — гинә. Эмгнь: — Йо, яһлав, кишго һәргтә өздң, чи ман хойрт юн болв чигн болхгов, адг-ядхдан дееҗ иддг күн эс болх билү, эс һарһсн болвчн, насмдн ирсн та ман хойрт үрн болҗ нер дуудулх, — гиһәд эмгн, — асрҗ өгтн, — гиҗ өвгндән келв. 
Маңһдуртнь өвгн үкрән тууҗ һарад, худгт ирәд, худгин йоралд бәәсн күүкиг татад һарһад авна. Күүкн хойр нүдн угаһас биш айта күүкн. Асхн ора өвгн малан өкәлһәд, күүкән дахулад авад ирнә. Эмгн җир күртлән һарһад, үкүлсн арвн зурһан үрән босҗ ирсн мет байрл- на. Эмгн өвгн хойр күүкәр күүк кеҗ авад бәәһәд бәәнә. Эн күүкн нүүдн уга болв чигн, нүдтә күүнлә әдл юм кеһәд, нөкд-тус болад, өвгн эмгн хойрт икәр таасгдад бәәнә, Ингҗ-тиигҗ бәәһәд, өвгн балһс орна. «Аав, аав, оштвин торһна кизәр хулдҗ асрҗ ас», — гиҗ күүкн даалһв. Өвгн күүкнә даалһсиг цугтнь күцәһәд, хулдад авч ирнә. 
Тер торһна оштвин кизәрәр нүдн уга бийнь, әмтнд ик һәәхүл болм кетч уяд оркна. Маңһдуртнь эцкән малас ирхлә, одак кетчән өгәд, хаана тал базрлулна. — Эн кетчит мөңгнәс өгшгов, хатсн хар нүднәс өгнәв гиһәд кел, — гиҗ зааҗ өгәд, эцкән тәвдә. Эцкнь хаана өөгүр базрлна, кетчин сәәхнд кесг улс нанд мөңгнәс өг гиһәд, кесг әмтн ээрәд бәәнә, тер бийнь өвгн өгхш. Тиигжәтл хаана көвүн ирәд, өвгнла күүнднә өвгн мөңнәс өгшгов гинә. 
Хаана көвүн гертән ирәд: Тенд нег йир сәәхн кетч гүүлгҗ йовна. Мөңгнәс өгхшв, хатсн хар нүднәс өгнәв гиж келнә, — гив. Хадм экнь хатсн хар нүд хадм ээжәсн яднч гиһәд һарһад, хатсн хар нүд күргндән өгнә. Хаана көвүн одак нүдән өвгнд өгчкәд, өвгнә кетчиг авб. Өвгн нүдиг авч ирәд күүкндән өгв. Күүкн девтәҗәһәд зүүчкәд, нег нүдтә болв. 
Нег нүдтә болчкад, бас өмңкдән орхнь арвн холва сәәхнәр бас ңег кетч уяд, эцктән өгәд тәвб: — Мөңгнәс бичә өг, хатсн хар нүднәс өг, — гиһәд бурад, өгәд хаанаг орулад йовулад оркна. Өмнкәсн давуһар әмтн өвгн деер дарцад, дарад авч одн алдад бәәнә. Дәкн хаана көвүн үзчкәд, гертән ирәд: — Ай, өцклдүрк орхнь арвн холван сәәхн кетч нег өвгн авч йовна, бас хатсн нүднәс өгнәв гинә, - гиҗ келхләнь, эмгн хатсн хар нүд хадм ээҗәсн яднч гиһәд, бас нег нүд һарһад, күргндән өгнә. Хаана көвүн өвгнд нүдән өгчкәд, кетчннь авад хәрж ирв. Өвгн бас одак нүд күүкндән авч ирәд өгчкв, күүкн девтә- җәһәд зүүчкәд, хойр нүдтә сәәхн күүкн болад бәәв. 
Одак хаана көвүнә хадм ээҗ хойр нүдән өгн тусчкад зөвәр зовад, саначрхад бәәв. Тиигҗәһәд, эмгн одак күүкнә әмн Шикрлг нуурт бәәсн тул заһснд бәәдгинь санв. 
Юңгад гихлә, эмгн күукнә нүдинь авхдан, әминь альд бәәхинь сурҗ авсн бәәҗ. Эмгн арһ юунд гиҗәһәд күүкән: - Чи гемт, юн кергтә гиһәд күргән сурсн цагт, Шикрлг нуурт бәәсн тул заһсна махнд дурлнав гиҗ кел, — болад күүкән дасхв. 
Хаана көвүнә гергн гемтәд одн алдад бәәнә. Гемтсн хатыг юунд дурлнач гихлә, одак экиннь зааҗ өгсиг келв. Хаана көвүн түдл уга түшмлмүдән дахулад, Шикрлг нур орад һарна. Эдниг иигәд йовҗахинь өвгнә күүкн медчкәд: — Аав ээҗ хойр, намаг үкхлә Шикрлг нуурт бәәсн шил һәрд бәәшңд цогцим хайтн, — гиҗ эк эцк хойртан келв. Хаана көвүн түшмлмүдтәһән тул заһсиг бәрҗ авад ална — өвгнә күүкн дахн өңгрнә. 
Тул заһсиг алад эвдчкәд, хаана көвүн цөснь кергтә болх гиһәд, цөсинь авад кетчдән дүрчкнә. Махинь авч ирәд, хот кеҗ өгхлә, уумшидмш болад, хан көвүнә хатн эдгнә. Өвгн үксн күүкән Шикрлг нуурин көвәд бәәсн шил һәрд бәәшңд кевтүлчкәд, өмнк үксн арвн зурһан үрән дәкәд зальгсн болад, зовад бәәнә. 
Удл уга, иигҗ-тнигҗ бәәһәд, хан көвүн түшмлмүдәп, нохасан, шо- вуһан дахулад аң, шову харвад йовҗ йовтлнь, Шикрлг нуурнн көвәд бәәсн шил һәрд бәәшң деер шовунь суучкад, хәрж ирл уга бәәнә. Дуудҗ ядчкад, нег түшмлән авад ир гиһәд илгәһәд оркна: одсн түшмл бас ирхш. Тегәд ардаснь бийнь некәд одна. 
Ирәд, бәәшңгин терзәр хәләхлә, нег сәәхн күүкн унтсн-серүнь медгдл уга бәәдг болна. Толһа деернь нег һунн наста бальчр күүкн ууляд бәәнә. Хан көвүн түшмлмүдән дахулад орад ирнә. Эргәд хәләҗәһәд, эн көвүн тор уульжасм бичкн күүкиг теврәд саатулна. Тер би- чкн күүкн уульдган зогсхш, арһан барад, ю болв чигн бәрүлнә, тер бийнь зогсхш. Тер кевтән одак цөстә кетчән бәрүлнә, невчк дунь уурна. Күүкн дууһан арһулдад, кетчд бәәсн цөсиг уудлад, үкс , бууһад, кевтсн күүкнә амнд дүрчкәд, бийнь уга болж. одна. Кевтсн күүкн: - Мууха удан унтсмб, — гиһәд үсән иләд, босад ирнә. 
Босхлаңь, хан көвүн альдас ирсн, юн күүкинь сурна. Күүкн эв- рәннь тускар тууҗлҗ келнә. Яһж йовсан, экнәс үктлән ямаран зовлң үзсән цәәлһәд келхләнь, хан көвүн медчкәд, герәдән хәрнә. Гертәч ирәд, эңкиндән бууна. Өмннь дан гертән буудг көвүн, ода яһад гертән эс бууҗахмб гиһәд, хатн эктәһән үүмәд бәәцхәнә. Көвүн герүрн ирәд хатн хадм эк хойран далн мөрнә дел сүл авнт, аль давтмр улан кир авнт гихлә, эмгн давтмр улан кирәр ю кехв, далн мөрнә дел сүл авнавидн болна. Тиигхләнь эмнг далн агт авч ирәд хашалчкад, одак эк күүкн хойриг агтс заагт уяд орксн, эн хойр орм-торм уга болал одна. Шикрлг нуурин көвәд шил һәрд бәәшңд бәәсн күүкән авч ирәд, хаана көвүн күүкәр хатан кеж авад, амсн-умсн җирһв. 
http://forum.freekalmykia.org/index.php?showtopic=103&page=2
