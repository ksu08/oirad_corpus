ЭГЧ-ДҮ ҺУРВН

Эклц, чилгч, ора уга Орчлңгин нег аглһ аһуд довун-долда болсн өөдмд, ө-шуһу модта, эңдән элвг эрәтрсн, эрвң өвсәр каңкнсн көдәд, хурдн урсхулта уста салан амнд багар бүүрлсн ишкә гермүд үзгднә.
Хотнд залу гергн хойр нәәхлсн-нәәлзгсн, толһаһарн наадсн һурвн сәәхн күүктә өдр, сар, җил давулҗ бәәнә. Ууһн күүкнь Нарн Герл, дундкнь - Сар Герл, отхнь - Одн Герл.
Хальмг улст, үннднь келхлә, берк хатяр нерн, болв холвлдсн хөв-йөрәләр гүн учр-утхта. Тернь юмби гихлә, ууһн күүкнь Үрс Сарла тагчг, дүң-дүлә, чимсн чилгр, цунцг халун өдр, нарн һал үд болсн кемд, герл үзҗ төрҗ.
"Улан махн" нилхиг хучлһар ораһад, экәснь салу кевтүлснә хөөн өркәр, үүдәр, тотхин, иргин заагар герл ивтрәд, гер дотркиг асав.
Герт бәәсн эк болсн эмгн болн өөрнь нөкд болҗасн гергчүд эн йовдлыг йорлад, бурхн-шаҗна цергләчнрәр бичг татулад, селвгәрнь Нарн Герл нер өгч.
Дундк күүкнь арвн тавна дүүцңлә, сар төгргәр цәәһәд мандлҗахла, герл үзҗ, тегәд номин чинрәр Сар Герл нерн зокҗ.
Отхн күүкнь сөөнь өрәллә, одн күцсн цагла герл үзҗ төрҗ, номин чинрәр Одн Герл нерн өлзәтә болҗ.
Һурвн сәәхлән эргндкнь таал үүдәһәд, бий амрасн-әмлүлсн бәәдлд тусад, икнкдән тохмин цусн туслад, эдн өсәд, бод гисн һольшг күүкдт тохрв. Ода Нарн Герл хөртә, Сар Герл арвн нәәмтә, Одн Герл арвн зурһата - эдн гиҗгтә нойхд болв. Күүкдтә өрк-бүлд күлгүдин шүрүн хатрлар күргд шарглдҗ ирҗәнә. Герин эздт үүд
хаалһуллго, өрк бүтәлһүллго, таварн сууҗ цә уулһуллго, тәмк татуллго, гер хоорнд үлү ишкүллго худнр болх әмтнә тонь өдр ирвәс немгдәд йовна.
Нег дәкҗ нутгин нойнахн әмт үргәҗ нүүҗ-нөгшч, дала сөөвңгүдтәһән ик күүкнднь зәңг орулҗ. «Ус үзлго - һосан бичә тәәл» гиҗ келдг үлгүр мартн, дала әрктә-чигәтә, балта-нуһлта, боорцгта, үнтә белгтә ирнә. Үг уга, герин эзд нойнла худнр болхар, бурхнд мөргн зуһудна. Делүрсн делүһән делгәд тосад, ширдг делгәд, деерәснь шин кевсәр бүркәд, орулад, деед бийд суулһн, амнас һарх кииһинь күләнә.
Нойн зәмлҗ сууһад, тарһн нүүрән улм өргдүләд, бүдүн махта һаран өвдгтән түшәд, ундан ун:
- «Үгин цөнь сән, цөн үгин товчтань сән» гиҗ келдг, бийән болн тадниг зовалго, теегәр төгәллго, теҗгәр келүллго, шуд һооднь келсүв. Улан чирәмдн, бәәдлмдн эн. Хол һазр өөрдхҗ, хойр чирә харһулҗ, халун цус негдүлҗ, үйнрәс үйнрүр тохман дуудулҗ, худнр болхмн. 
Залу гергн хойр нойна зәрлгт «согтад», девтҗ хәәлҗ ханад:
- Нойна зергәс! Бал әдл зәрлгтн бийимдн байсаҗ байрлулв, телгдҗәсн, төөрчәсн теркә зүркимдн тогтнулв. Мана ухаг чикәр медтн, үр һарһдг болвчн, ухаһинь һарһсн угавидн, күүкнәс бийәснь сурснд тас хаҗһр биш гисн ухан орна.
- Келсндтн багтҗанавидн, күүкнә үг соңсий,- гиҗ нойн чирәдән инәд буулһад өндлзв.
- Аадм эк заяснас авн күүкд күн амһата бәәнә, амһаһим тәәлснд байрлҗанав,- гиҗ келн, Нарн Герл көшг дотрас чирәһән үзүллго бултаһад:
— Нойна зергәс! Намаг задһа амта, задын хутхур гиҗ бичә гемнтн, му юм бичә сантн, көвүндтн хойр сурвр өгнәв, негдгч сурврнь: кишг гисн юмби? Эн сурврт дөрвн үгәр хәрүһинь өгх зөвтә, йириндән сурвр дашката, тегәд хөөннь ө-һундл һаршгоһар, өмнәснь күүндәд, батлад, һаран тәвәд авчкхмн.
Арһ уга, нойн зөвән өгәд, герин эздтә цааснд һаран тәвв. Көвүн түдлго гилтә:
- Кишг гисн - мал-гер, алтн-мөңгн.
- Хойрдгч сурврнь: орчлңд юн дотав?
Көвүн түдлго:
- Орчлңд хөв-җирһл, эрүл-менд дота.
Нойн көвүнәннь өгсн хәрү соңсад:
- Ха, ха, ха! Эцкин сурһмҗ орснь медгдҗәнә,- гиһәд ээмәрнь ташч буульв. Нарн Герл зергләд:
- Нойна зергәс! Үгдән бат болый, үн һатлулый, көвүнтн сурврмудт чик хәрү өгсн уга, худнр болҗ чадшговидн, әркән, белгән авад хәртн. Нойнахн шүүгдәд хәрҗ одцхана.
Хөөннь әәмгин зәәсң көвүтәһән, төрл-садтаһан, сөөвңгүдтәһән ханрлдҗ ирәд, Сар Герл күүкнднь зәңг орулна.
Герин эзд зәәсңгин көвүнд дундк күүкән өгхәр, теңгр хәләҗ, тег һәәхҗ, термин толһад залата бурхнд мөргҗ, байрар дүүрнә. Зәәсң халун цәәһин сүүрт таварн сууһад:
- Түлкүрдҗ тәәлршго, тач тасршго, усн-таңна болсн таңсг худнр болхмн,- гиҗ.
- Мана ухаг чикәр медтн, үр һарһдг болвчн, ухаһинь һарһсн угавидн, тер учрар күүкнә бийәснь сурхмн.
- Келсндтн багтҗанавидн, күүкнә үг соңсий,- гиҗ зәәсң нәәхлҗ чикән өгв.
- Аадм эк заяснас авн күүкд күүнә амнь амһлата бәәнә, амһаһим тәәлсндтн байрлҗанав,- гиҗ келн, Сар Герл көшг дотрас чирәһән халхлад:- Зәәсңгин зергәс! Келсндм ацг бичә автн, арһта болтн, амлсим соңстн, ухалтн, көвүндтн хойр сурвр өгнәв, кемр мини тоолврар, хәрүһинь чикәр өгхлә, кергтн күцв гиҗ сантн. Негдгч сурврнь: дурн гисн юмби?
- Дурн гисн - седклин җилв, хәәгдсн хуҗр.
- Хойрдгч сурврнь: залу, күүкд күүнә һоллгч өвәрцнь?
- Залу күн заңһсн талан йовна, күүкд күн уята ноха кевтә герән эргнә.
Зәәсң көвүнәннь өгсн хәрүг чик гиҗ тоолад:
- Залу күүнә авг-бәрцнь тиим,- гиҗ көвүһән дөңнв.
Сар Герл көшг дотрас:
- Зәәсңгин зергәс! Үгдән бат болый, көвүнтн сурврмудт чик хәрү өгч чадсн уга, худнр болҗ чадшговидн, әркән, белгән авад, хошан темцтн. Зәәсңгинхн бас шүүгдәд хәрҗ одцхана. 
Зөвәр цаг давсна хөөн хоша бәәх хотнас ялчар көдлдг дундын наста, далта-ээмтә, эвтә-довта угатя залу һурвн көвүһән дахулад, темән тергәр худнр болхар ирнә. Залу гергн хойр гиичнриг киитәр, дуран өглго, заң-бәәдлин күчнд тосна, хальмг улсин авъясар, ундынь өгч, учринь сурна. Көвүдин эцк әмләд, аман тәәлнә:
- Будда номд шүтдг сөгдәчвидн, шишлң мана өрк-бүлд бурхн-шаҗна өңгтә герл туссар, Зуңква, Богдо гегәнә сүмсн һазрт бууһад, манад һурвн көвүн төрсн бәәнә. Ууһн көвүмдн нарн әмтә болснднь - Нарн гиҗ нер өгләвидн. Дундкднь сар әмтә төләднь, махмуднь цәәһәд бәәдгтнь - Сар гиҗ нер өгләвидн. Отхн көвүмдн одн әмтә төләднь, махмуднь гилвкҗ-герлтҗ үзгддг төләднь - Одн гиҗ нер өгләвидн.
Герин эзд әмтәхн, зүркәр орсн үгмүд соңсад, зөв хәләҗ инәһәд, буру хандҗ уульцхав. Эн му, түрү-күнд бәәдл үзҗәсн Нарн Герл күүкн эцк-экән хармнад келҗәнә:
- Келсн үгәсм ацг бичә автн, тернь нойн, зәәсң, байн, угатя гиҗ йилһҗәхшив, тер дотр байнднь, өөдән цолднь зуһудҗахшив, угатя гиҗ һәәлҗәхшив.
Түрүләд үн һатлулад, үгән батлхмн гихләнь, эцк-экнь, гиичнр хөөннь ө - һундл уга болдгар зөвшәрлдв.
Нарн Герл көшгин заагас хәләһәд:
- Нарн, соңсча, чамд хойр сурвр өгнәв: кишг гисн юмби?
- Кишг гисн - ут насн, өсксн үрд.
- Орчлңд юн дотав?
- Орчлңд нарн дота.
Нарн Герл Нарн күргнә хәрүһинь соңсад, байрта бәәхән эцкдән, экдән, гиичнрт медүлв, гиич залу залата олн бурхдт өвдглҗ мөргәд, седклнь сергәд, бийнь эсго әмләд:
- Хойрдгч Сар көвүндән тана дундк күүкндтн зәңг орулҗанавидн, мадниг зовалго хәрүһинь өгтн.
Көшг татад, нүдн-нүүрән бултулн, Сар Герл:
- Сар, чамд ор һанцхн сурвр өгчәнәв: дурн гисн юмби?
- Дурн - алтнас үнтә хөв-җирһл.
Сар Герл хәрүһинь соңсад, байрта бәәхән эцкдән, экдән, гиичнрт медүлв. Көшг татад, нүдн-нүүрән бултулн, Одн Герл келҗәнә:
- Эгчнрм Одн көвүнд одх зөв өгчәнә, үнтә гиичнр! Бортхста әркән таттн, һалын Окн-Теңгрт дееҗ өргтн, бурхнд дееҗ өргтн, нәр-наадан эклтн, ниргүлсн айс таттн.
Тер темдгтә өдрәс дала цаг давв. Нарн Герл, Сар Герл, Одн Герл залустаһан хашаһарн дүүрң малта, хормаһарн дүүрң күүкдтә, эрүл-дорул, өнр-өсклң хөв-җирһлән эдлҗ, эндр өдр күртл өкәрәр бәәһәтә.
