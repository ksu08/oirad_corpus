Яһҗ Эрән Сән Эдг гидг күн шулм хораҗ
Кезәнә Эрән Сән Эдг гидг күн бәәҗ. Эн Эрән Сән Эдг гидг күн әвр цецн күн бәәҗ, бийнь бичкн, чидл уга, әвр мектә.
Тегәд тер кезәнәһә Эрән Сән Эдг бәәхд нег ик чидлтә, Андлва гидг нертә шулм бәәҗ. Әвр чидлтә юмн, әмт тараһад хаяд йовҗ. Тегәд энүг яһҗ меклҗ алдм гиҗ Эрән Сән Эдг нег дәкҗ йовх һазриннь өмн бийднь һарчкад, ө-шуһу моднд одад, модыг утаснь нег мод көрәдәд унһачкад, салаһнь чавчад, мөрнә эмәлин хавсна бәәдлтә нег юм кеһәд бәәнә.
Нә, тегәд күрч ирнә одак Андлва, ик шулм. Тегәд күрч ирәд, Эрән Сэн Эдгәс сурна: «Ай, юн гидг юм кеҗәхмч?» - гинә. Эрән Сән Эдг келдг болҗана:
- Ай, Эрән Сән Эдгт эмәл кехәр, - гинә.
- Ай, энчн юн тегәд болҗахмб? - гихлә,
- Эн эмәлин хавсн, - гинә.
- Ой, ода һучн-дөчн метр арчм хавста ямаран эмәл кехәр бәәхмч, эн күүнчн иим икви? - гинә.
- О-о, Эрән Сән Эдг танас кесг холван ик, - гинә.
- Не, энчн бөкий? - гинә.
- Ой, юуһинь келхв харһхларн, таниг алчкхмн, - гинә. - Хол йовтн, - гинә, - эн Эрән Сән Эдгәс.
- Не, терчн ямаран үүл һарһна, ю кеҗ чадна? - гинә.
- Ой, Эрән Сән Эдг хәәсәр негн хар хорһлҗиг буслһҗаһад, нег кииһәр буслҗасн хар хорһлҗиг уучкна, - гинә.
- Нә, хорһлҗ цуглулад, нанд тер ууснаннь дүңгәг буслһич, - гинә. Тегәд ик хәәснд хар хорһлҗ цуглулҗ авад, кеһәд, һал түләд, буслһад, буслад бәәтлнь, шулм уучкна. Юмн болхш. «Ода яһдмб?» гиж санна.
«Нә, дәкәд ямаран үүлтә?» - гинә. «Ой, Эрән Сән Эдгтн халун һаңла амцаһан уснд орад зогсчкад, таг көргәчкәд, тас цокад хамхлад, һарад күрч ирнә», - гинә. Нә, бас тиигәд Эрән Сән Эдглә чидлән сөрхәр седәд, усн дотр орад зогсчкад, усиг тас көргәчкнә. Иигчкәд, одак шулм тиирәд, һарад күрч ирнә. Тиигхләнь, Эрән Сән Эдг келнә:
- Нә, чи яһҗ зогсвч? - гинә. - Тавгарн зогсвч? - гинә.
- Э-э, - гинә шулм.
- Уга, терчн хойр көлиннь эркәһәрн зогсна, - гинә.
Нә, тегәд хәрү амцаһан уснд орад, эркәһәрн зогсчкад, әрә дөңнәд, таг көргәчкнә. Тиигчкәд, одак хамхлар седхлә, числдг арһ уга болад, хамхлҗ чадхш. Тиигхләнь, тегәд Эрән Сән Эдг утх авад, одад күзүһинь тәәрхәр седәд, өөрдәд ирхләнь, одак шулм үләһәд, мөсн деегүр йовулчкад бәәнә. Дошулад йовулчкад бәәхләнь, төмр тах кеһәд, бооҗ авад йовна. Тер бийнь шулм үләхлә, тахиннь бүчнь тасрад, нисәд йовҗ одад бәәҗ. Болшго болна. Нә, ода яһдм болхм гиһәд, Эрән Сән Эдг һарад йовна.
Һарад йовад, кеер нег мөртә залу харһна, мөртә залу харһхла, сурҗадг болҗана: «Һазр деер юн бат болх?» - гинә. Тиигхлә тер залу келнә: «Ай, күүнә шүрүсн, күлгин шүрүсн хойрас батнь уга болх», - гинә.
Тиигхләнь одак залуг алад, мөринь алад, залу мөрн хойриннь шүрүсинь авад, томад, шидмс кеҗ авад, хойр көлдән тах кеһәд, кеҗ авсн шидмсәрн ораһад боочкна. Талдан юмар боохла, тасрҗ одх гиҗәнә.
Нә, тиигчкәд, өмнәснь толһаһинь тәәрҗ авхар аашна. Тиигхлә, шулм үләһәд, дошулчкад бәәнә. Тегәд эргәд, арднь һарч авад, ардаснь ирнә. Ардаснь ирхлә, хәрү эргҗ чадшго, тер көрә юмн. Не, тиигәд ардаснь ирәд, толһаһинь тәәрҗ авхар седхлә, тер ик шулм: «О, пө, би чамаг үләһәд бәәлго, сорад авчкхм бәәҗ гесн дотран!» - гиҗ. Тиигәд Эрән Сән Эдг күзүһинь тәәрәд, шулмиг алсн юмнҗ.
Эрән Сән Эдг Андлваг алчкхла, Андлван шулм гергнь залуһан хәәһәд  һарад  йовна.  Тегәд  болд  хоңшарарн һазр нудрад, Андлваһан хәәһәд йовад йовҗ.
Тегәд Андлваһан хәәһәд, һазр нудрад йовад йовснднь Шиирин җирн зурһан толһаг эн шулм эмгн нудрад, толһас кеһәд хайчксн юмнҗ гиһәд келдг билә гиҗ бичкндән соңсҗ йовлав.


Алтн чееҗтә келмрч Боктан Шаня. Хранитель мудрости народной Боктаев Шаня. Сост., предисл., коммент. и приложение Б.Б. Манджиевой. Элиста: КИГИ РАН, 2010. с. 89-90.
