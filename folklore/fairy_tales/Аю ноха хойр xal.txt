Аю ноха хойр

Нег угатя күн нохата бәәҗ. Ноха эзнәннь гериг хардг, малынь хәрүлдг, өлг-эдинь хәләдг бәәҗ. Итклтә үүрнь болн сән харулчнь бәәҗ тер ноха. Эзнь терүндән дурта бәәҗ.
Җилмүд давад, ноха көгшрәд ирв. Терүгинь үзҗәх эзнь нохаг гертәсн көөчкнә.
Альдаран йовҗ йовхан медлго, хәләсн талан ноха һурниһәд һарв, тиигә йовҗ ө-шуһу моднд ирв. Өдрин дуусн гесндән теҗәл хәәһәд, амндан авх юм олсн уга. Модн дор сууһад, уульн хуцад бәәв. Терүнә әәһәр модн дотрас аю һарч ирв.
– Юн болв, ноха, яһад уульн хуцад бәәнәч? Энүг эзнь көөснә тускар ноха келҗ өгв.
– Бичә зовад бә, би чамд нөкд болнав, – гиҗ аю келв. Тиигчкәд эн аул орад, эзнә ик царинь алад, нохад авч ирв. Ноха тер царин махиг уданд идәд бәәв.
Итклтә харулчнь уга болад, эзнд йир му болв. Эврәннь нохаһан көөсндән тер һундрхад бәәв.
Нег дәкҗ аю ноха тал ирәд, иигҗ келв:
– Чи эзн талан хәрү хәрх зөвтәч.
– Ода яһҗ би хәрхв? – гиҗ ноха сурҗана.
– Намаг соңслч. Эзн гергтәһән даруһас зарм хадхар һарч йовхмн. Эдн тәрәнә һазрур эврәннь көвүһән авч йовх. Би медмҗән угаһар өөрдҗ одад, терүгинь хулхалҗ авнав. Чи мини ардас көөлдәд, тер көвүһинь нанас булаҗ ав. Эзнчн байрлад, хәрү чамаг бийүрн авх. Дәкнәс чамд дурта болад, урдк кевәрн хотычн өгч хәләх.
Тәрә хадх кем ирв. Аулын цуг әмтн тәрәнә һазрур һарч, зарм хурав. Генткн альдас һарч ирснь эс медгдсн аю әмтиг әәлһв. Әмтн хадуран хайчкад, тус-тустан һарад гүүлдв. Аю болхла, көвүг атхҗ авад, ө-шуһу модн тал һарад гүүв.
Эзнә гергн һашудад уульв. Болв генткн ө-шуһу моднас көгшн ноха һарч ирәд, аюн ардас көөлдәд, көвүг булаҗ авв. Эзн байрлад, нохаг хәрү герүрн авад, урдк кевәрн энүнд дурлад, улм сәәнәр хәләдг болв.

Хальмг туульс. Элст: Герл, 2009. х. 408.
