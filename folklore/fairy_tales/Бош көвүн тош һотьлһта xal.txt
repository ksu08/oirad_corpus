Бош көвүн тош һотьлһта

Кезәнәһә болна. Өвгн эмгн хойр усна көвәһәс олҗ авсн өнчн көвүтә бәәҗ. Көвүнә нернь – Бош.
Көвүн ик чинртә көвүн бәәҗ. Көвүг өсәд ирхлә, эмгн өвгн хойр нуурин көвәд оч бүүрлнә. Өнчн Бош көвүн тош гидг һотьлһ олҗ авна. Ааһин дүңгә нуурт олн шовуд хурцхана. Бош көвүн тош һотьлһарн шовудыг хана, һучн шовуна һуйяр орулад, җирн шовуна җиврәр орулад, далн шовуна далваһар орулад, чань тоһрул һалун хойрт оч тусна. Тер ик шовудыг, чуһлулҗ авад, эк эчг хойртан келҗәнә:
– Эн шовуна махар отхн хар күүкнд зәңг орулнав. – гинә. 
Тиигхлә эчгнь келнә:
– Хан күүнә күүкнд иим юмар зәңг орулҗ болхий? Зовлңгла харһузач. 
Көвүн күч өглго шовуна мах ачҗ авад, хаана зүн-барун бийәрнь орулна. Хан сурҗана:
– Юн гидг күмч? Яһад мини герт шовуна махиг зүн барун бийәрнь орулнач?
– Би – өнчн көвүм тош гидг һотьлһтав. Ааһан чиңгә нууртм әмтн делкән шовуд чуһлурна. Тош һотьлһарн нег дәкч хаһад – һучн шовуна һуйяр орулад, җирн шовуна җиврәр орулад, далн шовуна далаһар орулад, чань тоһрун һалун хойрт оч тусва.
Тигәд тана отхн хар күүкнд зәңг орулхар эн хойр шовуна махинь авч ирвә.
Хан уурлад хәәчлә харһулхмн гинә: нег нүдинь авад, барун һаринь авад, үүднә өөрә нүк малтад, терүг булчкна, ирсн әмтн цуһарн алхад һарад бәәнә.
Долан хонг болна, хан келҗәнә:
– Үңгиги хәәчләд, хар теңгсин уснд хайчктн. 
Көтчнр хаана келсәр хайхар теңгсүр авчи ирнә. Өнчн Бош көвүн келҗәнә: 
– [Н]Амаг бичә теңгсүр хайтн, [н]амаг теңгсин көвәд эҗго һазрт үлдәтн.
Көвүн кевтнә. Алтн тайг түшсн чаһан буурл өвгиг аашсинь көвүн үзнә. Өвгн сурҗана:
– Көвүн, чи ю кеҗәнәч? Кемчи? 
– Би – өнчн Бош көвүм тош һотьлһтав. Хаана күүкнд шовуна махар зәңг орулснд хаана закврт би нег һаран, нег нүдән өгсн бәәнәв. Тер төләд [н]амаг теңгсин уснд хайхар нааран авч ирлә. Би келләв: [н]амаг теңгсүр бичә хайтн, [н]амаг үүнд үлдәтн. Тигәд үлдәлә.
Өвгн көвүнә келсн үгиг соңгсчкад келҗәнә:
– Нә, көвүн, чини өмннь йовсн хаалһчн өлзәтә хаалһ билә. Ода би чамаг эдгәҗ үзнәв. Көвүн, чи чик зальврад су. Би чамд һурвн заңһт өклә, чини нүдн һар хойрчн ирх. Иигҗ келҗәһәд өвгн алтн тайган авад көвүнә толһа деер һурв дәкҗ һар күрнә «аль чигн зовлңгас тәвв», – гиһәд, өвгн алтн тайгарн һар күрәд бәәхлә, көвүнә нүд, һарнь һарч ирнә. Көвүн өмнк кевтән болҗ одна.
Тиигәд чаһан буурл үстә көгшн өвгн келнә:
– Нә, хан күүнәс өшәһән авнав гиҗ бичә сан.
Болв чи чиңгңни йовад мөөрсн чагт хааниг хатнтаһинь наалдулад салшг уга кедг зокал би чамд өгсв.
– Наалдмш – гиһәд келхлә, хан хатнтаһан хамдан наалдҗ кевтхмн. 
Тиигәд түндән алвт әәмгән цуһараһинь чуглулад хан үңгиг ямаран учртаһинь цәәлһҗ өгтн гих, учринь һарһҗ өгтн гих.
Чамаг хайчкад, чи гертән хара бәәһәд бәәх. Тер бийнь чамаг көтчнрәрн хәәлһх: «Негчн сохр юм үлдәлго авч иртн гиһәд» зарлх. Тер чагт чини хар герүр элчнр ирх. Тер чагт хаанур од. Хан хамг әмтнәс сурх. Чамас бас сурх. Чи тер чагт кел: 
– Би баһ чагтан бас нег сән эрдм зүүсн күн биләв. Хөөннь засгла харһад тер эрдмән геечкв.
Ода чигн тер эрдмин өрәлнь бәәнә гиҗ саннав. Кемр [н]амаг кергитн эс күчәхлә, бичә керлдтн, – гиҗ хаанд кел.
– Уга, керлдхн угав. 
Тер чагт уралан өөрдәд хаана өргн дор одад:
– Хан эн кевтрәсн хатнтаһан салхитн сурҗанав, – гиҗ кел, тигәд «бусрдг» гиҗ келв.
Хойр дәәкчи «бусрдг» гиһәд хәәкрхлә, хан хатнасн заагрхан хәәнә, тернь бийнь заагрҗ өгхш, икнкнь заагрсн бийнь, зәрмнь заагрҗ өгхш. Хан келҗәнә:
– Көвүн, чи яһад болвчн амаг зааглулҗ үз. 
Хан зөвәр икәр хатнасн заагрна.
Хан келнә: 
– Көвүн, арһ чамд. 
Көвүн:
– Баһ чагтан нег ик дәәллһ үзсн, ода тер үзсн юмн уханас һархш. Болв тер үзсн тоотд таначн йовдл бәәх.
Болв би хаҗһран сурад танд келҗ өгнәв. Та сәәнәр бийдән соңстн.
Хан: – мини хаҗһр бәәхлә, тәвҗ өгтн. 
– Хан, «бусрдг», – гиҗ келвә. 
Тиигхлә хан хатнасн заагрва. Хан долан хонгтан нәр кеһәд, көвүнәс сурҗана:
– Нә, көвүн, чамд юн кергтә ода?
– [Н]Анд юмн төрүн керг уга, – гинә көвүн.
– Төрүн юмиг керглдго күн бәәхий?
– [Н]Анд кергтә юмн бәәхлә, гер авх керг бәәнә.
– Би тиигхлә эврәннь отхн күүкән чамд өгнәв.
Хан дорасн шатр уга, деерәсн дүүҗм уга гер бәрҗ өгнә көвүнд.
Хаана отхн күүктә, бәрҗ өгсн дорасн шатр уга, деерәсн дүүҗм уга гертнь көвүн амрад, җирһәд бәәнә.

Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. с. 54-56.


