Ухан угадан – уҗрха уга

Кезәнә бәәҗ, арат, чон, аю һурвн аңһучлад һардг болна. Кесг-кесгтән йовад, кемҗән уга йовад оркна. Кеер хонад, кец дерләд йовтл, аңгудын геснь өлсәд ирнә.
Тиигәд йовад йовҗ, нег темә бәрәд авна. Темәнә бахлуринь хазад алчкад: «Не, манд нег өдрә теҗәл болх. Бидн йовад, дәкәд нег аң хәәнәвидн. Чи, арат, эвтәч, арһтач, маниг иртл, эвдәд, эд-бод кечк», – гиһәд аратдан даалһчкад, чон аю хойр йовҗ одна.
Арат темәг эд-бод кечкәд, чон аю хойран күләнә-күләнә – ирхш. Аратын геснь өлсәд ирнә, өөрнь эвдсн шин махн дала. Арат ухалҗ-ухалҗ, семҗинь татҗ авад, идәд оркна.
Чон аю хойр сөөнь дуусн йовна – зуг хоосн. «Ода өр цәәхлә, хәрхмн, мана иньг – арат махан бел кечксн, күләҗәдг болх», – гиҗ чон аю хойр күүндәд, хәрү хәрх болна.
Аратын геснь өлсәд, өөрән бәәх темәнә мах хәләһә-хәләһә бәәҗ, җилвнь күрәд, уҗрхаһинь татҗ авад идчкәд, аман арчкхад сууна.
Гев-генткн чон аю хойр өрүн өрлә геснь өлссн күрәд ирнә.
– Йо, ахнр, ода күртл хама йовад йоввт? Би эн махитн эд-бод кечкәд, таниг күләһәд бәәһәв. Һурвн әңг кеһәд хувачкув, ода ут хаяд, хүвән авцхатн, нам тадниг күлән гиҗ гесм өлсәд бәәв, – гиҗ арат ам-хамран долаһад, арвһр сүүлән шарвадад бәәнә.
Аю һурвн әңг кечксн махиг бүрткнә: темәнә семҗнь уга болҗана.
– Арат, арат, энүнәнчн семҗнь яһла? – гиҗ аю сурҗана.
– Ах аю, энтн сегән угадан семҗн уга бәәҗ, – гиҗ арат җилвәднә. Чон һурвн әңг кечксн мах бүрткнә. Уҗрха уга болҗ һарна.
– Арат, хәәмнь арат, энүнәнчн уҗрха уга болдмби, яһла? – гиҗ чон шүдән ирзәлһнә.
– Ах чон, энтн ухан угадан уҗрха уга бәәҗ, – гиҗ арат зуһудна. Чон аю талан хәләһәд, шүдән ирзәлһнә, аю чон талан хәләһәд, ар хойр көл деерән босад оркна. Арат эн хойрин бәәдл үзәд, ардан хәләл уга, гүүһәд әрлнә.
Чон аю хойр хүвән аратын хүв махтаг хуваҗ идәд, аң хәәһәд әрлцхәнә.
Тер цагас нааран хальмг улс темән адусиг «сегән угадан – семҗн уга, ухан угадан – уҗрха уга болҗ» гиҗ келдгҗ. Тернь мекч аратын келсн үг болҗ һарна.

Хальмг туульс. Элст: Герл, 2009. х. 411-412.


