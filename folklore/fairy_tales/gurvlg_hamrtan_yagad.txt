ҺУРВЛҺ ХАМРТАН ЯҺАД НҮКН УГА БОЛСМБИ?

Шовун хан һәрд, энүнә хатнь Шар шовун бәәҗ. Хаана Шар шовун төрх цагнь болад ирхлә: — Шовун хамгиг цуглулад, хамрарнь келкәд өгтн. Теднә зо деер төрнәв,— гиҗ хаандан медүлҗ хатн келнә.
Хан хатнаннь үг соңсад, шовун хамгт зар тәвәд, цугтаһинь цуглулҗ авад, хамрарнь келкчкәд, зүсләд тоолхла, һурвлһин тохм дутна.
Бийинь эс соңсснд хан ур төрәд, дәкн нег элч илгәнә. Хаана закан хату болад, ах һурвлһ элчиг дахад, күрч ирнә.
— Иим удан ю кеһәд бәәвч?— гиҗ хан икәр цухл аңхрҗ һурвлһас сурна.
— Чиигтә цагт нисх җивр хәәрллт, чилгр өдр үздг нүд хәәрллт? Хонхднь хонад, үдлхднь үдләд, орчлң шинҗләд, йовад йовув,— гиҗ һурвлһ хәрү өгнә
— Тегәд шинҗләд ю медвч? — гиҗ хан сурна.
— Һазр деер үкснь олмб, әмднь олмб,— гиҗ шинҗлүв.
— Тегәд алькнь олн болх бәәдлтә?
— Унтсн күүг үкснд тәвхлә, үкснь ик, олн болв.
— Дәкәд ю шинҗлвч? — гиҗ хан мөшкнә.— Унсн модн олмб, урһа модн олмб? — гиҗ шинҗлүв.— Тегәд альк моднь олн бәәҗ!
— Үмкәрсн модыг унснд тоолхла, унснь олн болв,— гиҗ хәрү өгнә.
— Дәкәд ю шинҗлвч?
— Сөөнь олмб, өдрнь олмб? — гиҗ шинҗлүв.
— Тегәд алькнь олн болҗ һарв?
— Будта өдриг сөөд тоолхла, сөөнь олн болв.
— Дәкәд ю шинҗлвч? — гиҗ хан сурна.
— Эрнь олмб, эмнь олмб? — гиҗ шинҗлүв.
— Тегәд алькнь олн бәәҗ? — гиҗ хан сурна.
— Эминнь үлмәд бәәдг эриг эмин тоод орулхла, эмнь олн болҗ һарв. Эн келсн тоотын утхиг хан һәрд медәд, шовун хамгиг цугтнь тәвҗ көөһәд, эврәннь хатн Шар шовуг дурта һазртан одҗ төр,— гиһәд, көөҗ оркҗ.
Түүнәс нааран Шар шовун усна үрү-хумхлд өндглдг болҗ. Һурвлһ хамрарнь келклһнд эс орсн учрар, хамртан нүкн уга болдг.