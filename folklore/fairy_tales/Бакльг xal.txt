Бакльг, арат, зурмн һурвн

Кезәнә бәәҗ. Бакльг гидг шовун, булгин усн ундта, бурһсн модн сүүдртә бәәҗ.  Нег дәкҗ бакльг аратд өндгән хаяд өгчкәд ууляд сууна. Тиигәд уульҗ бәәтлнь, нег зурмн ирәд: 
– Бакльг, бакльг, юңгад ууляд бәәнәч? – гиҗ сурна. – Нег арат ирәд, булгин усичн балһад чиләнәв, бурһсн модычн хазад чиләнәв, нег өндгән ас, – гив. Тегәд өндгән өгчкәд, һундрхад уульҗанав, – гиҗ келнә.
– Не, тер аратан ирхлә: – Булгин усиг балһад чиләдг ооччн али, бурһсн модыг хазад чиләдг шүднчн али, – гиҗ кел. Тиигәд, зурмн бакльгт уха заачкад: – Зуг намаг келв гиҗ аратд бичә кел, – гинә. Тиигҗ келчкәд, зурмн гүүһәд йовҗ одна.
Дарунь арат гүүҗ ирәд: – Булгин усичн балһад чиләнәв, бурһсн модычн хазад чиләнәв, бас нег өндгән ас, – гиһәд, саак кевәрн әәлһхәр седхләрнь:
– Булгин ус балһад чиләдг ооччн али, бурһсн мод хазад чиләдг шүднчн али? – гиҗ бакльг сурна.
– Эн үг чамд кен зааҗ өгв? – гиҗ арат сурна. Тиигхләнь бакльг әәһәд: – Зурмн, – гиһәд келәд өгчкнә.
Арат бакльгин үг соңсчкад: – Чамаг, зурмн, – гиһәд, зурмиг хәәһәд һарад гүүнә. Зөвәр гүүһәд оркхлань, өмннь зурмн нүкнәсн толһаһан булталһчксн бәәнә. 
Арат яһҗ чамаг меклс гиҗ санн: – Күрн сәәхн күзүнь энлм, туула сәәхн зоонь ямаран гилч, – гинә. Тиигҗ келхләнь, зурмн туула сәәхн зооһан үзүлхәр һарад гүүнә. Нүкнәсн һарад гүүхләнь, арат бәрәд авчкад, идхәр седнә.
– Муңхг аң болхла, минь ода идх, нәрн ухата аң болхла, нәәмхн то тоолад идх, – гиҗ зурмн келнә. Арат нәрн ухата аң болхар: – Негн, хойр, һурвн, дөрвн, тавн, зурһан, долан, нәәмн, – гиһәд, сүүлин тоодан аман аңһалһнлань, зурмн алдрад, нүкндән гүүһәд орад одна. Арат арднь аман аңһаһад үлдв.

Очра Уташ, Чимдә Александра. Төрскн литератур. Дунд школын 6-гч класст умшх дегтр. Элст: Хальмг дегтр һарһач, 1991. х. 16-18.
Хальмг улсин туульс. Составитель Б.Б. Кикеева. Волгоград: ОАО «Альянс «Югполиграфиздат», ВПК «Офсет», 2012 г.

