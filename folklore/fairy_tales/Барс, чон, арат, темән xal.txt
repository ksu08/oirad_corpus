Барс, чон, арат, темән дөрвн

Кезәнә бәәҗ. Барс, чон, арат, темән ах-дү дөрвн бәәҗ. Үвл болад, эднә иддг хотнь хатярдад ирнә.
– Гесн өлсәд бәәв, хот олдтл чидл орх төрлһтәһәр негән идхмн билә, – гиҗ арат наадкстан келҗәнә.
– Наадн уга, арат, чамаг алхмн, – гиҗ барс чон хойр келҗәцхәнә.
– Намаг алҗ тадн амсур кехәс бишт, цадш угалмт. Түүнә ормд баратаһарнь темәг алхмн, күртмҗтә болх, хөөтн хавртан долан ботхар төрлһ босххгов, – гиҗ арат келҗәнә.
– Тиигх болхла буру гиҗәхшүв, – гиҗ темән зөвән өгнә. Тиигхләнь барс чон хойр темән тал хәләцхәнә.
– Буру гиҗәхшүв, төрлһтәһәр алтн, – гиҗ темән дәкәд нег давтв. Тегәд темәһән алцхана.
Барс деес авад, түләнд одв. Арднь үлдсн чон арат хойр темәһән өвчҗ бәәцхәнә. Зөвәр өвчҗәһәд, арат уҗрхаһинь авад идәд оркна.
– Арат, уҗрхаһинь юңгад идвч? Барс бүрткхләрн, маниг алхгов, – гиҗ чон келв.
– Ай, чон, чи ода чигн генлч. Ухан уга юмнд уҗрха бас бәәдв гихгов.
– Тиим чигн билтәл, – гиҗ чон санҗана.
Дәкәд невчк өвчҗәһәд, арат семҗинь авад идәд оркна.
– Яһлав арат, семҗинь юңгад идчквч? – Барс бүрткхләрн, маниг цокҗ алхгов, – болна.
– Яһсн генн юмбч? Седкл уга юмнд семҗн бас бәәдв гихгов.
– Тиим чигн билтәл, – гиҗ чон санҗана.
Дәкәд невчк бәәҗәһәд, арат цаһан махинь авад идчкнә.
– Барст юн гиҗ келхв, – гиҗ чон келҗәнә.
– Чи идсн бишч, би идсн бәәнәлм. Цаһан махн яһв гисн цагт, чи нан тал хәләһәд орк, – гинә арат.
Эдниг темәһән өвчәд чиләлһнлә, түләнд одсн барс ирнә.
– Цуһар бүтн-бүрн бәәнү? – гиҗ барс сурҗана.
– Бәәнә, бәәнә, – гиҗ чон келҗәнә. Барс махан бүрткҗ йовад:
– Уҗрхань яһла? - гиҗәнә. Тиигхләнь арат:
– Ухан уга юмнд уҗрха бас бәәдв? – гинә. – Тиим чигн боллта, – гиҗ барс ухалҗана. Дәкәд бүрткҗ йовад:
– Семҗнь яһла? – гиҗәнә.
– Пуф, барс, иим ик ухата, чидлтә күүндән бичкн күүкдәс генн үг келдв. Седкл уга юмнд семҗн бас бәәдв? – гиҗ арат келҗәнә.
– Тиим чигн боллта, – гиҗ барс ухалҗана. Дәкәд бүрткҗәһәд:
– Цаһан махнь яһла? – гиҗәнә. Тиигхләнь чон арат тал хәләҗәнә.
– Хәлә-хәлә, бийнь идчкәд, намаг бәрхәр седҗәхнь, – гиҗ арат келҗәнә. 
– Кишго худлч! - гиһәд, барс чоныг һарһад көөнә. Тер хоорнд арат темәнәннь махиг талдан һазрт зөөһәд бултулчкна. 
Уурлсн барс, чонан алчкад, гүүһәд аашна.
– Яһлав, барс, адһх билә. Мини махн деер иигҗ ноолдҗах улс, түрүн ноһанла төрлһтәһәр намаг юн босхх биләт, – гиһәд темән уурлад, һазрт орҗ одв. Сүүлнь эн бултаһа бәәнә, танла әдл чидлтә күн татад авад оркхмн, – гиҗ арат хәәкрҗәнә.
Эн үгинь соңссн барс әрә булчксн темәнә сүүлиг шүрүһәрн ирәд татхларн, гедргән унад, нуһрсан таслад үкҗ одна. Арднь арат нәәҗнриннь махинь идәд, амсн-үмсн җирһәд бәәҗ.

1	Уҗрха – гүзәнә зузан хүв – толстая часть рубца.
2	Семҗн – дотр өөкн – внутренний жир.
3 Цаһан махн – прямая кишка.


Очра Уташ, Чимдә Александра. Төрскн литератур. Дунд школын 6-гч класст умшх дегтр. Элст: Хальмг дегтр һарһач, 1991. х. 18-20.

