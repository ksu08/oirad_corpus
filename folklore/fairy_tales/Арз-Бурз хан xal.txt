Арз-Бурз хан

Кезәнә, бас нег у цагт Арз-Бурз хан гиҗ вәәҗ. Дөрвн тавн зүсн малан өскәд, отг-алвтан залад зүкрәд бәәдг. Дөрвн үзгтән шидрин хаадудтан ухатрхад, шидриннь хадуд, отг-алвтнрт буру һарһсн күүг апч ирҗ, әмтнә зарһ кедг вәәҗ. Нег цагин эркд тигәд бәәв. Бәәснә хөөнь, үкрч эмгн өвгн хойриннь көвүн һорвн җиләр цергт мордв.
Тигәд, нег цагин эркд бәәсн цагла, отг-алвтин әмтнә угатань түрү-зүдү болад, нег хойр үгәтә күн күүндәд, селвлцәд зүндн һазад дала орв: оч, Эрднь хәәҗ авхар. Һазад далад ирв. Хойр залу хәәһәд негнь зүндн Эрднь мөрн толһа олҗ абб. Тигәд, кесгтән хәәлдәд, дола, арв хонад окв. Одак хойр залун негнь хәрҗәнә. «Нанд олдхш зүндн Эрднь» – гиһәд хәрх болв. Одак мөрн толһа зүндн Эрднь олҗ авснь, би үлднәв, дәкәд хәәнәв, чи эн мини зүндн Эрдниг авад, гертм күрһәд өгчк. Тернь авад йовҗ одв. Гертән ирәд, зүндн Эрдниг бултулчкад гер-бүлднь өгчәхш.
Дола хонад, одак залу ирв. Гертән ирәд сурҗана: «Мөрн толһа зүндн Эрднь авч ирвү?» – «Уга». Тер нөкд залудан одв. «Чи өкч тәвсн Эрдним яһуч?» Одак нөкд залунь шуд гөрдҗәнә. «Чи бидн хойр зарһта болудн, хаанд оч зарһан келһәхм» – гиһәд, хәрҗ ирв. Маңгуртнь хаанд ирв. «Би, хаана зергсә, танд медүлхәр ирләв би, нөкд залу дахулад һазад дала орлавдн, зүндн Эрднь хәәҗ авхар. Далад ирәд, хәәһәд, би мөрн толһа зүндн Эрднь олҗ авлав. Долан хонг хәәлдәд бәәхлә, тер хәрх болҗ һарв. «Нанд зүндн Эрднь олдхш, хәрнәв» – гиҗәнә нөкд залу. Тигәд би эврәннь олҗ авсн мөрн толһа Эрднән өгәд тәвчкләв, тер герт ирәд, оксн йомн уга. Би тегәд танд зарһлҗ ирләв.
Хан, «не, сән» – гиһәд, маңһуртнь кех болҗ һарв. Маңһурнь болв. Хойр залу ирв. Нөкд залуһаснь сурҗана: «Эн залу чамд мөрн толһа Эрднь өкч тәвлү, герүрн?» Тер залу «Уга» – гиҗәнә. Эзн залу «өкч тәвләв», – гиҗәнә. Тигәд, үг булалдад бәәв. Хан келҗәнә: «Мәтн, хоерн эн элдчксн һуйр. Апч һарад хоерн мөрн толһа Эрднь кеһәд авад иртн». Хоерн мөрн толһа Эрднь кеһәд авад ирв. Эрднин эзн залу мөрн толһа Эрднь кеҗ, эс олҗ авсн залу гөрдҗәх мөрн толһа Эрднь эс кеҗ чадҗ.
Тигәд, хан зәрлг болҗана: «Эн залун мөрн толһа Эрднинь өг». Тер залу «авсн угав» – гиһәдәнә. Хан зарһинь кеҗ чадсн уга.
Хойр залу цүүглдәд һарад йобб. Отг-алвтин өмн бид туһл, ямад, хөд хәрүлҗ йовсн күүкд, көвүд толһа деер суучксн наачана.
Теднә өөгүр һарад йобб. Одак күүкд, көвүд дуудад, зоһсхав. «Хойр ахнр, тадн йунд цүүглдҗ йовхмт» – гиҗәнә. Зүндн Эрднин эзн келҗәнә: «Бидн хоерн һазад далад одлавдн. Күрәд, би зүндн Эрднь олҗ авад, эн нөкдән хәрнәв гиһәдәхләнь хәрүләд, зүндн Эрднән өгәд тәвчкләв, манад күргәд өгчктн гиһәд. Эн эс өкч. Бидн хоерн зарһта болад, Арз-Бурз хаанд ирҗ медүлҗ зарһан келһәвүдн. Зарһимдн хан таслҗ сәәнәр кечадсн уга». – «Тиим болхла – гиҗәнә одак көвүд, күүкд, – мана хааһар ирҗ зарһан келһәтн», – гиһәд, дахулад күрч ирв. Тедн негәрн ха кечксн бәәдг. Хойр хаанднь келәд, хан экләд хойр залун зарһинь кев. «Нә, тиим болхла, мәтн шавр», – гиһәд өкчәнә, – «Хоерн мөрн толһа Эрднь кеҗ авчиртн», – гиһәд. Хоерн хооран һарад кев. Кеһәд, авад күрч ирв. Зүндн Эрднин эзн залу мөрнә толһа кед авч ирв. Одак гөрдҗәсн залу хуцин толһа кеһәд авч ирв. «Суутн» – гиҗәнә хойраһинь. Тер нөкд залуг: «Чи авч ирлч зүндн Эрдниг?» Залу «уга» гиҗәнә. «Худл келҗәнәч өг мөрн толһа Эрднинь. Та Эрдниг удаһар биидән бәрсн деерәс авад, Эрднин күчн орад, та дуралһад кедәвүт, чи, нөкд залу, Эрднинь өкмч, чи мөрн толһа Эрднь кечадҗанач» – гиһәд келәд бәәв. Залу тагчк суув. Эс өгәдәву, эн толһаһас ик гидг хортн моһа һарһаҗ, толһаһитн хазулҗ тәәрүлнәв», – гед оккла, одак нөкд залу «авлав», «өгнәв», – гиҗәнә. Тиигәд, зарһинь кед хойраһинь тәвчкв.
Бәәсн хөөнь, үкрчин цергт мордсн көвүн ирв. Көвүн гергтә, эктә, эцктә хонад, байр-бахан кед бәәв. Хонв. Маңһуртнь, һал үдин чигт ирв. Адль мөртә, адль «цогцта», адль чирәтә күмн йилһҗ авч болшуга тиим адль хойр көвүн бәәв. Эк, эцкән булалдад, гергән булалдад бәәв. Эмгн, өвгн хойр уульлдад, хаанд оч зарһан келһәхм гиһәд, Арз-Бурз хаанд хойр көвүһән дахулҗ авч ирв. Аавнь хаанд медүлҗәнә: «Хойр көвун йилһҗ авч болшуга адль, негнь эндр ирхлә, негнь маңгурнь ирв. Ода тиигәд бидн танд ирүдн. Көвүһән йилһулҗ авхар». Хан зәрлг болҗана: «Нааран сууцхатн – гиһәд суулһаһад, – зарһитн кеҗәнәв – гиҗәнә. – Кемр тана көвүн болхла, долан үй күртл тоолҗ келх. Эн барун деер суусн көвүн: «кел», – гиҗәнә. Көвун босад келв. Һорвн үй күртл келәд зоһсв. Одак шулм көвүг «кел», – гиҗәнә. Эн шулм көвүн йисн үй күртл тоолад келәдәв.
«Не, зарһ төгсв. Эн йисн үй күртлән келсн көвуг апч хәртн», – гиһәд өкчкв.
Эмгн, өвгн хойр көвүг дахулад һарад йобб уульдад. Одак толһан өөһүр күрәд ирв. Көвүд, күүкд ирәд: «Аав, ээҗ юунд уульлдҗ йовхмт?». – «Хаанд ирәд зарһан келһәд һарч йомнавдн. Көвүм цергәс ирлә. Маңһурнь иҗл, адль йилһҗ авч болшуга көвүн ирв, тиигәд зарһан келһәвүдн». «Бидн хаатавдн. Мана хааһар зарһан келһәтн» – гив. Толһа дер суусн теднә хаанд ирв. Хан сурҗана: «Юунд уульлдҗ йовхмт?» – «Көвүм цергт мордла, цергәсн дуусад ирв, маңһурнь дәкәд нег көвүн ирв адль.
Тигәд бидн Арз-Бурз хаанд оч зарһан келһәвүдн. «Юн гиҗ зарһ кев?» – гиҗәнән күүкд, көвүдин хан. – «Тана көвүн болхла, долан үй күрһәд келх, хаанад үлдсн көвүн һорвн үй күрһәд келәд, зоһсв. Эн көвүн йисн үй күртл келәдәв». «Тиим болхла, аав, соңсчатн, шулун болдгар оч, тер үлдсн көвүһән апч иртн, бидн зарһинь кенәвдн» – гиҗәнә.
Өвгн һарад, одад, үлдсн көвүһән дахулад күрч ирв. «Нааран сууцхатн. Бидн зарһ кенәвдн», – гиҗәнә. – «Һорвн марһа кехм» – гиһәд, урлда тәбб түрүн. Хойр көвүн толһа эргәд урлдв. Нүүлт шулм көвүн тасрха хол һарч ирв. «Нег марһан болв» – гед, зүүтә торһн утциг чикнә ашкас татад таслчкв. «Хойрдгч марһань: эн шилин бөглә амнав, шил дотр орад һарад ирхм». Одак нүүлт шулм орад, һарад ирв. «Хойр марһан болв», – гиһәд, чикнәннь ашкинь хатхад, утцинь таслад үлдәчкв. Һорвдгч марһань: «Би эрк умшулнав, эн эркин бумбин нүкәр орҗ һархм», – гиҗәнә. Одак нүүлт шулм Бумбин нүкәр орад одв.
Өмнәснь лацар бөгләд, ардаснь лацар бөгләд, эркин бумб дотр үлдәһәд өгв. Эркән эпкәд, «Арз-Бурз хаанд авач өгтн» – гиһәд өвгнд өгв. Зарһ кесн көвүдин, күүкдин хан келҗ вәәнә: «Цуста, махта көвүнтн эн».
Эркән авад, көвүһән дахулад хаанд ирв.
«Эрк танд өгшлүлв. Хойр көвүнә негнь «эн эркин бумб дотр бәәнә», – гиҗ келәд, өгв. «Кен зарһ кев» – гиҗәнә. «Туһл, хө, яма хәрүлҗ йовсн күүкд, көвүд, эн өмнтк толһа дер өдр болһн ирәд, толһа дер һарад наадад, селгәһәр өдр болһн хан болад, тер толһа дер сууһад, әмтнә зарһ кедич», – гиҗәнә.
Арз-Бурз хан кесг бәәһәд, цаг волад, тер толһаг малтулв. Малтулхла, нәәмн көлтә цаһан мөңгн ширә һарч. Тер ширәг авхулад, гертән авч ирәд, тәвүләд, ширә дер һарад, залрад сууһад оккларн, ик гидг ухата болад, ик гидг серл-сегән орад, ик гидг келнә билг орад, дөрвн үзгтән, дөрвн өөрддән әмтнә зарһ кедг хан болад бәәж.

Хальмг туульс. II боть. Элст: Хальмг дегтр hарhач, 1968. с. 113-116.

үлү – общ. излишек; избыток; лишний; излишний; с лишком; более; свыше; в сложн. пре=; сверх=; в знач. сказ. излишне; зря; нечего; не к чему
үлү үзх – завидовать, питать чувство зависти (букв. лишнее видеть, к кому-л.)

