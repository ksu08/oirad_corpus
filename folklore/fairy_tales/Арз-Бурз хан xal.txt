Арз-Бурз хан

Кезәнә, бас нег у цагт Арз-Бурз хан гиҗ бәәҗ. Дөрвн тавн зүсн малан өскәд, отг-алвтан залад зүкрәд бәәдг. Дөрвн үзгтән шидрин хаадудтан ухатрхад, шидриннь хаадуд, отг-алвтнрт буру һарһсн күүг авч ирҗ, әмтнә зарһ кедг бәәҗ. Нег цагин эркцд тиигәд бәәв. Бәәснә хөөннь, үкрч эмгн өвгн хойриннь көвүн һурвн җиләр цергт мордв.
Тиигәд, нег цагин эркцд бәәсн цагла, отг-алвтин әмтнә угатянь түрү-зүдү болад, нег хойр угатя күн күүндәд, селвлцәд зүндн һазад дала орв: оч, Эрднь хәәҗ авхар. Һазад далад ирв. Хойр залу хәәһәд негнь зүндн Эрднь мөрн толһа олҗ авб. Тиигәд, кесгтән хәәлдәд, дола, арв хонад оркв. Одак хойр залун негнь хәрҗәнә. «Нанд олдхш зүндн Эрднь» – гиһәд хәрх болв. Одак мөрн толһа зүндн Эрднь олҗ авснь, би үлднәв, дәкәд хәәнәв, чи эн мини зүндн Эрдниг авад, гертм күргәд өгчк. Тернь авад йовҗ одв. Гертән ирәд, зүндн Эрдниг бултулчкад гер-бүлднь өгчәхш.
Дола хонад, одак залу ирв. Гертән ирәд сурҗана: «Мөрн толһа зүндн Эрднь авч ирвү?» – «Уга». Тер нөкд залудан одв. «Чи өкч тәвсн Эрдним яһуч?» Одак нөкд залунь шуд гөрдҗәнә. «Чи бидн хойр зарһта болудн, хаанд оч зарһан келһүлхм» – гиһәд, хәрҗ ирв. Маңһдуртнь хаанд ирв. «Би, хаана зергәс, танд медүлхәр ирләв би, нөкд залу дахулад һазад дала орлавдн, зүндн Эрднь хәәҗ авхар. Далад ирәд, хәәһәд, би мөрн толһа зүндн Эрднь олҗ авлав. Долан хонг хәәлдәд бәәхлә, тер хәрх болҗ һарв. «Нанд зүндн Эрднь олдхш, хәрнәв» – гиҗәнә нөкд залу. Тигәд би эврәннь олҗ авсн мөрн толһа Эрднән өгәд тәвчкләв, тер герт ирәд, орксн юмн уга. Би тегәд танд зарһлҗ ирләв.
Хан, «не, сән» – гиһәд, маңһдуртнь кех болҗ һарв. Маңһдурнь болв. Хойр залу ирв. Нөкд залуһаснь сурҗана: «Эн залу чамд мөрн толһа Эрднь өгч тәвлү, герүрн?» Тер залу «Уга» – гиҗәнә. Эзн залу «өгч тәвләв», – гиҗәнә. Тиигәд, үг булалдад бәәв. Хан келҗәнә: «Бәртн, хоюрн эн элдчксн һуйр. Авч һарад хоюрн мөрн толһа Эрднь кеһәд авад иртн». Хоюрн мөрн толһа Эрднь кеһәд авад ирв. Эрднин эзн залу мөрн толһа Эрднь кеҗ, эс олҗ авсн залу гөрдҗәх мөрн толһа Эрднь эс кеҗ чадҗ.
Тиигәд, хан зәрлг болҗана: «Эн залун мөрн толһа Эрднинь өг». Тер залу «авсн угав» – гиһәд бәәнә. Хан зарһинь кеҗ чадсн уга.
Хойр залу цүүглдәд һарад йовб. Отг-алвтин өмн бийд туһл, ямад, хөд хәрүлҗ йовсн күүкд, көвүд толһа деер суучксн наачана.
Теднә өөгүр һарад йовб. Одак күүкд, көвүд дуудад, зогсхав. «Хойр ахнр, тадн юунд цүүглдҗ йовхмт» – гиҗәнә. Зүндн Эрднин эзн келҗәнә: «Бидн хоюрн һазад далад одлавидн. Күрәд, би зүндн Эрднь олҗ авад, эн нөкдән хәрнәв гиһәд бәәхләнь хәрүләд, зүндн Эрднән өгәд тәвчкләв, манад күргәд өгчктн гиһәд. Эн эс өгч. Бидн хоюрн зарһта болад, Арз-Бурз хаанд ирҗ медүлҗ зарһан келһләвүдн. Зарһимдн хан таслҗ сәәнәр кеҗ чадсн уга». – «Тиим болхла – гиҗәнә одак көвүд, күүкд, – мана хааһар ирҗ зарһан келһүлтн», – гиһәд, дахулад күрч ирв. Тедн негәрн ха кечксн бәәдг. Хойр хаанднь келәд, хан экләд хойр залун зарһинь кев. «Нә, тиим болхла, бәртн шавр», – гиһәд өгчәнә, – «Хоюрн мөрн толһа Эрднь кеҗ авч иртн», – гиһәд. Хоюрн хооран һарад кев. Кеһәд, авад күрч ирв. Зүндн Эрднин эзн залу мөрнә толһа кеһәд авч ирв. Одак гөрдҗәсн залу хуцин толһа кеһәд авч ирв. «Суутн» – гиҗәнә хойраһинь. Тер нөкд залуг: «Чи авч ирлч зүндн Эрдниг?» Залу «уга» гиҗәнә. «Худл келҗәнәч өг мөрн толһа Эрднинь. Та Эрдниг уданар бийдән бәрсн деерәс авад, Эрднин күчн орад, та дуралһад кеҗ өгвт, чи, нөкд залу, Эрднинь өгхмч, чи мөрн толһа Эрднь кеҗ чадҗанач» – гиһәд келәд бәәв. Залу тагчк суув. Эс өгәд бәәхлә, эн толһаһас ик гидг хортн моһа һарһҗ, толһаһитн хазулҗ тәәрүлнәв», – гиһәд оркхла, одак нөкд залу «авлав», «өгнәв», – гиҗәнә. Тиигәд, зарһинь кеһәд хойраһинь тәвчкв.
Бәәсн хөөннь, үкрчин цергт мордсн көвүн ирв. Көвүн гергтә, эктә, эцктә хонад, байр-бахан кеһәд бәәв. Хонв. Маңһдуртнь, һал үдин чигт ирв. Әдл мөртә, әдл цогцта, әдл чирәтә күмн йилһҗ авч болшуга тиим әдл хойр көвүн бәәв. Эк, эцкән булалдад, гергән булалдад бәәв. Эмгн, өвгн хойр уульлдад, хаанд одҗ зарһан келһүлхм гиһәд, Арз-Бурз хаанд хойр көвүһән дахулҗ авч ирв. Аавнь хаанд медүлҗәнә: «Хойр көвүн йилһҗ авч болш уга әдл, негнь эндр ирхлә, негнь маңһдуртнь ирв. Ода тиигәд бидн танд ирүвидн. Көвүһән йилһулҗ авхар». Хан зәрлг болҗана: «Нааран сууцхатн – гиһәд суулһад, – зарһитн кеҗәнәв – гиҗәнә. – Кемр тана көвүн болхла, долан үй күртл тоолҗ келх. Эн барун деер суусн көвүн: «кел», – гиҗәнә. Көвүн босад келв. Һурвн үй күртл келәд зогсв. Одак шулм көвүг «кел», – гиҗәнә. Эн шулм көвүн йисн үй күртл тоолад келәд бәәв.
«Не, зарһ төгсв. Эн йисн үй күртлән келсн көвуг авч хәртн», – гиһәд өгчкв.
Эмгн, өвгн хойр көвүг дахулад һарад йовб уульлдад. Одак толһан өөгүр күрәд ирв. Көвүд, күүкд ирәд: «Аав, ээҗ юунд уульлдҗ йовхмт?». – «Хаанд ирәд зарһан келһәд һарч йовнавдн. Көвүм цергәс ирлә. Маңһдуртнь иҗл, әдл йилһҗ авч болш уга көвүн ирв, тиигәд зарһан келһүлләвидн». «Бидн хаатавдн. Мана хааһар зарһан келгүлтн» – гив. Толһа деер суусн теднә хаанд ирв. Хан сурҗана: «Юунд уульлдҗ йовхмт?» – «Көвүм цергт мордла, цергәсн дуусад ирв, маңһдуртнь дәкәд нег көвүн ирв әдл.
Тиигәд бидн Арз-Бурз хаанд оч зарһан келгүлләвидн. «Юн гиҗ зарһ кев?» – гиҗәнә күүкд, көвүдин хан. – «Тана көвүн болхла, долан үй күргәд келх, хаанад үлдсн көвүн һурвн үй күргәд келәд, зогсв. Эн көвүн йисн үй күртл келҗ өгв». «Тиим болхла, аав, соңсчатн, шулун болдгар одҗ, тер үлдсн көвүһән авч иртн, бидн зарһинь кенәвидн» – гиҗәнә.
Өвгн һарад, одад, үлдсн көвүһән дахулад күрч ирв. «Нааран сууцхатн. Бидн зарһ кенәвидн», – гиҗәнә. – «Һурвн марһа кехмн» – гиһәд, түрүн марһанд урлда тәвб. Хойр көвүн толһа эргәд урлдв. Нүүлт шулм көвүн тасрха хол һарч ирв. «Нег марһан болв» – гиһәд, зүүтә торһн утциг чикнә ашкас татад таслчкв. «Хойрдгч марһань: эн шилин бөглә авнав, шил дотр орад һарад ирх кергтә». Одак нүүлт шулм орад, һарад ирв. «Хойр марһан болв», – гиһәд, чикнәннь ашкинь хатхад, утцинь таслад үлдәчкв. Һурвдгч марһань: «Би эрк умшулнав, эн эркин бумбин нүкәр орҗ һарх кергтә», – гиҗәнә. Одак нүүлт шулм Бумбин нүкәр орад одв.
Өмнәснь лацар бөгләд, ардаснь лацар бөгләд, эркин бумб дотр үлдәһәд өгв. Эркән эвкәд, «Арз-Бурз хаанд авч одҗ өгтн» – гиһәд өвгнд өгв. Зарһ кесн көвүдин, күүкдин хан келҗ бәәнә: «Цуста, махта көвүнтн эн».
Эркән авад, көвүһән дахулад хаанд ирв.
«Эрк танд өгүлсн билә. Хойр көвүнә негнь «эн эркин бумб дотр бәәнә», – гиҗ келәд, өгв. «Кен зарһ кев» – гиҗәнә. «Туһл, хө, яма хәрүлҗ йовсн күүкд, көвүд, эн өмнк толһа деер өдр болһн ирәд, толһа деер һарад наадад, селгәһәр өдр болһн хан болад, тер толһа деер сууһад, әмтнә зарһ кеҗ өгдич», – гиҗәнә.
Арз-Бурз хан кесг бәәһәд, цаг болад, тер толһаг малтулв. Малтулхла, нәәмн көлтә цаһан мөңгн ширә һарч. Тер ширәг авхулад, гертән авч ирәд, тәвүләд, ширә деер һарад, залрад сууһад оркхларн, ик гидг ухата болад, ик гидг серл-сегән орад, ик гидг келнә билг орад, дөрвн үзгтән, дөрвн өөрддән әмтнә зарһ кедг хан болад бәәж.

Хальмг туульс. II боть. Элст: Хальмг дегтр hарhач, 1968. с. 113-116.

үлү – общ. излишек; избыток; лишний; излишний; с лишком; более; свыше; в сложн. пре=; сверх=; в знач. сказ. излишне; зря; нечего; не к чему
үлү үзх – завидовать, питать чувство зависти (букв. лишнее видеть, к кому-л.)

