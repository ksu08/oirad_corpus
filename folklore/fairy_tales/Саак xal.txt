Саак

Кезәнә бәәҗ.
Нег хаана алвтд нег өнчн көвүн бәәҗ. Тер көвүг әмтн Саак гидг бәәҗ, тегәд тер нернь түүнд шиңгрҗ. Нег дәкҗ хаана хойр күүкн йовҗ йовад, негнь:
– Цаадкчн юн күмби? – гинә.
– Одак, – гиж хойрдгчнь хәрү өгнә.
Өнчн көвүн энүг соңсчкад, күүнд одсн эгчдән одад келнә:
– Би эн хаана алвтд бәәҗ чадш угав, нерм Саак билә, ода Одак болв, хөөрмг өгтн, йовнав, – гиж келәд, эгчәсн сурсн хамган авад, һарад йовна.
Тиигәд йовҗ йовтлнь һурвн ноха нег аратыг көөлдҗ йовснь үзгднә. Теднә арднь зөвәр хол нохасин эзнь мөртә довтлҗ йовна. Көвүн йовһн сууһад, хормаһан секәд, аратыг хорма доран орулад авад оркна.
Һурвн ноха гүүсн авъястан давад һарч одна. Эзнь довтлҗ ирәд:
– Көвүн, үүнд аратыг көөҗ йовсн һурвн ноха үзгдвү? – гинә.
– Иигән давҗ одв, аратыг бәрчксн болх, үкс гитн, – гинә. Эзн довтлад давҗ одна. Арат көвүнә хорма дораснь һарч ирәд:
– Йир ачд ач кесн, туст туc кесн көвүн, кергтә цагтан энүг уңһдаһад орк, – гиһәд, арат нег килһс бийәсн таслад өгнә. Көвүн килһсинь авад дүрчкәд һарад йовна.
Тиигәд көвүг йова йовтлнь, усна көвәдк урһа зандн уласна ора деер нег хорта хо һалзн моһа давшч йовдг болна. Көвүн моһаг чавчҗ алад, давшад һарад ирхлә, уласна ора деер хан һәрдин һурвн һууҗмул бәәдг болна.
– Ач кесн ах нойн баав, мана ээҗ уурта юмн, таниг ур айстан авад үмкәд оркхмн, үүнд кевттн, – гиһәд җивр доран авад, көвүг кевтүлцхәнә.
Тиигҗәтл хан һәрд ирәд:
– Күүкд, таниг кен харсв? – гиһәд, нисәд ирнә.
– Эн көвүн, – гилдәд җивр дорасн һарһад өглһнләнь, хан һәрд көвүг үмкәд оркна. Һурвн һууҗмулнь нег дууһар:
– Ачд ач кесн, туст тус кесн ах нойн баавиг һарһҗ эс өгхләтн, бидн һурвулн уснд унҗ үкнәвидн, – гилдәд, модна бүчрәс неҗәд хумсдарн әрә торлдад, дүүҗлгдәд бәәцхәнә. Тиигхләнь хан һәрд көвүг хәрү һарһад өгчкәд:
– Не, үрдим харсч авсн ачта көвүн, ю авнач? – гиҗ хан һәрд сурна.
– Нанд юмн керг уга, – болна. Тиигхләнь хан һәрд:
– Кергтә цагтан уңһдаһад орк, – гиһәд, нег өрүлг үмтәҗ өгнә.
"Не" гиж келәд, көвүн һарад йовна. Йова йовтлнь зуурнь теңгсин йоралд бәәдг цурх заһсн усна көвәд кевтсиг көвүн үзәд, гетҗ ирәд бәрәд авна.
– Көвүн, көвүн, авсан ав, әмим тәв, – гиҗ цурх келнә. Көвүн цурхиг уснднь тәвәд оркна. Тиигхләнь: – Нег кергтә цагтан нааран күрәд ир, би үүнд һарч ирхв, – болна.
Түүнәсн һарч йовад, эҗго эрм цаһан ташуд ирәд, кеер шарлҗна йозурт кевтсн гөрәс бәрәд авад оркна.
– Авнав гисән ав, әмим тәв, – гиҗ гөрәсн көвүнәс сурна.
– Тәвнәв, нанд юн чигн керг уга, – гинә.
– Не, тиигхлә, түрсн цагтан күрәд ир, – гиһәд горәсн келчкәд, бийнь гүүҗ одна. Көвүн түүнәсн һарад, нег хәр хаана алвтар орад ирҗ йовдг болна.
Тер хаанд нег әәлдәч күүкн бәәҗ. Хан тер күүкән кенд өгхән медл уга бәәҗ. Тиигәд аш сүүлднь:
– Мини күүк буулһх саната улс һурв булттха, кемр бултсн күн олдхла, хәәчлә харһулхмн, һурв бултал олдл уга бәәхлә, күүким авг, – гиҗ зар тәвнә. Кесг хаадудын көвүд бултад олдад, хәәчлә харһад бәәцхәнә.
Тегәд одак көвүн:
– Би бултнав, – гиҗ хаанд одна. Хан зөв өгнә.
Көвүн гүүҗ һарад, хан һәрдин өрүлг уңһдаһад оркхлань, хан һәрд нисәд ирнә.
– Би хаана күүкнә марһанд орув, һурв бултх күмб, кемр намаг олҗ авхларн, хәәчлә харһулчкхмн, – гинә. Тиигхләнь, хан һәрд барун җивр доран дүрҗ нисәд, ондан хаана алвт деегүр нисәд бәәнә.
Хаана күүкн һарч ирәд:
– Бултсн көвүнтн хан һәрдин барун җивр дор йовна, – гинә. Көвүн күрәд ирнә, күүкнә медәд келснь үнн болна.
Көвүн хойрдад һарна. Теңгсин көвәд күрч ирәд, цурх заһсан дуудад, бас бултҗ йовсна тускан келнә. Тиигәд цурх өнчн көвүг барун оочдан дүрчкәд, теңгсин йоралд орад кевтнә.
Хаана күүкн һарч ирәд, литән уудлад:
– Бултсн көвүнтн шар цоохр цурхин барун оочд теңгсин йоралд кевтнә, – гинә. Көвүн гүүһәд ирнә, күүкн харһулад бас келсн болҗ һарна. Көвүн һурвдад бултх болна. Түүнәсн һарч гүүһәд, көдәд кевтсн гөрәсндән ирнә:
– Хойр бултад бәргдчкв, ода арһ танд, – гинә. Гөрәсн көвүг бий деерән мордулҗ авад, гүүҗ-гүүҗ ик гидг урһа тәрән заагт хайчкад шорачлад кевтнә.
Хаана күүкн һарад, литән уудлад:
– Бултсн көвүнтн эҗго эрм цаһан көдәд теегин гөрәстә кевтнә, – гинә. Көвүн ирнә. Хан күүкн харһулҗ келсн төләд, көвүг хәәчлә харһулхар шииднә. Тегәд хаана алвтын медәтә өвгд-эмгд:
– Энтн нег уга көвүн биш. Күмн-әмтн өөрдҗ болш уга һәрдлә, теңгсин йоралд бәәсн цурхла харһад, бултад йовб. Ода нег бултулад хәләй, – гиҗ цуһар сурцхана. Хан зөвчләд:
– Дәкн нег булт, – болна.
Көвүн түүнәсн гүүҗ һарад, аратын өгсн килһсән уңһдаһад оркхлань, арат гүүһәд күрч ирнә:
– Не, арат, һурв бултад олдув, намаг хәәчлә харһулхар седв, олн өвгд сурад зогсав, ода нег бултхар ирүв, арһ танд, – гинә. Тиигхләнь арат күчр сәәхн ке хувцта эмгн болҗ хүврәд, көвүг барун һариннь альхнд атхҗ авад, хаанаг орад һарна.
Бултсн көвүг хаана күүкн әәлдхәр һарч йовад, одак эмгнлә харһна:
– Йо, ээҗ, энтн яһсн сәәхн ке намчта торһмби, энүгән нанд өгтн, – гинә.
– Торһим ав, зуг эн һарм хавдҗ одв, би эн һаран өвртчн дүрәд авсв, – гинә. Эмгн һаран дүрсн болад, күүкнә өврт өнчн көвүг дүрчкнә.
Хаана күүкн һарад әәлдҗ, әәлдҗ:
– Һазр деер бәәх, теңгр деер бәәхнь медгдхш, – гиһәд орҗ ирәд йовҗатлнь:
– Пуф, бүтәд бәәвүв, өврән секлч, – гиһәд күүкнә өврәс көвүн һарад ирнә. Хаана күүкн:
– Олҗ чадсн угав, – гинә. Хаана күүкн көвүг һарад һаза-дотаһар хәәдг болв чигн, бийән эргүлҗ хәәсмн уга. Тиигәд Саак өнчн көвүн марһаһан авад, хаана күүк авад амрад-җирһәд бәәҗ.

biliq.ru

