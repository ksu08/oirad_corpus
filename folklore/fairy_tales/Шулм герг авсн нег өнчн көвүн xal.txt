Шулм герг авсн нег өнчн көвүн

Нег өнчн көвүн шулм герг абб. Авад, нег цагин эркд җирһәд бәәв. Көвүн һарв. Хөөннь, җил эргәд, күүкн һарв. Гергән шулминь медҗәхш. Бәәһәд, көвүнь тавн нас наслад, күүкнь һунта болад, шулм гергн көвүнд шулман медүлчкв. Көвүн ик гидгәр зовад, санан-седкләр унадәв. Тигәд гергтәһән хоюрн күүндәд келән медлцв. Тер гергнь нууҗахш, келв: «Тигәд, чи бидн хойр, хойр үр һарһаһад авчксн, эн хойр үрндән нер зай гиҗәнә көвүн». Тиикләг баавһа келҗәнә: «Эрвән нер өгтн». «Эцк эрлк хойрас һарсн көвүнд би нер өгч бәәнәв. Эн көвүндән Эдг гиҗ нер өгчәнәв. Күүкнд Булһн гиҗ нер өгчәнәв». Тигәд нег цагин аңхунд дурта дурго бәәдләр тигәд бәәһәд бәәв. Тигәд хөөннь җил болад хаһцв. «Ки (?Би) көвүн(?гән) авнав гиҗәнә, чи күүкән аб», – гиҗ эцкнь келв. Тигәд хаһцлдад һарад бәәв.
Гергнь келҗ бәәнә: «Муха юмб, һурвн үр һарһад авсн болхнь, чамаг би эрвәһәрн кеҗ авх биләв». – Тиигҗ келәд, күүкән авад һартаснь көтләд, нарн һархә үзг тал йовҗана.
«Та эцк көвүн хойрм амртн, җирһтн», – гиҗ келәд йовад одв. Эцк көвүн хойрнь арднь бәәһәд, көвүн өсәд, арвн дола-нәәм күрәд ирхләрн, өвр(?әвр) күчтә, чидлтә күн болв. Күчнь юмб гихлә, цоклдад одучн цокад, ноолдад кениг болвчн дииләд бәәв. Йовсн һазртан йовһар йоббу, мөртә йоббу, хама усн далад ирнә, үләһәд көргәчкәд һатлад давад һарч оддг, тиим ик күчтә күн болҗ.

(Мацаков гидг өвгн келлә.)

Хальмг туульс. II боть. Элст: Хальмг дегтр hарhач, 1968. с. 229-230.

