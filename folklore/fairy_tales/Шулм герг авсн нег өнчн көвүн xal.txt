Шулм герг авсн нег өнчн көвүн

Нег өнчн көвүн шулм герг авв. Авад, нег цагин эркд җирһәд бәәв. Көвүн һарв. Хөөннь, җил эргәд, күүкн һарв. Гергән шулминь медҗәхш. Бәәһәд, көвүнь тавн нас наслад, күүкнь һунта болад, шулм гергн көвүнд шулман медүлчкв. Көвүн ик гидгәр зовад, санан-седкләр уйдад бәәв. Тиигәд гергтәһән хоюрн күүндәд келән медлцв. Тер гергнь нууҗахш, келв: «Тиигәд, чи бидн хойр, хойр үр һарһад авчксн, эн хойр үрндән нер зай гиҗәнә көвүн». Тиигхләг баавһа келҗәнә: «Эрвән нер өгтн». «Эцк эрлг хойрас һарсн көвүнд би нер өгч бәәнәв. Эн көвүндән Эдг гиҗ нер өгчәнәв. Күүкнд Булһн гиҗ нер өгчәнәв». Тиигәд нег цагин аңхунд дурта дурго бәәдләр тиигәд бәәһәд бәәв. Тиигәд хөөннь җил болад хаһцв. «Би көвүһән авнав гиҗәнә, чи күүкән ав», – гиҗ эцкнь келв. Тиигәд хаһцлдад һарад бәәв.
Гергнь келҗ бәәнә: «Муха юмб, һурвн үр һарһад авсн болхнь, чамаг би эврәһән кеҗ авх биләв». – Тиигҗ келәд, күүкән авад һартаснь көтләд, нарн һарх үзг тал йовҗ одна.
«Та эцк көвүн хойрм амртн, җирһтн», – гиҗ келәд йовад одв. Эцк көвүн хойрнь арднь бәәһәд, көвүн өсәд, арвн дола-нәәм күрәд ирхләрн, әвр күчтә, чидлтә күн болв. Күчнь юмб гихлә, цоклдад одв чигн цоклдад, ноолдад кениг болв чигн дииләд бәәв. Йовсн һазртан йовһар йовв, мөртә йовв, хама усн далад ирнә, үләһәд көргәчкәд һатлад давад һарч оддг, тиим ик күчтә күн болҗ.

(Мацаков гидг өвгн келлә.)

Хальмг туульс. II боть. Элст: Хальмг дегтр hарhач, 1968. с. 229-230.

