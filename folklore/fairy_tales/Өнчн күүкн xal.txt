ӨНЧН КҮҮКН

Кезәнә нег эмгн өвгн хойр өмн герә күүкн болн хөөт герә күүктә бәәҗ. Саагддг һурвн үкртә бәәҗ. Өмн герә күүкәр, геснднь хот өглго, тер һурвн үкрән хәрүлһдг бәәҗ. Күүкн өлсәд-түрәд йовхларн, үкcн экән дуудад, ууляд зовад бәәҗ. Дуудад, зовад йовcн цагт, нег алг үкр бәәҗ, алг үкрнь күүкнд балта-шикрәр бааҗ өгдг бәәҗ.
Гергнь болхла, өдрин дуусн кеер үкр хәрүләд, муурад ирвчн, урлднь кезә чигн хот күргдг уга бәәҗ. Тиим болвчн, күүкн улм сәәхрәд, халхиннь герлд аду манм, гегәнднь үүл бәрм болад, улм сәәхрәд бәәҗ.
Хөөт экнь келнә: «Би чамд хот өгхшив, чи яһад иигәд сәәхрәд бәәнәч?», – гиһәд, бәрҗ авад, нурһарнь цокад бәәнә.
Күүкн амн үгән алдад, үгән бәрүлҗ өгнә. «Алг үкрин баасар теҗәл кедүв», – гиһәд келәд өгчкнә.
Тиигәд келчкхлә, хөөт экнь эврәннь күүкәрн һурвн үкрән хәрүлһәд йовулна. Күүкнд алг үкр бааҗ өгcмн уга. Балта-шикрәр эс бааҗ өгхлә, алг үкриг алхмн гиһәд шиидв. Өмн герә күүкн эн шиидврин тускар алг үкртән келәд уульна: «Чамаг манахс алнавидн гиҗ шиидв».
Үкр келҗәнә: «Намаг алх гиһәд бичә зовад бә. Намаг алчкхла, мини һолһата баас толһа деер авч одҗ хай», – гив. Маңһдуртнь һурвн цаһан гер зогcдг болв. Дотрнь балта-шикр овалһата бәәҗ.
Күүкн терүг идчкәд, улм сәәхрәд, герлднь аду манм, гегәнднь үүл бәрм болад бәәнә.
Тиигҗ үкрән хәрүлҗ йовcн цагтнь хаана көвүн көтч үүрмүдтәһән аң шову бәрҗ йовcн харһна. Хаана көвүн эн күүкиг үзчкәд, тер күүкн тал көөҗ йовcн аңган мартн хәләһәд, хәлән гиҗ гилҗрл болад бәәҗ. «Юн күүнә үрмбч, кенә күүкмбч, чамд би үгән келүлнәв, герән зааҗ өг», – гив.
Геринь заалһҗ авад, көвүн хәрәд йовҗ одна. Арднь күүкиг үкрәсн ирхлә, чамд хан күүнә көвүн келчкв гиһәд, хөөт экнь көвүнә келүлсн күүкнд күклән уһах кергтә гиһәд, нур тал көтләд, авад һарв. Күклинь нуурт уһанав гичкәд, күүкиг түлкәд, нуурт унһаһад алчкна.
Хаанахна хүрм ирхлә, эврәннь күүкән өгәд тәвв.
Эврәннь күүкнәннь барун халхд бухин бөөсгин дүңгә севгтә, зүн халхин герлд бухин бөөсгин дүңгә гөвдрүтә. Бийнь хаана көвүн келсн үгән гееҗ болшго болад, күүкиг авад күрәд ирв.
Хаана көвүн гер авад, эдү-тедү болсн цагтнь, гериннь өөр бәәсн нур ширгҗ оддг болна. Тер нур ширгҗ одхла, һал-цог болад, ундасад, хаана көвүн нүүһәд һарна. Ардаснь ширгсн нуурас һарч ирәд, өнчн ботхн ууляд, дахад һарна.
Хаанахн бүүрт күрәд буув. Хаана хатн шарклв. Хаана хатнд юн зокхв гиһәд, эмчнр күүндв. Хаана хатнас сурв. Хатн келҗ бәәнә: «Маниг нүүһәд һархла, ширгсн нуурин бальчгас өнчн цаһан ботхн ууляд, мадниг эс дахви? Терүнә махас би шөл уухла, эдгхв, нанд зокх», – гиҗәнә.
Цаг түдл уга адучнр мордад, цаһан ботхниг көөһәд авад ирв. Хаана хатн келҗәнә: «Герт орулад, цусинь өсргл уга, баасн күртлнь өсргл уга, түргәр шөл кетн».
Тиигҗ келсн бийнь, адучнр цусинь өсргл уга ботхниг алҗ чадсн уга. Маңһдур өдртнь босхла, барун иргднь өcрcн цуснас өнчрcн уласн модн болҗ урһад хонад бәәҗ. Терүнәс үргн әәһәд, хаанахн нүүһәд һарч.
Дәкәд чигн хаана хатн заңлҗана. Альк чигн медрлчнь учринь медҗ чадҗахмн уга. Саак хаана хатн келҗ бәәдгҗ: «Тадн, медрлчнр, эс медcиг би медҗәнәв. Тер урһcн уласиг чавчад, мини геcнд бәәсн көвүнд өлгә кех зөвтә. Заядар урһcн юмн, – гиҗ келнә. – Нег чигн зорһс салһл уга кетн», – гив.
Өвгн чавчад кеҗәтлнь, хорһcн дүңгә зорһcн өсрәд, өвгнә өрчәр орҗ одна. Өлгәһән кечкәд, өвгн хәрәд ирҗ йовна. Өвгн ширгсн нуурин көвәд ирчкәд, девлән тәәлв. Өвгнә өрчәс алтн сиилвртә, мөңгн шинҗүртә, сурулта сәәхн һанз унҗ ирнә. Өвгн тер һанзиг шүүрч авад, хаана хатна һанзиг мартад авад ирҗв гиһәд, һурв мөргәд, баран деерән һарһад хонна. Өвгн өрүнднь босад хәләхлә, барананнь өмн сәәхн күүкн сууна. Өвгн босад үзчкәд, күүкнәс сурна:
– Күүкн, күүкн, юн юмбч?
– Үрн уга күүнд үрн болхар йовлав, садн уга күүнд садн болхар йовлав, – гиҗ күүкн келҗ бәәнә.
Өвгн генткн олсн күүкән гертән көтлҗ авч ирнә. Эмгн өвгн хойр босад булалдад, тач авлдад, барун өвдг деерән теврәд суулһад, барун халхаснь үмсәд, зүн өвдг деерән теврәд суулһад, зүн халхаснь үмсәд бәәцхәв. Күүкәр үрән кеһәд авцхав. Үкрч күүктә болад, эдү-тедү хонсн цагт хан хар булһн үч уйхмн гинә. Тер үч уйхмн гиһәд, хойр зун күүк хураһад авад иртн гиҗ тәвнә. Үүлч күүкдиг хураһад авад ирхлә, күүкд хоорндан күүндҗ йовна, үкрчинд күүкн уга гинә. Ховлдад, үкрчинүр орҗ ирәд, үкрчин күүк үзв. «Эмгн, эмгн, күүкән өгтн», – гинә. Эмгн күүкән бичкн гиһәд ярдҗ бәәһәд, күүкән өгәд тәвнә.
Хойр зун күүкн хаанахнур ирәд, хаана хатниг күләһәд суув. Хаана хатн ирчкәд, хар булһн үчиг үзг-үзгәр ишкәд, күүкдт тараһад өгчәнә. Өвгнә күүкнд нег ханцн күртнә. Күүкн тер ханциг уйл уга бәәнә. Күүкд цугтан өгсн юминь уяд, хаана хатнд өгхлә, нег ханцнь дутҗана. Ханцнь яһсм гиһәд, хаана хатн хәәлһүлнә.
Ханциг үкрчин күүкн уйсн уга, кишвә өлгчн гиһәд, хаана хатн уурлҗ бәәнә. «Шулм күүкн, ханциг өг», – гив. Күүкн ханциг татад торһад өгв.
Үч уйсн күүкдт хан наад кев. Нәр-җирһлин сүүләр хаана көвүн босчкад, дуудлһ дуудҗ: «Тууль келх күн бәәнү?» – гиһәд сурв. Хойр зун күүкд дундас негн чигн күн тууль келҗ чадсн уга. Тиигхлә үкрчин күүкн экләд келв. Тиигәд экнәс авн һурвн үкрән хәрүлснәс авн, нуурт авч оч алулсн күртлән келәд төгсәв. Хаана көвүн терүгинь сонсчкад, аңхд келсн күүкм эн билтәл гиһәд, күүкән хәрү авад, җирһәд бәәҗ.

Зәңгч Эрдниев Буджа Надбитович

Герлтсн сувсн (Б.М. Санджиеван бичулҗ авсн амн урн үгин көрӊгәс). Сияющая жемчужина (Фольклорные материалы, собранные собирателем Б.М.Санджиевой). Собиратель Санджиева Б.М. Записи 1972-1974 гг. На калм. яз. Вступ. ст., сост. и подг. текстов, прил. И.М. Болдыревой. Элиста : КИГИ РАН, 2014. c. 51-53.

