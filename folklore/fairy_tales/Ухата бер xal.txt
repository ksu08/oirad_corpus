Ухата бер

Кезәнә нег эмгн өвгн хойр доңта көвүтә бәәҗ. Нег цагин эркд бәәв. Насн ирәд, көвүнд күүк хәәҗ авч өгх цаг ирв. Эмгн өвгн хойр күүндҗ бәәнә: «Мана ода эн доңгта көвүнд шидрин улс күүкән өгшго, холшлҗ хәәх кергтә".
Тиигәд селвлцәд, эмгн өвгн хойр һарад йовв. Кесг хонгтан йовад нег хотнур күрәд ирв. Күрәд ирхлә, нарн орх талас үүлн һарад, сальклад, көләр хур орад ирв. Шидрдәд ирхлә дөрвн, тавн күүкн уутта арһс үүрсн йовҗ йовна. Күүкд арһсан асхчкад, гүүлдәд хәрәд йовҗ одв. Нег күүкн арһстаһан үлдв. Тер цагла туһлмуднь гүүлдәд, эктәһән ниилв, тер күүкн гүүҗ одад, туһлан көкүлл уга авад, күрч ирв. Өвгн ирәд: «Менд, күүкн», – гиҗәнә. «Менд, аав»,- гинә. «Яһвч? Өөрчн бәәсн күүкд хәрҗ одвш, чи яһвч?» – гиһәд сурна. «Би яхв, аав, арһсан хайл уга суувв, тигҗәтлм туһлмуд эктәһән нииләд көкхән хәәв. Би туһлан көкүлсн угав, бәрәд авад хәрҗәнәв, арһстаһан, туһлтаһан. Би хойр шүүвртәв, нег шүүгдлтә болув» - гиҗ күүкн келнә. «Яһад тиигәд болҗана?» - гиҗ өвгн сурна.
«Негт – арһсан үрәсн угав, хойрдгчнь болхла – туһлан көкулсн угав. Нег шүүгдврм – бичкәр хурт норув, эн керг уга юмн, нарн һархла, хагсҗ отх юмн. Тер күүкд хойр шүүгдвртә болв. Негдвәр, арһсан хайчкв, арһснь норч одв, хойрдвар болхла, туһлмуд нииләд, эксән көкчкв. Нег шүүврнь теднә хувцан норһасн уга». Тиигәд өвгн санҗ бәәнә: «Мууха цецн күүкмб эн", – гиҗ санад,- "танад оч болхий?» – гинә. «Болх»,– гиҗәнә күүкн. Тигәд өвгн сурҗ бәәнә: «Тана гер алькв?» – гихлә, – «барун захан гер, ик үч уга гер, җирн җидин үзүр үзгдҗәнә, җирн терзтә гер тер», – тиигәд йовад, өвгн күрәд ирв. Өвгн герин һаза бууһад мөрән уйҗана. Мөрән уяд орн гитл, күүкн ирҗ йовна. Өвгн герт орҗ ирв. Көкшн эцгтә бәәҗ, тиигәд эцктән келәд, күүндәд мендләд өвгн һарв. Күүкн дахад һарч ирв. Күүкнд өвгн келҗ бәәнә: «Би эндр юмнд йовҗ йовнав, маңгһдур асхн шидр ирхв, чи нанд эр үкр сааһад, элкн җөөлкн тарг дарад белн кеһич» – гиҗ келәд, өвгн йовад одв.
Маңгһдуртнь асхн шидр өвгн аашна. Тер күүкн эцкдән: «Өвгн аашна», – гиҗ келҗәнә. Эцкнь: «Яһлав, яһла, чамаг эр үкр сааһад, элкн җөөлкн тарг белн кетхә гилә. Чи белн кеввч?» – «Аав, бийән бүркәд тагчк кевттн». Тиигәд келчкәд, күүкн һарад герин туст дарцг хатхчкв. Өвгн күрәд ирв. «Менд, күүкн» – гиҗәнә. «Мендвт». – «Нә, эр үкр сааһад, эр үкрин үсәр элкн җөөлкн тарг дарҗ тәв гиләв! Күцвү? Бууҗ герт орҗ болхий?» Күүкн: «Болшго», – гиҗәнә, – Көл кецәҗ бәәнәв». – «Юмб?» – «Аавмдн сөөнә цаһан төр болв!» Өвгн инәҗәһәд, келҗәнә: «Залу күн бас цаһан төр болдви?!» – гиҗәнә. Тиигхлә күүкн: «Та эр үкр сааһад, эр үкрин үсәр җөөлкн элкн тарг дар гилт? Эр үкрәс үсн бас һархви?» Иигәд келәд өвгиг күүкн шүүчкв. Өвгн бууһад, мөрән уяд орҗ ирв. Тегәд ирәд, хойр өвгн күүндәд, зөв – учран медлцәд хонв. Хойр өвгн худ болхар күүндв. Зөв болад, маңһдуртнь өвгн мордад хәрҗ ирв.
Хәрҗ ирәд, эмгтәһән, көвүтәһән күүндәд, хүрм ачх болад, сарин сәәһинь сәкәд, сән өдртнь одад, күүкиг мордулад авв. Авад хәрҗ ирв. Ирәд, ик гиич-хүрмән кеһәд, бал-бурман кеһәд бәәв. Хөөнь цаг цаглад, көвүг гергтәһинь нүүлһәд, кеер бәәсн адунд авч одад бәәлһәчкв. Тиигәд, кесг цаг өңгрәд, өвгн келҗ бәәнә: «Йовнав көвүн адуһан, берән одҗ шинҗлҗ хәләнәв» – гиҗ келәд, өвгн һарад йовв. Йовад йовсар адундан ирв. Адуһан хәләһәд йовҗ, йовҗ, көвүн бердән ирв. Хонв. Көвүн бернь сән сәәхн бәәнә. Нег хонв, хойр хонв, һурв хонад өвгн хәрҗәнә. Көвүндән келҗ бәәнә: «Чи хойр-һурв хонад, көвүн, күрч ир, ээҗдән золһад ир. Чамас сурҗанав, хооран-өмәрән хойр толһата мөр унҗ ир». Көвүн: «Нә», – гиҗәнә.
Өвгн келәд, мордад, хәрәд, йовад одв. Гертән ирв. Бәәв. Арднь көвүнь хойр хончкад, адунас одад хойр мөр бәрҗ авч ирәд, негинь өмәрән хәләлһәд зоһсаһад, негинь ардагшан хәләлһәд зогсхаһад, арһмҗ авад хойр мөриг көвүн күлҗәнә. Татад күлчкв. Гергнь һарч ирв. «Яһла, яһла, ю кеҗәнәт?» «Аав өмәрән хәләсн, хооран хәләсн хойр толһата мөр унҗ ир» – гилә. «Би тиигәд күлҗәнәв». «Яһла, яһла, энтн биш», – гиҗәнә гергнь, – Та буру медҗит. Энүгән тәвчктн. Та һарл кеелтә гү унад, йовад одтн, тиигәд күрхт. Аавтн сурх: – Өмәрән, хооран хойр толһата мөр унҗ ир гиләв, юһар ирвч гих «Э, би ирүв, һарл кеелтә гү унад, тиигхлә тер хоран толһата, өмәрән толһата хойр толһата болҗ эс һархий» – гиҗ кел. Аавдан ирәд, көвүнь цәәлһвринь келҗ өгчәнә: «Эн хамгиг бертн зааҗ өгв», тигәд эмгн өвгн хойр бердән ханад, байрлад, тиигәд бәәһәд. Тиигәд өмснь сүмснь җирһәд бәәҗ.

Саксг Ункуров келлә.

Хальмг туульс. II боть. Элст: Хальмг дегтр hарhач, 1968. с. 161-163.

