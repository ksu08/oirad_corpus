Ухата бер

Кезәнә нег эмгн өвгн хойр доңта көвүтә бәәҗ. Нег цагин эркд бәәв. Насн ирәд, көвүнд күүк хәәҗ апч өк цаг ирв. Эмгн өвгн хойр күүндҗ бәәнә: «Мана ода эн доңгта көвүнд шидрин улс күүкән өгшго, холшлҗ хәәх кергтә.
Тигәд селвәд, эмгн өвгн хойр һарад йобб. Кесг хонгтан йовад күрәд хотнур ирв. Күрәд ирхлә, нарн орх талас үүлн һарад, сальклад, көләр хур орад ирв. Шидрдәд ирхлә дөрвн, тавн күүкн уутта арһс үүрсн йовҗ йомна. Күүкд арһсан асхчкад, гүүлдәд хәрәд йовҗ одв. Нег күүкн арһстаһан үлдәдәв. Тер цагла туһлмуднь гүүлдәд, эктәһән ниилв, тер күүкн гүүҗ одад, туһлан көкүлл уга авад, күрч ирв. Өвгн ирәд: «менд, күүкн», – гиҗәнә. «Менд, аав», «Яһуч? Өөрчн бәәсн күүкд хәрҗ одуш, чи яһуча?» – «Би яхув, аав, арһсан хайл уга суув, тигҗәтлм туһлмуд эктәһән нииләд көкхән хәәв. Би туһлан көкүлсн угав, бәрәд авад хәрҗәнәв, арһстаһан, туһлтаһан. Би хойр шүүвртә, нег шүүгдлтә болув». «Яһад тиигәд болҗана?»
«Негт – арһсан үрәсн угав, хойрдгчнь болхла – туһлан көкулсн угав. Нег шүүгдврм – бичкәр хурт норув, эн керг уга йомн, нарн һархла, хаксҗ отх йомн. Тер күүкд хойр шүүгдвртә болв. Негдвәр, арһсан хайчкв, арһснь норч одв, хойрдвар болхла, туһлмуд нииләд, эксән көкчкв. Нег шүүврнь теднә хопцан норһасн уга». Тигәд өвгн санҗ бәәнә: «Мууха цецм күүкм эн, – гиҗ санад, танад оч болхий?» – гинә. «Болх»,– гиҗәнә күүкн. Тигәд өвгн сурҗ бәәнә: «Тана гер алькв?» – гихлә, – «барун захан гер, икү чуко тер, җирн җидин үзүр үзгдҗәнә, җирн терзтә гер тер», – тигәд йовад, өвгн күрәд ирв. Өвгн герин һаза бууһад мөрән уйҗана. Мөрән уяд орн гитл, күүкн ирҗ омна. Өвгн герт орҗ ирв. Көкшн эцгтә бәәҗ, тигәд эцктән келәд, күндәд мендләд өвгн һарв. Күүкн һарч ирв дахад. Күүкнд өвгн келҗ бәәнә: «Би өңгрү (эндр??) йумнд йовҗ йовнав, маңгур асхн шидр ирхүв, чи нанд эр үкр сааһад, әлкн (алькнь?) җөөлкн тарг дарад белн кеһич» – гиҗ келәд, өвгн йовад одв.
Маңгурнь асхн шидр өвгн аашна. Тер күүкн эцкдән: «Өвгн аашна», – гиҗ келҗәнә. Эцкнь: «яһлав, яһла, чамаг эр үкр сааһад, элькн җөөлкн тарг белн кетхә гилә. Чи белн кевүчи?» – «Аав, бийән бүркәд тагчк кевттн». Тиигәд келчкәд, күүкн һарад герин туст дарцг хатхчкв. Өвгн күрәд ирв. «Менд, күүкн» – гиҗәнә. «Менд». – «Нә, эр үкр сааһад, эр үкрин үсәр элвг җөөлкн тарг дарҗ тәв гиләв! Күцвү? Бууҗ герт орҗ болхий?» Күүкн: «Болшга», – гиҗәнә, – Көл кецәҗ бәәнәв». – «Юм?» – «Аавмдн сөөнә цаһан төр волв!» Өвгн инәҗәһәд, келҗәнә: «Залу күн бас цаһан төр болдуви?!» – гиҗәнә. Тииклә күүкн: «Та эр үкр сааһад, эр үкрин үсәр җөөлкн элкн, тарг дар гилти? Эр үкрәс үсн бас һархуви?» Иигәд келәд өвгиг күүкн шүүчкв. Өвгн бууһад, мөрән уяд орҗ ирв. Тегәд ирәд, хойр өвгн күүндәд, зөб – учран медлцәд хонв. Хойр өвгн худ болхар күүндв. Зөб болад, мангурнь өвгн мордад хәрҗ ирв.
Хәрҗ ирәд, эмгтәһән, көвүтәһән күүндәд, хүрм ачх болад, сарин сәәһинь сәкәд, сән өдртнь одад, күүкиг мордулад абб. Авад хәрҗ ирв. Ирәд, ик гиич-хүрмән кеһәд, бал-бурман кеһәд бәәв. Хөөнь цаг цаглад, көвүг гергтәһинь нүүлһәһәд, кеер бәәсн адунд апч одад бәәлһәчкв. Тигәд, кесг цаг өңгрәд, өвгн келҗ бәәнә: «Йомнав көвүн адуһан, берән оч шинҗлҗ хәләнәв» – гиҗ келәд, өвгн һарад йобб. Йовад йовсар адундан ирв. Адуһан хәләһәд йовҗ, йовҗ, көвүн бердән ирв. Хонв. Көвүн бернь сән сәәхн бәәнә. Нег хонв, хойр хонв, һорв хонад өвгн хәрҗәнә. Көвүндән келҗ бәәнә: «Чи хойр һорв хонад, көвүн, күрч ир, ээҗдән золһад ир. Чамас сурҗанав, хооран өмәрән хойр толһата мөр унҗ ир». Көвүн: «Нә», – гиҗәнә.
Өвгн келәд, мордад, хәрәд, йовад одв. Гертән ирв. Бәәв. Арднь көвүнь хойр хончкад, адунас одад хойр мөр бәрҗ авч ирәд, негинь өмәрән хәләлһәд зоһсхаһад, негинь ардакшан хәләлһәд зоһсхаһад, арһмҗ авад хойр мөриг көвүн күлҗәнә. Татад күлчкв. Гергнь һарч ирв. «Яһла, яһла, ю кеҗәнәт?» «Аав өмәрән хәләсн, хооран хәләсн хойр толһата мөр унҗ ир» – гилә. «Би тиигәд күлҗәнәв». «Яһла, яһла, энтн биш», – гиҗәнә гергнь, – Та буру медҗит. Үнүгән (энүгән) тәвчктн. Та һарл кеелтә гү унад, йовад одтн, тигәд күрхт. Аавтн сурх: – Өмәрән, хооран хойр толһата мөр унҗ ир гиләв, йуһар ирвч гих «Э, би ирүв, һарл кеелтә гү унад, тиклә тер хоран толһата, өмәрән толһата хойр толһата болҗ эс һархий» – гиҗ кел. Аавдан ирәд, көвүнь цәәлһвринь келҗ өгчәнә: «Эн хамгиг бертн зааҗ өгв», тигәд эмгн өвгн хойр бердән ханад, байрлад, тигәд бәәһәд. Тигәд өмснь сүмснь җирһәд бәәҗ.

Саксг Ункуров келлә.

Хальмг туульс. II боть. Элст: Хальмг дегтр hарhач, 1968. с. 161-163.

