Хулһн болн темән

Хулһн темән хойр хоорндан зүтклдв.
– Би нариг түрүләд үзүв, – гиҗ темән келнә.
– Уга, би нариг түрүләд үзләв, – гиҗ хулһн келв.
– Чини нүдн миниһәс ик бишлмн, яһад чи нанла зүткҗәхмч? – гиҗ темән келнә. Тиигҗ келчкәд, темән нар түрүлҗ үзхәр барун талагшан хәләһәд, унтл уга кевтв.
Хулһн болхла, темән деер һарад, зүн талагшан хәләһәд суув. Өрүн нарн зүн талас өндр уулмуд герлтүлҗ һарч ирх гиҗ хулһн санв.
Өр цәәв, зүн талк уулмуд эклҗ герлтв. Тенг темән болхла, барун талагшан хәләһәд, нарн бултахиг гетәд кевтнә.
– Би чамас түрүләд нар үзүв, нааран эргҗ хәлә, тенг темән, – гиҗ хулһн хәәкрәд, овалһата үмсн дор бәәсн нүкнүр гүүһәд орв.
Темән эргҗ хәләхләрн, зүн уулмудын ораһар нарн герлтҗ һарчахиг үзв. Хулһнас тенгән дуудулсн темән ичәд, тер хулһныг дарҗ алхар, нүкн бәәсн үмсн деер кевтдг болсмн гиҗ келцхәнә.

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. с. 422-423.

