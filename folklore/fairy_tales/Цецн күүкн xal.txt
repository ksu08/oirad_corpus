Цецн күүкн

Кезәнә бәәҗ. У, аңхун цагт нег көвүн гер-бүл болад җил эргхләнь гергнәснь һучн өндгн һарва. Тер цагин әмтн хамг өндглдг бәәҗ. Залу, гергн хойр һучң өндгән альхдад, зүлгәд, һучн көвү һарһад абб.
Һучн көвүнь ик эрүс залус болад өсв. Цагнь ирәд, көвүдтән ахаснь авн экләд күүк хәәһәд, хөрн йисн көвүндән гер авч өгв. Бәәҗәһәд эк-эцк хойрнь уха гүүлгҗәнә: Җирн негн күүг күләдг, күндлдг, тегшлдг, ээҗ, аав хойран, хөрн йисн ах хадман, хөрн йисн ах базан тепчдг – иим цецн ухата күүк отхн көвүндән хәәҗ авх болад.
Тиигәд, нег цагин эркд бәәһәд, эцкнь мөрән тохулҗ авад, мордад һарад йобб. Кесг сө, кесг өдр йовад оркна. Йова йовҗ нег ик хотнд күрәд ирв. Шидрдҗ йовхлань, тавн-зурһан күүкн йомна. Күцәд, күрәд ирв. Өвгн: «Күүкд, зоһстн! «Мендүтә!» – гиҗәнә. «Мендвт! «Али, хамаран йовҗ йовх йовх күүкдүвтә? «Хәрҗ йомнавдн». «Сән» – гиҗәнә өвгн. Күүкд заагас негнь һолур орад, шилвцәһән цаһан уснд орчкад зоһсадәнә. Өвгн сурҗана: «Күүкн, яһҗахмч, уснд юңгад орад зоhсчахмч?» Күүкн эн тендән хәләҗәһәд өвгнд келҗәнә: «Көгшн кү үзхләрн, күүкд күн көлән үзүлдм биш гиҗ келҗ намаг ээҗм сурһадг билә. Би тегәд зоһсчанав». Тиигәд күүндврән төгсәһәд, өвгн хот орад һарв. Одак көлән бултулдг күүкнәс сурҗана: «Тана гер алькв?» – «Тер барун захан цаһан гер мана».
Өвгн сурҗ авчкад, күрәд, тер герин һаза бууһад, мөрән уяд орҗ ирв. Орҗ ирәд мендләд делгәтә ширдг деер өвгн суув. Өвгн хонад, күүндәд, худ болх болад, амн үгән авлцад маңһдуртнь хәрҗ ирв. Хәрҗ ирәд, гер-бүлләһән селвәд: «Тиим сәәхн күүк шинҗләд ирүв. Ода әрк зөөхм», – гиҗәнә. Әркинь зөөһәд, сарин сәәһинь сәкәд, милңгр сәәхн өдртнь күүкән буулһад авад ирв.
Кесгтән гиич байр-бахан кед бәәв. Кесг цаг болад өвгн эмгнәсн сурҗана: «Эмгн, худ эмгнчнь күүкән мордулад тәвхләрн, күүкндән юн гиҗ келҗ тәбб?» «Экнь келлә: «Хотин сәәһинь идҗә, хопцна сәәг өмcҗә, өдрт тольд бийән һорв харҗа» Өвгн дәкәд эмгнәсн сурҗана: «Энчн хотна сәәг иднү, хопцна сәәг өмснү, өдрт тольд бийән харну?» Эмгн келҗәнә: «Би медҗәхшив». «Не тииклә, бериг наар гиҗ авад сурхм». Бер күрәд ирв. «Нә, күүкн, ямаран бәәнәч?», – гиҗ сурҗана хадмнь. «Сән бәәнәв» – гиҗәнә тернь. Хадмнь «Хотин сәәг идҗәнчи? – «идҗәнә». «Яһад идҗәнәч?».
«Аав, би җирн негн ааһ авад шоптрхла, хойр ааһ хот болна тер җирн негн күүнә кишг идҗ бәәнәв, түүнәс ах хот бәәхий? – «Хопцна сәәхинь өмсчәнчи?» – «Өмсчәнәв». «Яһад». Кех көдлмшән кеһәд, ахуһан ахулад дуусад, өрүн нүр-һаран уһаһад, кир уга хопцан өмсәд, тиигәд оккла дегд сәәхн». «Күүкн, чамд экчнь келсн бәәҗ: өдрт һорв тольд бийән хар», – гиҗ. Түрүн кеҗәнчи?» – «Кеҗәнәв, күцәҗәнәв». «Яһад?», – гиҗ хадмнь сурҗана. «Би өдрин көдлмшән дуусад, орндан орад унтн гихләрн сандув: Өрүндән босҗ ямаран көдлмш кехүв, нанд ямаран зүүдн-йор орх», – гиҗ залюрад унтдув.
Өрүн босн адһн-шидһн хопцлн сандува: «Ямаран нанд зүүдн орв, ямаран йөр орв гиҗ эн һорвн үг өдрт һорв тольд бийән хар гисн үгин утхнь эн». Тиигәд тер бер бәәһәд, җирһәд бәәв.

(Сарһинов Иван гидг күүнәс соңгслав.)

Хальмг туульс. II боть. Элст: Хальмг дегтр hарhач, 1968. с 7-9.


ЦЕЦН КҮҮКН
хальмг тууль

Хан аңһучлхар йовна. Өөрән дала гидг көтчнрән дахулсн. Дала гидг хавһр-хавһр шовута, хаср-хаср нохата. Хан күн седклән аадрулхар кеер, эҗго көдәд, туула, арат бәрҗ, эврәннь бахан хаңһаҗ йовх күн. Тиигәд нег ишкә гер хотна захд бәәсн, терүнд ирәд:
– Нә, герин эзн герт бәәнү? – гинә.
– Герин эзн гертән уга, – гиһәд нег бичкн күүкн һарад күрәд ирнә.
– Эцкчн яһла?
– О-о, мана аав, хаана зергәс, эврәннь мөңгән күүнә кехәр, эрүл бийән гемтә кехәр йовҗ одла, - гинә. Хан түүгинь соңсчкад, хаҗудан бәәсн түшмлән сурна:
– Эн юн гисн үгви?
– А, энтн әркнч күн бәәдлтәл ода. Тегәд ода әрк хулдҗ авх мөңгән күүнә кех, әркән уучкад ирхләрн, маңһдуртнь гемнх. Тегәд эрүл бийән гемтә кехәр гиҗ күүкнә келсн эн чигн. Тегәд цааран хотнас давад йовн йовҗ, күүндәд йовдг болҗана.
– Э, тиигхлә хәрү эрг.
Тегәд хәрү эргҗ йовад:
– Э, күүкн, нааран һарлч, – гинә.
Күүкн һарад күрч ирнә.
– Соңсчанав, хаана зергәс, – гинә.
– Мел маңһдур би энүгәр хәрү дәврҗ ирхүв. Эцкдән мини зака күрг. Намаг тана герин өөр ирәд зогстл, эр үкрин үсәр тарг кеһәд, көргәһәд белдҗ орк гисн закаг эцкдән келчкнч, күүкн?
– Келнәв, келнәв.
– Дәкәд бас нег зака бәәнә. Кемр мини закаг эс күцәһәд бәәхләтн, эн хотна тал дунд хоолытн бооһад, тадниг дүүҗлчкнәв. Медвчи?
– Медв.
Хан хәрү довтлад йовҗ одна, аяртнь согту эцк күрч ирнә. Күүкн уульсн сууна.
– Яһвчи?
– Ой, мана өөгүр энд аңһучлҗ йовсн хан ирв. Тегәд таниг гертән бәәнү гиһәд дуудхла, гертән уга гивв. Уга гихләм, яһла гинә. Яһҗ келхмн гиҗәһәд, ода мана аавтн эврә мөңгән күүнә кехәр, эрүл бийән гемтә кехәр йовҗодлал гивв. Хан мөрән тәвәд, һарч одчкад, хәрү гүүлгәд күрч ирв. Күрч ирчкәд, иим зака үлдәв. Эцкән ирхләг кел. Мини закаг эндүрллго күрг. Маңһдур намаг өрүн өрлә, хәрү дәврҗ иртл, эр үкрин үсәр тарг кеһәд, көргәһәд, бел кечкг гив. Эн закаг эс күцәхләчн, чамаг хотна дунд хоолычн бооһад дүүҗлчкнәв, тиим засгла харһхич гив.
Залун уусн әркнь хамаран одснь медгдсн уга. Ода яһдм болхв гиһәд түңшәд бәәнә. Зовлң эдләд, асхн ора күртл, орндан орад кевтчкәд, унтҗ чадлго бәәнә. Күүкнь келнә: "Ода унттн. Хан хәрү дәврәд ирх биз. Таниг әәлһхәр, мадниг сүрдәхәр чигн келсн болх. Кемр ирәд бәәсн цагтнь би күүндҗ орксв".
– Нә, күүкн, тииг, – гиһәд кевтнә.
Өр цәәнә, ноха хуцна. Үүд секәд хәләхлә, хан көтчнртәһән хурдлад аашна. Күүкн эцкдән келнә:
– Хучҗ авад унттн. Бичә көндртн. Хан яһад бәәвчн бичә ду һартн. Күүндвр би кесв.
Хан ирнә:
– Мендвт.
– Мендвт, хаана зергәс, сән-сәәхн йовнт?
– Йовна. Нә, эцкчн бәәнү гертән?
– Нә, нааран эс һарч ирнә?
– А, мана аавтн босч чадшго.
– Яһва?
– Цаһан төр болҗана
– Уй, залу күн цаһан төр болдви. Залу күн күүкд һарһдви? Юн гидг юм келҗәхмч нанд.
– Хаана зергәс, эр үкрт үсн бәәдви? Эр үкрәс үс авч, танд тарг кетн гисн тана закан билә.
– Ю, эн күүкнчн шулмта күүкн бәәҗ, бәрәд авчкв намаг, - гиһәд хан иигәд бичкәхн күүкнд үгән бәрүлчкнә. Хан мөрән эргүлҗ авад, һарад йовҗ одна. Хәрҗ ирчкәд, хан алң болад бәәнә. – Акад юмби? Хальмгин зҗго теегт әрк уудг нег залуһин герт бичкәхн күүкн, орн-нутг эзлҗәх хааныг үгәрн тушад, әвртәл ик ухата күүкн болнал тер гиһәд, хан санҗ-санҗ бәәһәд, генткн нег өрүн ухан орад ирнә.
– Нә, көвүндән тер күүкнд әрк зөөх кергтә. Тер күүкн өсәд- босад, мана хатна, көтчнрин, мана ухата улсин өөр бәәхләрн, әвртә гидг нанд нөкд болад, мана орн-нутгт кергтә, нег ухата күн болҗ өсх.
– Тегәд ода, хан күн нег зәрлгтә, харц шовун нег шүүрлһтә гиҗ, хальмг үгд күрлго бәәдго, чик болвчн, хаҗһр болвчн, келчксн хөөн тер үгәрн болх йоста болҗана. Тегәд җилмүд давб, күүкн өсәд-босад, тер цагт арвн һурвта-дөрвтә күүкнд әрк зөөһәд келәд болчкдг цаг. Хан көвүндән әрк зөөнә. Удан болну, шулун болну, хаанахн хәргәд, хүрм ачад, одак кеер хотнд бәәсн му күүкнд хүрм зөөнә.
Нә, хан келхлә, хамаран одхви? Арһ уга. Күүкн нә гинә. Хальмг улс тер цагт күүкиг шиңкән билм-барм болхла, нарн үзгдхин өмн, шиңкән альхна эрән үзгдх цагт мордулҗ авдг. Тер мордулҗ авн гихлә, күүкн ууляд-унҗад, эк-эцкәсн салхд харм болад ирхлә:
– Нә, күүкн түрд гиҗәһич, – гиҗ экнь келнә. – Ээҗиннь келсн сурһмҗин нег цөөкн үг соңсад морд.
Күүкн түрд гиһәд зогсхла, әкнь келнә:
– Күүкн, ода хаана өргәд одад, бийән сән-сәәхнәр бәрҗәһич, негдвәр гихлә, мини келх нег зөвм иим: олн зүсн амтн тогтсн хот эдлҗ йов, өрүн болһн эрт махлаһан авча. Ода нань келх үг угал нанд, наадксинь эврән медх зөвтәч.
Хан суг гиһәд инәв: "Ю, чавас, чавас, һәргтә юмн бәәҗл, угатя әмтн тер күүкндән олн амтн тогтсн хот альдас олад өгәд бәәсмби? Тер манад одад тиим хот ун гиҗәнә. Өрүн болһн махлаһан авад гисн юн үгви?"
Тегәд авад күргнә. Шинҗләд, шинҗләд бәәтл, күүкн бер болҗахгов, хаана көвүнд ирчксн йир әвртә гидг шулун-шудрмг, эрт босдг, гер дотркан цугинь хурадг, әвртә гидг бер болад бәәнә.
Тегәд бәәһә бәәтл, хан нег өрүн гертә-малта көвүһән дахулҗ авад һарад йовна, һарад йовҗ йовад, хоюрн кеер, хан көвүндән келнә:
– Көвүн, бууһад, модн хәәснд мах чан, – гинә.
Көвүн алмацад, акад юмн болхви? Моднд мах чанҗ болдви? – гиһәд, нег ик урһа модыг чавчад-чавчад бәәҗ, моһлцг мод авад, нүклҗ-нүклҗ, һал түләд, зааҗ авсн шовуһан одакдан чанхар седхлә, модн хәәсн шатад унҗ одад бәәнә. Хан көвүһән цокҗ-цокҗ хәрәд күрч ирнә. – Яһвт? – гиҗ гергнь сурна.
– Ю, мана аав модн хәәснд мах чан гив. Бууһад, мод авад, нүкләд, мах дотрнь тәвәд, һал шатахла, тер хөәснь шатад, унҗ одад бәәв. Тегәд намаг кишва, һәргтә домбр гиһәд гүвдв.
– Ю, яһлав, яһҗаснтн энви? Бууһад, аав һанзан өгтн, һанзинь авад, тәмк нерәд, һал тәвәд өгхмн биләт. Тер модн хәәснд мах чан гисн тиим учрта үг энтн„ – гив.
Маңһдуртнь хан көвүһән бас авч һарв. Мордад, йовҗ йовад хан хәрү:
– Кукн, тер модн хәәснд мах чан, – гинә. Көвүн мөрнәсн һәрәдҗ бууһад:
– Аав һанзан өгтн, - гив. Хан алң болад, һанзан һарһҗ авад өгхлә, көвүнь һал нерәд өгнә.
– Акад юмб? Өцкүлдүр юм медсн уга билә. Эндр яһад эн медәд оркв?
Маңһдуртнь көвүһән хәрү наар гинә.
– Нә, көвүн, адунд одад, өмн ард хойр толһата мөр авад ир, – гинә.
Күрч ирнә көвүн, адучдан келнә, өмнән ардан хойр толһата мөр ас гинә.
– Ю, тиим мөрн бәәдмн биш энтн. Мөрн нег толһата болдг. Тер нег толһата мөр авад йовтн гинә.
– Уга, хойр мөриг күлчкәд, авад йовнав гинә.
Тегәд хойр мөр олҗ авад, ууцарнь эргүләд күлчкәд, авад ирнә. Хан һарад хәләчкәд, көвүһән бас засгла харһулна. Көвүнь гертән уульсн ирнә.
– Яһвта? - гисн сурврт көвүн яһсан келҗ өгнә.
– Я, яһлав, яһлав. Тертн унһта гү көтләд авад иртн гисн үг. Унһна толһа иигәд хәләҗ йовх, йовсн гүн хәрү хәләҗ йовх юмн. Тегәд хойр толһата мөрн гиснтн иим юмн.
– Ю, энчн сән болвш. Тегәд маңһдуртан эцкнь хәрү зака закна.
– Хойр толһата мөр авад ир, – гиһәд. Көвүн йовад одна. Удан болхш, нег мөр көтләд күрч ирнә.
– Энчн юмб?
– Аав, энтн гүн мөрн, унһнь эргҗ одсн, толһаһан хәрү хәләлһчксн, тегәд би тана келсн закаг күцәвв.
– Ю, соньн гилтәл юмн. Мини көвүн ухата күн болн гиҗәнә. Иигәд хан байрлад бәәнә.
– Акад юмб, эн мини көвүн гер автлан ямаран чигн томан уга көвүн билә. Дәкәд маңһдуртнь келхлә, медәд бәәвч. Өмн ард хойр толһата мөр авад ир гисиг бас медсн уга биләч. Дәкәд маңһдуртнь медәд авад ирвч. Кукн, чамаг кен дасхад бәәнә?
– Ю, намаг гертән ууляд-унҗад ирәд, намаг аав иим догшн засгла харһулв гиһәд ууляд келхлә, гергм намаг тииг гиһәд зааһад өгәд бәәв.
– Би сана биләв, хәрнь мана бер әвртә ухата, мана хальмг улсин кезәңк-язаңкиг сәәнәр меддг деерән, хальмгин теҗг үгмүдиг чееҗдән тодлад авчксн бәәҗ.
Тегәд берән наар гиҗ авад хан сурна:
– Ай, күүкн, чи ээҗиннь өгсн сурһмҗ яһад эс күцәнәч?
– Ямаран сурһмҗ гинәт, аав? Би ээҗин келсиг, күмн-кү таньснас нааран даңгин мел күцәхәр седәд йовдг биләв. Ода нег алдад орксн юмн бәәдг биз. Келәд өгхләтн, түүгән уурхгов би, – гинә.
– Э-э, хәәмнь, ээҗчн чамаг мордҗах саамд, тер унтхларн, махлаһан батлҗ өмсч унтҗа гиҗ келләл, – гинә.
– Э-э, тернь үнн билә. Тертн ода би унтх саам өөрдәд ирхлә, эн хотнд бәәсн гермүдин өркд одад, цугтаһинь бүркәд, бүчинь сәәнәр уяд оркнальв батлад, тер мана ээҗ келдг билә, - тер салькн көдлхлә, өркиг авад шивчкдмн, өрк уга ишкә гер салькнд үләгдәд хамхрад чигн оддмн, унад чигн оддмн. Тиигәд унтсн улснь медлго алдад оркдг саамнь бәәдмн, терүнд тиигәд, намаг саглҗ йов гисн билә.
"О-о, тиим үг бәәҗл билтәл", – гиһәд хан сана санҗаһад:
– Нә, тер олн зүсн амтн тогтсн хот эдлҗә гисн үг юн үг билә? – гинә.
– Ода тертн кен ахан күндләд, ааһинь бәрүләд кеһәд, тооһад, кен бичкнән эрклүләд, хотынь кеҗ өгәд, тегәд үлдсинь баһ күн эдлдмн, тер олн-әмтнә үлдл эдләд йовсн күн ут наста болдмн гисн үг билтәл, – гинә.
– Ода эн үгмүдин тәәлвринь медҗ чадад бәәҗв, иим теҗг үг бәәҗ.
– Нә, күүкн, әвртә юмн, сән юмн, – гиһәд берән бууляд байрлна.
Тегәд генткн нег амр-аңхун иигҗ-тиигҗәсн цагт хаҗуднь бәәдг нег хаана нутгас элч күрәд ирнә. Элч ирәд хаанд медүлҗәнә:
– Мана хаана, тана хоша нутга эврән бәрцәд буусн алвтан ода сән-сәәхн бәй, дән-даҗг уга, нег-негнәннь седкл медлцәд, нәәҗ- нәәхн болад бәй гиһәд, таниг эрҗәнә гиич кехәр, тооврта кү кехәр, таньл-үзл болхар, – болҗ сәәхн олн зүсн ке-һольшг үг келҗ, ирсн элч бәәдг болҗана.
– Нә, гем уга, – гиҗ зөв өгәд, хәрүһән өгәд, гиичиг тооһад, өмскүл-өлгцән өмскәд тәвчкнә.
Тегәд ода эдү-тедү болҗаһад, көтчнрәсн сән гисинь дахулҗ авад, кул мөрдән тавлад, хол һазрт йовх белг, хамг юман һанзһлад, хан һарад йовад оддг болна. Һурв хонна – ә-зәңг уга, сар болна... Нә, хаанла яһсн болхмби? Хаана хатн, көвүн цуһар иигәд алмацҗ бәәсн цагт тер хаанас бас нег элч күрәд ирнә. Бичгтә, бичгинь авад умшхла, мана хан иигҗ бичҗәнә:
"Йир сәәнәр бәәнәв. Гиич-һууч, тоовр-таквр ик болад тегәд удҗанав. Иддгм – элкн махн, уудг – улан зандн цә, унтдгм – улвта орн. Көнҗлм – көк торһн. Ода эн хаанд ханлт өргҗ дала әдл өмскүл-өлгц, унулх мөр, цаһан үч-девл, цааранднь кергтә күүнд кеермҗ болм, күүнә җирһлд үзмҗ болм алтн мөңг, эд-өлг, олн зүсн белг арвн хойр хүрм бәрм ацата темә авад иртн, зер-земш авад иртн гиҗ иигҗ бичҗ. Тегәд эн бичгиг берд умшултн".
Көвүн келнә:
– Хәрнь, ода аав тиим күндтә, эн эргндк хаадуд цуһар тооҗана, тиигҗ көвүн байр-бах кеҗәнә. Көтчнр бас умшчана. Белдх белдвр кеҗәцхәнә.
Тегәд иигәд белдҗәсн цагт одак бернь, көвүнә гер ард бәәнә, тер бериг олна төрт орулад, түүнәс зөвшәл сурад күн бәәхш: бер ерлә босад, өркән хәрүлх, асхн аав-ээҗән унтулчкад, асхн оратад эврән бас унтх. Генткн бер сурна:
– Ай, ээҗә, ээҗә, эн дала өдр белдвр белдәд, альд гиич болн гиҗәнә, кен йовн гиҗәнә, юн болн гиҗәнә, – гихлә:
– Я-я, яһлав, ода аавасчн ирсн бичг бәәнәлм, иим дала зер-земш, дала алтн мөңг, өмскх өмскүл, унх мөр авч иртхә гиҗ, тер хаанд алвт өргх.
– Бичг ирв?
– Э-э.
– Альков, тер бичгән өглт.
Бичгинь авад хәрҗ ирәд умшхла, одак цуһар бичәтә. Бер санл санад сууна.
"Я-а-а, акад юмб, бүкл сарин хонгт ө-зәңг уга болад бәәҗәһәд, эврәннь көтчнрәсн нег кү яһад эс илгәсмб? Эн күүнә элч иим санҗлта бичг авч ирҗ. Соньн юмб, - гиҗ бер санҗ сууна. – Мана аав күүнә герт гиич болҗ одчкад, хөөнә мах, иргә мах идәндән соньмсч, өврмҗ кеҗәх иим юмн бәәдмн биш. Цә ууҗ үзәд уга биш - йирин гертән уудг улан зандн цәәһәрн өврмҗ кех йосн уга. Улвта орн деер унтҗ үзәд уга болхла, соньмсхмн бәәҗ, улвта орн деер энд унтҗаналм. Орнь түүнәс даву җөөлкн орн уга боллта. Көнҗлнь көк торһн чигн бәәнә, цаһан торһн чигн бәәнә, олн зүсн көнҗл. Мана аавд күүнә көнҗл өврмҗ болх йосн уга билә". – Нә, тиигәд санҗ - санҗ, тоолвр тоолҗ-тоолҗ, эн өдрин хуһрхад, сөөни дуусн санад, хадм экдән күрч ирәд келҗәнә:
– Ээҗ, ээҗ, энтн тиим биш кевтә?
– Нә, юмб?
– Тер ирсн күүһән нааран авад иртн, күүндий.
Күрч ирнә. Ода белдвр кеҗәх цуг юман ясчксн йовх белг күргх. Бер келҗәнә:
– Теднтн иим юмн биш. Одакасн авн эклий. Нә, тер иргин үлдл махн гисиг юн гиҗ санҗанат? Хоосн бәәнә гидг эн. Юңгад гихлә иргин мах идҗ үзәд уга биш. Терүгәр өврмҗ кешго билә. Уудг улан зандн цә гисн үг, уснас оңдан чиигтә юм өгхш гидг үг, юңгад гихләг улан зандн цәәг дасад уусн цәәһәр күн өврмҗ кедмн биш. Унтулдгнь улвта орн гисн, йириндән унтсарн өврмҗ кесн уга мана аав, юңгад гихлә һазр деер унтдг болҗана, хату орн деер унтна гисн үг эн. Көнҗлнь көк торһн гисн – деернь көк теңгр: һаза күләтә кевттв гисн үг болҗана.
Келтә-амта көтчнр кел тасрад одна, көвүнь ә уга сууна, хатнь хамаран чигн татхан медҗ чадад, бас ду тасрсн сууна, тиигҗәһәд келнә:
– Нә, тер белг ачад, унулх мөр, өмскх девл гисн үг юн гисн үг болх тегәд? – гинә.
– Тертн иим үг: темән – ацан, терүнд хойр талнь темсн хошаһад үкүг, үкүгин хошаһад цергч бу зер-зевән ас гисн, арвн хойр темәнд аца ачад, деернь хөрн үкүг, үкүгд хошаһан дәәч көвүләд, толһачиннь тер темәдиг келкәд көтлсн, күн болһн неҗәһәд көтләд орксн, аавин ундг цаһан мөриг бу зер-зевинь агсад, бел кеһәд, аав алдрад һархларн, мөрн деерән мордҗ авад, цааранднь эн цергән дахулад дәврдг кеһәд, иим белгтә иртхә гисн үг энтн. Иигҗ эс алдулҗ авхла, арһта улс күч өглго, тер алтн мөңгимдн авчкад, дормдн күзүһимдн тәәрәд хайчкн гиҗәнә. Цааранднь теднә сурсн сурвр, мана алвтыг тиигәд эрк дарх уга, ухани күчәр, мекин күчәр эзләд авчкхар санҗах санан. Ховдг иим ухан эн бичгт бәәнә, – гиҗ бер сууна.
Нә, күүндәд удан боллго, шулун болдгар хоорндан зөвчләд, берин келсн үнн. Юңгад гихлә хаана бичсн бичгт болв эн бичгим бердм умшултн гиҗ бичәтә бәәх биший. Хан тер бер умшхларн, эн туулин тәәлвриг олҗ авх гиҗ ицҗ бәәсинь, эдн ода ирҗ тәәлҗ медҗ йовна.
Тегәд урчудан авч ирәд, ик гидг үкүг келгүләд, хошадар кевтүлх күүһинь дигләд, зер-зевинь яһҗ, ямаран кевәр йовхинь белдәд авчкв. Тегәд белдврән кеһәд, тер белг авч йовх улс йирин гиичин йосар йовдг бәәдлтә, сәәхн кееһә хувцан өмссн, эмәл-хазаран тохсн, сән мөрдән унсн. Болв әвртә гидг зер-зевән агссан күүнд үзүлхш, нууҗ йовна, бийән агсад, һарад йовад одна. Бер күн, күүкд күн залу улсин төрт орлцх йосн уга, чи йовх болвзгоч гиһәд, бәәсн бийнь уга, йовҗ болшго нанд гинә. Тегәд яһад, ямаран кевәр тер хаана өргәг дәврҗ, хааһинь кел бәрҗ авч, эврәннь хааһан яһҗ сулдххан күүндәд авчкад, һарад йовна.
Тиигәд йова-йовҗ, өөрдҗ ирәд, нег адрг дунд буучкад, нег баахн көвүн, эвтә-довта, шулун-шамдһа, үг алдҗ келшго көвүн нег бортх әрктә, хальмгин йосн кезәңк, күндтә гиич ирҗ йовхларн, урдаснь зәңг өгүлдг. Бидн иигәд ирҗ йовнавидн, удл уга орҗ ирхвидн гисн зәңг өгчәхмн болҗана.
Ташмган авад, олнцгиннь захд хавчулад, мөрән тушад, одак "Җаңһрт" келгддг йосар цевкәлһәд, мөрән зүүчкәд, бортхта әркән авад ирҗ йовхла, өмнәснь тосад һарчана.
Менд ирвт? Ортн нааран, – орхла, хаанахн суудг йосарн суучкҗ. Мана хааг өөрән суулһчкҗ, маасаһад инәһәд бәәнә мана хан. "Я-а, акад юмб, ода яһад инәһәд бәәдг болхмб?" – гиҗ санҗана мана көвүн.
– Ода яһҗ йовнат? – гинә. Келҗ өгнә тиигәд:
– Арвн хойр хүрм бәрм темә ачсн, тернь ацата, иигәд алтн мөңгн хаанд өрг унулх цаһан бор мөр, өмскх цаһан үч-девл һанзһлата, иигәд бидн ирҗ йовнавидн. Тер бичкн бичгиннь хәрүг күцәһәд ирҗ йовнавидн гиҗәнә.
– Нә, гемго, – хәр хан толһаһинь ода экдән орулад авчксн, би ода чаддг болҗаналв билтәл гиҗ байсч сууна.
Мана хан бас маасаһад инәһәд бәәнә. Болвчн маасасн инәднь гертән бәәдг инәднәс оңдан гиһәд, мана көвүн дотрк кирд гиһәд одна. Тиигҗәһәд, нә, гемго, әркинь цацад, йөрәһәд, көвүн саван авад морднав гихлә, мана хан сурҗана:
– Кукн, мана бер эн белг-эддтн нөкд болви, угай? – гинә.
– Болв, болв. Берин келсәр бидн тиигәд цугтынь күцәвүвидн.
– Мана хан маасаһад инәнә, эн инәсн инәднь мел гертән амраңхун цагтан инәдг инәднлә әдл болад орквл гиһәд, одак мана шулмта көвүн дотран бәрәд авад оркна. Көвүн үкс бортхан авад, һанзһлҗ авад, мордад, гүүлгәд күрч ирнә.
– Нә, яһв?
– Мана хан бас сууна, нег инәһәд орксн инәдинь шинҗлхлә, күчәр бийәсн инәсн бәәдл һарад оркла, дәкәд һарад йовн гиҗәхләм нанас сурв: "Нә, эн белдврттн мана бер нөкд болви?" Болв гихләг, маасаһад инәһәд бәәв.
– Манахн ирәд бууһад, одак үкүг болһиг секәд оркхла, үкүг болһнас хошаһад залу һәрәдҗ бууһад, хәәкрәд күрәд ирнә. Ода хөвм ирҗ йовна гиһәд, эн ориг толһалҗ суусн улс белдвр кеҗ, әәҗ, үргҗәсн биш, шуд арһ уга: одак хар саната мекч-тахч, мел тиигәд эврәннь сансарн бәәһәд бәәх гиҗ санчксн хан, һаран өргәд, һарад бәәв. Түшмлмүдинь манахс цугтнь орулҗ авад, хааһан сулдхҗ авад, цаһан, бор мөрн деернь унулад, зер-зевинь агсулад, хәрү келҗ бәрҗ авсн хаатаһан хәрәд ирнә.
Тегәд өрүн хәрҗ ирчкәд, хан бердән иим нер өгчәнә.
Нә, мини бер, көвүн болсн болхнь, алвтан толһалулад, ширәһәсн бууһад, чамаг ха тәвхм бәәҗ. Иим түңшүр ухата бер нанла харһсн мини нег кишг - негдвәр, хойрдвар гихлә, берән ода ах түшмл тәвҗ авнав, – гиһәд берәрн ах түшмл кеһәд, бердән эк болҗ үр һарһдг боллһнднь Саһ эк гиҗ цол хәәрлдг болна.

Саһ эк гисн мана хальмгин тууҗд даңгин үлгүр болад йовдмн. А-а мана ээҗтн, Саһ эк әдл гихлә, тегәд түңшүр ик ухата күн гисн үг тер. Эн иим туулъ.
Эн туульд теҗгәр келсн юмн олн. Теҗг үг гисн

https://vk.com/wall-1985295?offset=4140&w=wall-1985295_4202%2Fall

