Геср Богд Андалма хан хойр

Геср Богд хан Андалма хаанла бәәр булалдсн цаг бәәҗ.
Нег цагин эркд хальмгин Геср Богд отг-алвтан ахлад суусн бәәҗ. Бәәснә хөөннь – отг-алвтиннь сән залус наар гиҗ авад, зун залуд зака-зарчм өгв. «Андлм хаана миңһн хар һалзн актинь көөҗ авч иртн» – гиҗ. Тиигәд зун залу һарад йовб.
Йовсарн йовад, өдриг өдр гил уга, сөөг сө гил уга йовад күрәд, миңһн хар һалзн актинь олад, зун залу көөһәд авад һарад йовад одв.
Андлм хаанахн медәд, соңсад, ардаснь Андлм хан зун залуһан дахулад актан көөлдв. Көөһәд, хараһинь авад ирв. Андлм хан: «Зогстн, буутн, олң-татуран тач авцхатн!» – гив. Тиигәд, хәләҗ йовхла, йир күрсн, зу күрсн цаһан буурл күклтә көгшн өвгн кер мөртә, ишкәһәр өрк кечксн йовдг. Андлма хан көкшәһәс сурҗана: «Та яһҗ йовхмт?» Өвгн келҗәнә: «Күүкдин дөгән му – гиҗ келдг, дөгәнәс дутсн күн түүнд дорхнь му гиһәд би дахад һарув».
Тиигәд, Андлм хан өвгиг сурҗ, сурҗ деерән өмсч йовсн шар торһн бүшмүдән тәәләд өмскәд, «хәртн» – гиһәд өөрнь кү өгәд, гертнь күрг гиһәд эн өвгиг хәрүлв.
Олңг-татуран тач авад, залус мордад һарад йовб. Йовад, йовсарн күцәд, адуһан булалдв, дәәлдв. Геср Богд соңсад, церг цуглулҗ авад, мордад, күрч ирәд дәәлдв. Хәрү орулад цокад, дәәлдәд, миңһн хар һалзн актинь өгл уга авад, отг-алвтурн йовулчкад, арднь үлдәд дәәлдв. Андлм хаанахн болш угадан күрәд хооран цухрв.
Геср Богдин церг дахн-дахн ардаснь ирәд, ик күч өгәд йовб. Андлм хаанахна ардаснь церг бас ирв. Дәәлдв. Күчнь күрч ядад, болш уга болад, хооран цухрв. Тиигәд дәәлдәд, Андлм хаана отг-алвтур шидрдәд одв. Геср Богд хаана церг хойр таласнь хавсрад, тууһад йовб. Тер цагла Геср Богд хан Шаралңг нойна герүр күрәд ирв.
Күрәд, орҗ ирхлә, тер нойна гергнь бәәдг, дегд үүсклңгтә сәәхн. Тер гергнә авт орад, Геср Богд цергән мартад, герән мартад, гергтә бәәһәд бәәв. Кесг цаг өңгрүләд бәәһәд бәәҗ.
Нег цагла Геср Богд һарад, мөрән үзҗ йовхла. Зесә Шикр гидг ахнь үксн сүмсинь Цаһан Теңгрт төрчксн Оһтрһуһин овхл цаһан үүлнәс хойр көкцәһән һарч ирәд, хәәкрҗ бәәдг: «Геср Богд, ю һарһаҗасн энвч, герән мартвчи? Дә көөҗ йовад, туула көөнә гидг үлгүр юн билә, чи тиигҗәнәч, шулун болдгар йов, эс гихлә чама бәрәд авчкн гиҗәнә».
Геср Богд хәрү эргәд герүр орхла, үлднь шу тусад, өсрәд, зеврҗ одсн бәәдг. Шүүрәд авчкад, Геср Богд келҗәнә: «Кезәнә нег Зесә Шикр ахм минь әмндм орҗ һарла, дәкәд ода мини әмнд күрхиг нанд үзүлҗәнә» – гиһәд келәд одак гергнүр үлдән авад орад ирв. «Чамас әмдәр хаһцхин ормд, алчкад йовнав» – гиҗ келәд, чавчад, хойр шу цокад окв.
Йисн сарта, арвдгч сарин нүр үзчксн көвүн экин кевләс һарад, киисән эркәдән һурв ораҗ авад, Геср Богдта ноолдв. Кесг цагтан ноолдв. Диилгдәд бәәв. Геср Богд һал-һулмтин көвәд көвүг авч ирәд, гедргән цокад дарв. Көвүн келҗәнә: «Арвн сар гесндән теегсн, ач иктә ээҗиннь алтн шар уургинь һурв оошлад көксн болхинь яһнав, киисән керчүлсн болхинь чамаг уңгичн уңг уга, дәңгичн дәңг уга кех биләв» – гиһәд, үкәд одв. Көвүг алад хайчкад, һарч ирәд, мөрән тохҗ авад, һарад гүүлгв.
Гүүлгәд, цергтән күрәд ирв. Цергән дахулад, дәәлдҗ йовсн кевәрн Андлм хаана отг-алвтур дәврәд орв. Андлм хан арвн хүвлһтә бәәҗ. Геср Богд агчм һазрт арвн хойр хүврдг бәәҗ. Андлм хан һучн тавн толһата һунн хар мус болчкад дәәлдв. Геср Богд дахн хүврҗ авад, ардаснь ирәд һучн дөрвн толһаһинь чавчад уңгаһад оркхла, нег толһань үлдәд, һарад зулв. Отг-алвтан хаяд, һарад зулад, далаһур, уснур киисәд орв. Андлм хан бүслүр давулад, уснд орад зогсчкад, далан усиг үләһәд, тас көргәчкв. Геср Богд мөрнәсн бууһад, мөсн деегүр гүүһәд күрч ирәд. Андлмин толһа тәрәд авн гихлә, үләһәд Геср Богдиг уга кечкәд бәәдг. Кесг болв. Кесг цагтан тиигәд ноолдад, толһаһинь тәәрч авхар, болш уга болад ядад бәәв.
«Эн юн болҗахм? Юн тус болн гиҗәхмб?» – гиһәд, өвртән йовсн үзлһин бичг авад хәләв. Үзлһин бичгт һарч зааҗана: үксн күүнә арс өвчҗ авад, көлән орачкад ор.
Тиигхлә хальтрх угач. Тиигәд, Геср Богд үксн кү өвчәд, арсарнь хойр көлән ораһад авчкад, үлдән суһлҗ авад, гүүһәд күрәд ирв. Андлм өмнәснь келҗәнә: «Эндүрәд оркв, чамаг үләһәд бәәл уга, чамаг кезәнә өрвкүлхм бәәҗүв». – Тиигәд толһаһинь тәәрәд авад, уснд чивәчкәд, мөрән авад мордад, цергүрн күрәд ирв.
Цергән дахулад, дәәһән дарчкад, кергтәһән авад, керг угаһин үлдәһәд, хәрәд йовад одв.
Гертән ирәд, цаг цаглад, отг-алвтан цуглулад, ик гидг байр-бах кеһәд, нәәрән кеһәд бәәв.
Тер цагла Андлм хаана хатн, хойр төгәтә тергнд көк хәәнг* зүүһәд һарад йовб. «Хама үксн болв чигн, адгтан ясичн олҗ амнав» – гиһәд, нарн һарх үзг темцәд йовад йовб. Кесг цагтан йовад, Манц гидг һол деер ирәд, ик һаң болад, усн, цасн уга болад, өлсәд, ундасад, көк хәәнгнь ундасад цәәһәд, күзүһән мөлтләд, хайчкад кевтв. Көк хәәнг көләрн һазр тееһәд, өврәрн малтад ус һарһв. Тер Андлм хаана хатна зүүҗ йовсн көк хәәнг малтҗ һарһсн һанз булг гидг булг болдг тер.
Тиигәд, Геср Богдинкн ик нәәрән кеһәд, бал-бурман идәд, ууһад бәәһәд бәәв.

(Арвн долатадан моңһл дегтрәс умшсинь эцкәсн соңслав)
Келмрч Манҗин Санҗ

Хальмг туульс. II боть. Элст: Хальмг дегтр hарhач, 1968. х. 203-205.


