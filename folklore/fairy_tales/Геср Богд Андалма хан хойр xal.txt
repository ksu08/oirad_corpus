Геср Богд Андалма хан хойр

Геср Богд хан Андалма хаанла бәәр булалдсн цаг бәәҗ.
Нег цагин эркд хальмгин Геср Богд отг-алвтан ахлад суусн бәәҗ. Бәәснә хөөннь – отг-алвтиннь сән залус нааргүлҗ авад, зун залуд зака-зарчм өгв. «Андлм хаана миңһн хар һалзн актинь көөҗ авч иртн» – гиҗ. Тигәд зун залу һарад йобб.
Йовсарн йовад, өдриг өдр гил уга, сөөг сө гил уга йовад күрәд, миңһн хар һалзн актинь олад, зун залу көөһәд авад һарад йовад одв.
Андлм хаанакн медәд, соңсад, ардаснь Андлм хан зун залуһан дахулад актан көөлдв. Көөһәд, хараһинь авад ирв. Андлм хан: «Зогстн, буутн, олң-татуран тач авцхатн!» – гив. Тигәд, хәләҗ йовхла, йир күрсн, зу күрсн цаһан буурл күклтә көгшн өвгн кер мөртә, ишкәһәр өк кечксн йовдг. Андлма хан көкшәһәс сурҗана: «Та яһҗ йовхмт?» Өвгн келҗәнә: «Күүкдин дөгән му – гиҗ келдг, дөгәнәс дутсн күн түүнд дорхнь му гиһәд би дахад һарува».
Тигәд, Андлм хан өвгиг сурҗ, сурҗ деерән өмчовсн шар торһн бишмүдән тааляд өмсхәһәд, «хәртн» – гиһәд өөрнь кү өгәд, гертнь күргә гиһәд эн өвгиг хәрүлв.
Олңг-татуран тач авад, залус мордад һарад йобб. Йовад, йовсарн күцәд, адуһан булалдв, дәәлдв. Геср Богд соңсад, церг цуглулҗ авад, мордад, күрч ирәд дәәлдв. Хәрү орвулад цокад, дәәлдәд, миңһн хар һалзн актинь өглуга авад, отг-алвтурн йовулчкад, арднь үлдәд дәәлдв. Андлм хаанакн большугадан күрәд хооран цухрв.
Геср Богдин церг дахн-дахн ардаснь ирәд, ик күч өгәд йобб. Андлм хаанакна ардаснь церг бас ирв. Дәәлдв. Күчнь күрчәдәд, болшуга болад, хооран цухрв. Тиигәд дәәлдәд, Андлм хаана отг-алвтур шидрдәд одв. Геср Богд хаана церг хойр таласнь хавсрад, тууһад йобб. Тер цагла Геср Богд хан Шаралңг нойна герүр күрәд ирв.
Күрәд, орҗ ирхлә, тер нойна гергнь бәәдг, дегд үүсклңгтә сәәхн. Тер гергнә апт орад, Геср Богд цергән мартад, герән мартад, гергтә бәәһәдәв. Кесг цаг өңгрүләд бәәһәдәҗ.
Нег цагла Геср Богд һарад, мөрән үзҗ йовхла. Зесә Шикр гидг ахнь үксн сүмснь Цаһан Тенгрт төрчксн Октрһуһин овхл цаһан үүлнәс хойр көкцәһән һарч ирәд, хәәкрҗ бәәдг: «Геср Богд, ю һарһаҗасн энвч, герән мартучи? Дә көөҗ йовад, туула көөнә гидг үлгүр юн билә, чи тиигҗәнәч, шулун болдгар йов, эс гихлә чама бәрәд авчкн гиҗәнә».
Геср Богд хәрү орвад герүр орхла, үлднь шу тусад, өсрәд, зеврҗ одсн бәәдг. Шүүрәд авчкад, Геср Богд келҗәнә: «Кезәнә нег Зесә Шикр ахм минь әмндм орч һарла, дәкәд ода мини әмнд күрхиг нанд үзүлҗәнә» – гиһәд келәд одак гергнүр үлдән авад орад ирв. «Чамас әмдәр хакцхин орнд, альчкад йовнав» – гиҗ келәд, чапчад, хойра шу цокад окв.
Йисн сарта, арвдгч сарин нүр үзчксн көвүн экин гевләс һарад, киисән эркәдән һорв ораҗ авад, Геср Богдта ноолдв. Кесг цагтан ноолдв. Диилгдәд бәәв. Геср Богд һал-һулмтин көвәд көвүг апч ирәд, гедргән цокад дарв. Көвүн келҗәнә: «Арвн сар гесндән теегсн, ач иктә ээҗиннь алтн шар уургинь һорв оошлад көксн болхинь яһнав, киисән керчүлсн болхинь чамаг уңгичн уңг уга, дәңгичн дәңг уга кех виләв» – гиһәд, үкәд одв. Көвүг алад хайчкад, һарч ирәд, мөрән тохҗ авад, һарад гүүлгәв.
Гүүлһәһәд, цергтән күрәд ирв. Цергән дахулад, дәәлдҗ йовсн кевәрн Андлм хаана отг-алвтур дәврәд орв. Андлм хан арвн хөвлһәтә бәәҗ. Геср Богд акчм һазрт арвн хойр хөвлдг бәәҗ. Андлм хан һучн тавн толһата һунн хар мус болчкад дәәлдв. Геср Богд дахн хөвлҗ авад, ардаснь ирәд һучн дөрвн толһаһинь чапчад унһаһад оккла, нег толһань үлдәд, һарад зулв. Отг-алвтан хаяд, һарад зулад, далаһур, уснур киисәд орв. Андлм хан бүслүр давулад, уснд орад зогсчкад, далан усиг үләһәд, тас көргәчкв. Геср Богд мөрнәсн бууһад, мөсн деегүр гүүһәд күрч ирәд. Андлмин толһа тәрәд авн гихлә, үләһәд Геср Богдиг уга кечкәд бәәдг. Кесг болв. Кесг цагтан тиигәд ноолдад, толһаһинь тәәрч авхар, большуга болад ядадәв.
«Эн юн болҗахм? Юн тус болн гиҗәхмб?» – гиһәд, өвртән йовсн үзлһин бичг авад хәләв. Үзлһин бичгт һарч зааҗана: үксн күүнә арс өпчҗ авад, көлән орачкад ор.
Тииклә хальтрх угач. Тиигәд, Геср Богд үксн кү өпчәд, арсарнь хойр көлән ораһад апчкад, үлдән суһлҗ авад, гүүһәд күрәд ирв. Андлм өмнәснь келҗәнә: «Эндүрәд окушүв, чамаг үләһәд бәәл уга, чамаг кезәнә өрпкүлхм бәәҗүв». – Тиигәд толһаһинь тәәрәд авад, уснд чивәчкәд, мөрән авад мордад, цергүрн күрәд ирв.
Цергән дахулад, дәәһән дарчкад, кергтәһән авад, кергугаһин үлдәһәд, хәрәд йовадодв.
Гертән ирәд, цаг цаглад, отг-алвтан цуглулад, ик гидг байр-бах кеһәд, нәәрән кеһәд бәәв.
Тер цагла Андлм хаана хатн, хойр төгәтә тергнд көк хәәнг* зүүһәд һарад йобб. «Хама үксн болучигн, адгтан ясичн олҗ амнав» – гиһәд, нарн һарх үзг темцәд йовад йобб. Кесг цагтан йовад, Манц гидг һол деер ирәд, ик һаң болад, усн, цасн уга болад, өлсәд, ундасад, көк хәәнгнь ундасад цәәһәд, күзүһән мөлтләд, хайчкад кептв. Көк хәәнг көләрн һазр тееһәд, өврәрн малтад ус һарһав. Тер Андлм хаана хатна зүүҗ йовсн көк хәәнг малтҗ һарһасн һанз булг гидг булг болдг тер.
Тиигәд, Геср Богдинкн ик нәәрән кеһәд, бал-бурман идәд, ууһад бәәһәдәв.

(Арвн долатадан моңһл дегтрәс умшсинь эцкәсн соңслав)
Келмрч Манҗин Санҗ

Хальмг туульс. II боть. Элст: Хальмг дегтр hарhач, 1968. х. 203-205.


