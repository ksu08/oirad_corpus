Ах-дү хойр хулһн

Кезәнә бәәҗ. Ах дү хойр хулһн бәәҗ. Эдү-тедү җирһҗ бәәһәд, үвлин сар урһна. Ах дү хойр өврлдәд, теврлдәд хонна. Өрүнднь серәд босад һархла, хулһнин хумсца цасн орад бәәҗ. Хәрү дүнь ирәд ахдан кеслнә [келнә]: ах нойн баав, һаза хулһнин хумсца цасн орад бәәҗ, та амрж унтит, би цасан күрздсв. Цас күрздҗәһәд нег шаһан кир тос олҗ авад, тер тосан авад гертән орж ирнә. Ах нойн баав, би эн ик тос олҗ авч ирв. Би цасан күрздчкәд ирсв, нүр һаран уһай, бурхндан мөргий, тигәд, хоюрн идий, гиж келәд, һарад цасан күрздәд бәәнә. Цасан күрздчкәд, орҗ ирнә. Нүр һаран уһаһад, бурхндан мөргнә. Не, ах нойн баав, тосан авит, ода хоюрн идий, – гинә.
– Я, дү мини, би идчкләв, – гив. Көдлмш кедгнь би кеһәд, олдгинь би олад, иддгинь та идәд, би яахмб? Танла би зарһцнав. Не, йовий, зарһан оч кегүлий. Хоюрн һарад йовна. Теднлә көдәһин көк чон гүүҗ йовад харһад бәәв. Ах дү хулһн хама оч йовнат? Хоюрн зарһан кегүлх кү хәәҗ йовнавдн. Тер юмб? Хулһнин хумсца цасн орхлаг, ахан хәәрләд, би дүнь цасан күрздләв. Шаһан кир тос олҗ авув. Ахдан авч ирәд, ах нойн баав, та унтад серит, би цасан күрздчкәд ирсв, – гиҗ келләв. Цасан күрздчкәд ирвв. Нүр, һаран уһаһад, евәлән йовулад, бурхндан мөргүв. Не, ах нойн баав, одак тосан нааран авит, идий хоюрн. – гивв. Би идчкләв, – гив. Олдгинь би олад, зөөдгинь би зөөһәд, иддгинь та идәд, би юуһан идхмб? – гигәд, зарһ кегүлий, – гиҗ йовнавдн.
Цеб гитл чон ахинь авад үмкчкв, дарунь дүүһинь авад үмкчкв. Хоолинь мерәд бәәнә. Хахад һарһад оркна. Хулһн гүүһәд цасн дор орад одна. Тигхлә, арһан барад көдәһин көк чон келнә: «Сартһр сәәхн хамран һарһхар, бүлткр сәәхн нүдән һархнчн, – гинә. Бүлткр сәәхн нүдән һарһхларн, сертхр сәәхн чикән һарһхнчн. Сертхр сәәхн чикән һарһхар, дердһр сәәхн далан һарһхнчн, хоптхр сәәхн хоман һарһхнчн. Хаптхр сәәхн хоман һарһхар, шавдһр сәәхн сүүлән һарһхнчн. Сүүлән һарһад, цеб гитл, чон идәд оркв. Дәкәд хулһн мерәд, чон хахад һарһад оркҗ. Цасн дор гүүһәд орад оч.
Хәрү үрвәд хамран һарһҗаһад, көдәһин көк чон, ахим идҗ орксн, чамаг хамринчн нүкәр орад, һолинчн цуснас һурв цадтлан эс уудм болхнь, насм ахр болтха, – гив. Эн чон әәһәд һарад гүүнә. Тоһрун харһна. Көдәһин көк чон көвклзәд, хамран гүүҗ йовнач? – гив. Яһлав, хулһн ахим идвч гиһәд, һолинчн цуснас һурв цадтлан уунав, гиҗ андһар тәвв, тиигәд гүүҗ йовнав, – гив.
Не, тоһрун буйн болтха, хәләҗ сурҗ йович. Тоһрун кирик-кирик гиһәд, нисәд йовад одна. Хулһнд күрәд ирнә. Хулһн күйәһән күйәж бәәнә. Хулһн, хулһн, ю кеҗәнәч? – гив. Көдәһин көк чон ахим идчкв Би терүг цаһан нүүричн эрг хәәһәд, хум цаһан мөргничн хольвчн хәәһәд, олад авхинь һолиннь хар цуснас һурв цадтлан уус гиҗәнәв, – гинә. Тоһрун кирик-күрүк, кирик-күрүк нисәд йовад одна. Чонд күрч ирәд келнә: я – я, тоһрун яһвч, үзвч? – гинә. Элсн цаһан нүүричн эрк хәәһәд, хум цаһан мөричн хольвн хәәһәд, чамаг һолинчн хар цуснас һурв цадтлан уухув, – гиҗ андһар тәвҗ йовна. Я – яһлав, тоһрун мини, буйн болтха, теңгрин аһарт һарһагич, – гив. Тоһрун дал деерән суулһчкад, теңгрин аһарт һарһчкна. Не тоһрун, буйн болтха соңсҗ йович хәләҗ йович. Не, гигәд кири-кири гиһәд, күрү-күрү гиһәд, оһтрһуд нисәд йовад одна. Саак хулһндан күрч ирнә. Хулһн, хулһн ю кеҗәнәч? – гинә.
Эн һазрин көрсинь шулҗ авад, тагт тәвҗәнәв. Көдәһин көк чон теңгрин аһарт һарч оч, – гинә. Терүг эн тагт тәвәд күрәд, һолиннь хар цуснас хамриннь нүкәрнь орад цадтлан уунав. Не тоһрун хәрү нисәд һарна. Көдәһин көк чон: я, хәәмнь, тоһрун мини, ю соңсвч, ю келҗәнә? гив. Көдәһин көк чон тамд һарч тус уга кевтә. Тер юмб? Һазрин көрсәр теңгрт күрм тагт тәвҗәнә. Чамаг эндәс күрч өшәһән авн гиҗәнә. Я, яһлав, би тиигхлә кииснәв,– гинә. Чон киисәд балв тусад, үкәд одна. Хулһн гүүҗ ирәд, хамриннь нүкәр орад, нег цадтлан цус авад, дәкәд гүүһәд орад, хойр цадтлан цус авад, һурвдад орад, һурв цадтлан цус авад, өшәһән авад бәәҗ. Тиигәд амрад җирһәд бәәҗ.

Хальмг үнн, № 196, 04.10.1969

Ах дү хойр хулһн

Кезәнә бәәзҗ. Ах дү хойр хулһн бәәҗ. Эдү-тедү җирһҗ бәәтлнь, үвлин сар урһна, ах дү хойр өврлдәд-теврлдәд хонна. Өрүнднь серәд, босад һархла, хулһнын хумсца цасн орад бәәҗ. Хәрү дүнь ирәд, ахдан келнә:
– Ах нойн баав, һаза хулһнын хумсца цасн орад бәәҗ, та амрч унтыт, би цасан күрздсв.
Цас күрздҗәһәд, нег шаһан кирә тос олҗ авад, тер тосан авад, гертән орҗ ирнә:
– Ах нойн баав, би эн ик тос олҗ авч ирүв. Би цасан күрздчкәд ирсүв, нүр-һаран уһай, тегәд хоюрн идий, – гиҗ келәд, һарад цасан күрздәд бәәнә. Цасан күрздчкәд, орҗ ирнә. Нүр-һаран уһаһад: – Не, ах нойн баав, тосан авит, ода хоюрн идий, – гинә. 
– Я, дү мини, би идчкләв, – гив.
– Көдлмш кедгнь би кеһәд, олдгинь би олад, иддгинь та идәд, би яахмби? Танла би зарһцнав.
– Не, йовий, зарһан оч келгүлий.
Хоюрн һарад йовна. Теднлә көдәһин көк чон гүүҗ йовад харһад бәәв:
– Ах дү хойр хулһн, хамаран оч йовнат?
– Хоюрн зарһан келгүлх кү хәәҗ йовнавидн.
– Тер юмби?
– Хулһнын хумсца цасн орхлаг, ахан хәәрләд, би, дүнь, цасан күрздләв. Шаһан кирә тос олҗ авув. Ахдан авч ирәд, ах нойн баав, та унтад серит, би цасан күрздчкәд ирсүв гиҗ келләв. Цасан күрздчкәд ирүв. Нүр-һаран уһаһад: «Не, ах нойн баав, одак тосан нааран авит, идий хоюрн гивүв. Би идчкләв гив. Олдгинь би олад, зөөдгинь би зөөһәд, иддгинь та идәд, би юуһан идхмби? – гиһәд, зарһ келгүлий гиҗ йовнавидн».
Цеб гитл, чон ахинь авад үмкчкв, дарунь дүүһинь авад үмкчкв. Хоолынь мерәд бәәнә. Хахад һарһад оркна. Хулһн гүүһәд цасн дор орад одна. Тиигхлә, арһан барад көдәһин көк чон келнә:
– Сартхр сәәхн хамран һарһхар, бүлтхр сәәхн нүдән һарһхнчн, – гинә. – Бүлтхр сәәхн нүдән һарһхар, сертхр сәәхн чикән һарһхнчн. Сертхр сәәхн чикән һарһхар, дердһр сәәхн далан һарһхнчн. Дердһр сәәхн далан һарһхар, хаптхр сәәхн хоман һарһхнчн. Хаптхр сәәхн хоман һарһхар, шавдһр сәәхн сүүлән һарһхнчн... – Сүүлән һарһад цеб гитл, чон идәд оркв. Дәкәд хулһн мерәд, чон хахад һарһад оркҗ. Цасн дор гүүһәд орад оч.
Хәрү үрвәд хамран һарһҗаһад, көдәһин көк чонд:
– Ахим идҗ орксн, чамаг, хамринчн нүкәр орад, һолынчн цуснас һурв цадтлан эс уудм болхнь, насм ахр болтха, – гив. Эн чон әәһәд һарад гүүнә. Тоһрун харһна:
– Көдәһин көк чон, көвклзәд, хамаран гүүҗ йовнач? – гив.
– Яһлав, хулһн ахим идвч гиһәд, һолынчн цуснас һурв цадтлан уунав гиҗ, андһар тәвв, тегәд гүүҗ йовнав. Не, тоһрун, буйн болтха, хәләҗ сурҗ йович. – Тоһрун «кирик-күрүк» гиһәд, нисәд йовад одна. Хулһнд күрәд ирнә. Хулһн көйәһән көйәҗ бәәнә.
– Хулһн, хулһн, ю кеҗәнәч? – гив.
– Көдәһин көк чон ахим идчкв. Би терүт цаһан нуурин эргнд хәәһәд, хум цаһан мөргничн хольвчн хәәһәд, олад авхинь һолыннь хар цуснас һурв цадтлан уус гиҗәнәв, – гинә.
Тоһрун «кирик-күрүк», «кирик-күрүк» нисәд йовад одна. Чонд күрч ирнә.
– Я-я, тоһруг яһвч, үзвч? – гинә.
– Элсн цаһан нуурин эргнд хәәһәд, хум цаһан мөргничн хольвчн хәәһәд, чамаг, һолынчн хар цуснас һурв цадтлан уухув, гиҗ андһар тәвҗ йовна.
– Я, яһлав, тоһрун мини, буйн болтха, теңгрин аһарт һарһаһич, – гив. 
Тоһрун дал деерән суулһчкад, теңгрин аһарт һарһчкна.
– Не, тоһрун, буйн болтха, соңсч йович, хәләҗ йович.
– Не, – гиһәд «кири-кири» гиһәд, «күрү-күрү» гиһәд, оһтрһуд нисәд йовад одна. Саак хулһндан күрч ирнә:
– Хулһн, хулһн, ю кеҗәнәч? – гинә.
– Эн һазрин көрсинь шулҗ авад, тагт тәвҗәнәв. Көдәһин көк чон теңгрин аһарт һарч оч гинә. Терүг эн тагт тәвәд күрәд, һолыннь хар цуснас хамриннь нүкәрнь орад цадтлан уунав.
Тоһрун хәрү нисәд һарна. Көдәһин көк чонд ирнә.
– Я, хәәмнь, тоһрун мини, ю соңсвч, ю келҗәнә? – гив.
– Көдәһин көк чон, чамд теңгр өөд һарч тус уга кевтә.
– Тер юмби?
– Һазрин көрсәр теңгрт күрм тагт кеҗәнә. Чамас өшәһән авн гиҗәнә.
– Я, яһлав, би тиигхлә кииснәв, – гинә. Чон киисәд балв тусад, үкәд одв. Хулһн гүүҗ ирәд, хамриннь нүкәр орад, нег цадтлан цус авад, дәкәд гүүһәд орад, хойр цадтлан цус авад, һурвдад орад, һурв цадтлан цус авад, өшәһән авад бәәҗ. Тиигәд амрад-җирһәд бәәҗ.

Хальмг туульс. Элст: Герл, 2009. х. 413-415.

