Харцан Мергн Харадан Мергн хойр

Харцан Мергн аң-шову харвдг, терүгәрн гесән теҗәдг күн бәәҗ. Эмг эктә, эврә бийнь гергтә, һурвулхн бәәдг. Ода нег элгн-садн уга, болв нег уульх-унҗх юмн удлго үзгдх гиҗ, иим сәәхн седкл үүскдг цаг бәәҗ. Гериннь күн саата, тегәд ода тәвсн хөв ю заяна – көвү заяну, күүк заяну. Көвүн болхла, эцкән дурасн мергн аңһуч болх гиһәд, иигәд эцкнь бас нег цагин селгәнд дотран байсч йовдг. Тегәд мергн күн – мергн, аң-шовун, ямаранчн аңгиг теегт һарад харһсн цагт хаҗ алддго. Генткн иигәд-тиигәд йовтл, тер аңгин арвн тавн толһата атхр Хар Мус одак Харцан Мергниг дархар йовдг болна. «Эн Харцан Мергн гидг мергн аң-шову харвн гиҗ, әмтә юм үлдән гиҗ бәәхш. Энүг дарҗ эс авхла, аң-шовунд, һазр деегүр нисдг хумстн-җивртнд хорлт болад бәәнә эн. Энүг би дарҗ авнав», – гиһәд тиим күчр уха ухалад, арвн тавн толһата атхр Хар Мус һарад йовдг болҗана. Хәәһәд йовад йовҗ, удан хәәсмби, ахр цагт хәәсмби, аль кесгтән хәәсмби, сурад, соңсад йовҗ, олад күрәд ирнә.
Генткн нег дорд үзгәс – кезәнә хальмг күн тер салькн үләдг дорд үзгиг хар нохан амн гиҗ келдг бәәҗ. Тегәд тер хар нохан амн үзгәс генткн салькн үләнә, сер-сер гисн салькн һарад ирнә, бүр-бүр гисн хур орад ирнә, генткн хортн ишкрәд, эргн тәәлрәд торлдад йовна. Эн юмби гихлә, хальмг күүнә зәңг ода әвртә гидг хурдн юмн, урдаснь зәңг күрәд ирдг.
– Я-а, теңгр-һазр, Харцан Мергниг хәәсн арвн тавн толһата атхр Хар Мус аашна, – гиҗ болад әмтн зулдгнь зулад, бултдгнь бултад – иигәд әвртә гидг юмн болҗ йовна.
– Нә, ода яһдмн болхмби? – гиһәд ээҗәсн ирәд сурна. – Ээҗ, ээҗ, ода би яахмби? – гинә.
– Нә, энчн, дән ширг хойрас зулсн күн менд һардмн. Йовх кергтә! Түүнлә ода бәәр бәрлдҗ теснәв гиҗ бичә сан, – гинә.
Харцан Мергн хойр мөртә бәәсмн, негнь хуср дурин хурдн Күрң аҗрһ гидг нерәдлһтә, наадкнь Өргн Зеерд гидг нертә.
–	Нә, хәәмнь, ода әмндм саак әәмшг үзгдҗ йовна. Арвн тавн толһата атхр Хар Мус намаг идхәр аашна, би түүнәс зулад, ода һархар седҗәнәв. Чи ямаран удан гүүҗ чадхвч? – гиһәд Өргн Зеердәсн ирәд сурхлаг, тер келнә:
– Кемр хошан ачад гүүлгхләчн, холд гүүҗ чадшгов. Унад гүүлгхләчн, чамаг көштл гүүхв, – гинә.
– Нә, сән.
Хуср дурин хурдн Күрң аҗрһасн ирәд сурна:
– Нә, арвн хойр толһата атхр Хар Мус әмим авхар аашна. Би тегәд терүнәс зулхар бәәнәв. Чи ямаран удан гүүҗ чадхвч? – гинә.
– Уулар гүүлгхләчн, дала удан гүүҗ чадшгов. Хошан ачад, көтләд гүүлгхләчн, чамаг көгшртл гүүхв.
Хойр мөрндән ханад, хальмг күн келдг юмн «күүнә әмн мөрн хойр холвата» гиһәд. Мөрн уга болхла, хальмг – хальмг биш. Эҗго эмнг цаһан көдәд одак теекр-теекр гиҗ тер хамаран одхмби? Тегәд чигн мөрн уга – дун уга, мөрн уга – тууль уга, мөрнә әмн улм холвата гиҗ тиим утхта үлгүр болҗана.
Тегәд гертән ирәд келнә:
–	Ээҗ минь, хойр мөрм гүүҗ чадхмн. Тегәд хот-хоолан авад, хошан хуср дурин хурдн Күрң аҗрһдан ачад, саадган авад, мергн күн саадг угаһар бәәхм биш. – Ээҗләрн мендләд, эврәннь авсн авальдан герәсән келәд:
– Көвүн һарсн цагт Харадан Мергн гиҗ нер өг, күүкн һархла – чини дурн, – гичкәд һарад гүүлгнә.
– Я-а, яахвч, альдаран одхвч?
– Эн ард Бергатин Бор тонх уул бәәдмн, – гинә.
– Бәәдмн.
– Тер уулыг эргәд гүүлгәд бәәнәв.
Ода көгшртлән гүүлгәд бәәхмн болҗана, эн атхр Хар Муусас нань оддг һазр уга. Тиигәд йовад одна.
Тиигҗ бәәтл шора шуурһн шуурад, сер-сер салькта, бүр-бүр хурта арвн тавн толһата атхр Хар Мус аңһадад орад күрәд ирнә.
– Харцан Мергн альд бәәнә?
– Я-а, хәәмнь, Харцан Мергнчн кезәнәһә аң-шову харвад йовҗ одла. Ода альд йовхинь нам медҗәхшвидн. Эврән нам күлән гиҗ болҗанавидн, мадна харан чилн гиҗәнәл, хәәмнь. – Тиигәд экнь арһ уга, уульн-дуулн келҗл бәәнә.
– Нанас зулад йовҗ оддгинь медҗ бәәнәв. Би терүг яһв чигн күцлго бәәхн угав, – гиһәд Хар Мус һарад гүүлгәд йовад одна.
Арднь ода гергн ээҗ хойрнь герәсинь соңссн уульн-дуулад сууна, яһв чигн ода зовдгнь зовдг болвчн, уульдгнь уульдг болвчн, әмд күн әмнәннь арһ хәәдг, ода бәәсн цөөкн малан хәләһәд, иигәд-тиигәд бәәтл, цагнь болхла, гергнь цаһан төр болад, көвүн һарна.
–	Нә, эцкиннь келсн үг, Харцан Мергнә көвүн Харадан Мергн гиҗ нер өгхм, – гиһәд ээҗнь ач көвүндән Харадан Мергн гиһәд нер өгәд, хоюрн ода седклнь аадргдад, һарсн бичкн көвүнәннь арһинь хәәһәд бәәһәд бәәнә.
Җил болна, хойр җил болна. Көвүн өсәд-босад, гүүһәд нааддг болад, хотна көвүдлә шаһа наадад, гүүҗ йовад, эн күрәд ирнә.
– Ай, ээҗ, ээҗ, эн көвүд цуһар аавдан келнәв гинә, аавм бәәнә гинә, мини аав яһсн болхмби? – гинә.
– Аавчн бәәнә.
– Хама бәәнә?
– Эн ээҗчн – һарһсн экчн, би чини аавчмб.
Бичкнә бичкн. Көвүн ода эмг экиннь келсн үг иткх угав тер.
«А-а, би бас аав, ээҗтәв», – гиҗ санад, көвүн бәәһәд бәәнә.
Цааранднь ода әмтнлә шаһа наадхла, зүткән һарх, шаһа деерәс авн цүүгән һарх, беткән һарх, кеерүл чигн болх, ноолдан чигн болдг, көвүн бийнь ода арһта эцкин үрн ашуһан күүнд өгдго, әмтнлә цүүгхләнь – цүүгәд, марһхлань – марһад, шаһан халцха деер шаһалцҗ, күүнд шүүгддго көвүн болад ирв, арв күрәд генткн нег зүткән болҗаһад, хотна көвүдлә үгцҗәһәд:
– Би хәрәд аавдан келнәв, – гинә.
– Юн аав бәәх билү чамд, альдас аав олҗ авлач? Чамд аав угалм, – гиҗәнә.
– Яһад аав уга болҗахм. Ээҗ эн, аав эн.
– Күүкд күн аав болдви? Хәләхнчн мана аавиг. Мана аавнр цуг залуслм.
Җилвнь күрәд, арв күрч йовх көвүн толһаднь «төрд» гиһәд одна. «Болх чигн үг, би тиигәд яһад эмгн күүг аав гиһәд бәәсн болхмби?» – гиһәд гүүҗ ирәд:
– Нанд шаһа керго, буру керго, мини аав яһла, кел?
– Яа, аавчн би биләхн.
– Уга, чи бишч, намаг мекләд бәәҗч. Һәргтә көвүг мекләд бәәҗч. Әмтнә эцк, аав – сахлта амта залус, чи көгшн эмгн яһад аав болх биләч. – О-о, теңгр-һазр, яһлав. – Аавим альдаран одсинь эс келҗ өгхләтн, би әмд бәәшгов, – гиһәд эн көвүн аздлна.
Нег хонг аздлад, хойр хонг аздлад, нам ода арһ уга болад, тер кевтән көвүн келҗәнә:
–	Аавм альдаран одсинь эс келҗ өгхләтн, би хамаран одсинь, хама һазрт йовхинь нег цагин аңхнд олҗ авхв.
Гүүһәд әрлҗ одн гиһәд бәәхлә: «Нег мөсн ухата, иим юмн болад өсч бәәдгчн. Ода келҗ өглтә», – гиһәд эмг эк һарһсн эк хойр хоорндан зөвчлҗәһәд келнә:
– Не, аавчн Харцан Мергн гидг күн билә, әвртә зөргтә, әвртә мергн. Тегәд аң-шову харвад, олн аң алад бәәнә гиһәд, аңгин арвн тавн толһата атхр үстә Хар Мус аавичнь харахар ирсн цагт хойр мөр авад, хуср дурин хурдн Күрң аҗрһдан хошан ачад көтләд, Өргн Зеердән унад, Бергатин Бор тонх уул эргәд, зулад бәәхәр йовҗ одла. Тер Мус ардаснь ирәд, маниг эс келҗ өгв чигн хәәһәд һарад гүүҗ одв. Түүнәс нааран арв һар җил болҗ йовна, – гихлә:
– Нә, зер-зев бәәхлә, өгтн.
– Я-а, ода зер-зев гиҗ тер эцкинчн баранд хуралһта хуучн саадг бәәхмн, нань юмн уга маднд.
Тиигхлә көвүн гүүҗ ирәд, бараг хольвлҗ хаяд, барана уутас хуучн саадг, әвртә гидг җид, сулгта саадг авад һарад гүүнә. Гүүһәд йовна, гүүһәд йовна, гүүһә-гүүһә йовҗ, Бергатин Бор тонх уулын харан үзгднә. Иигәд өөрдәд гүүһәд ирнә. Сер-сер салькн көдлҗ йовна, бүр-бүр хур орҗ йовна, хәләхлә, нег әвртә гидг юмн аман аңһасн, альхан сарвасн гүүһәд аашна.
–	Эн юмби? Одак арвн тавн толһата атхр Хар Мус гидг эннь менв, бишив? – гиҗ сана өглго, шуд сарвлзад, амарнь гүүһәд орад йовҗ одна. Гесн дотрнь орад сууһад, иигәд өлгәд саатулгдҗах күүкд кевтә гесн дотрнь саатулгдад йовад йовна.
«Ай, иигәд йова йовҗ күн бүтәд үкҗ одхм биз», – гиһәд саадгиннь үзүринь суһлҗ авад, гесинь удрад оркна. Удрад оркхла, геснь удрад хайчксн Мус удан гүүҗ чадхмн биш, күлд унна. Унсн Муусин геснәс көвүн әрән гиҗ һарад күрәд ирнә.
–	Нә, Муусин цагнь болҗ, хортыг дарчкув.
Генткн хәләхлә, Зеерд мөр унсн, бийнь усн-цасн болад көлрсн, көтлгү мөрнд хошан ачсн, арсн-ясн болсн, эләд-эцәд бәәсн, халун салькнд чирәнь шатсн, деернь өмссн бүшмүднь арднь сүл кевтә делсәд – иим күн довтлад аашна.
–Ай, мана ах, түрд гиҗәтн, кенә кен гидг күмт? – гихлә.
– Я-а, яһлав, ардм әәмшгтә хортн көөҗ йовна, – гинә.
– Хм, әәмшгтә хортн гиснтн эн болхгов. 
Ишклн, мөрән татад зогсана:
– Ой, энүг чи яһад алвч?
– Иигәд алув, яһад алх биләв. Алх зөвтә хортыг алснд гем уга болхий? – гинә. – Нә, та кен гидг күмт?
– Ай, бийчнь нам кен гидг күүһән мартчкув, арв һар җилд довтлад йовҗ. Эн Мус күцәд оркчв гиһәд, әәһәд довтлад йовхас биш, нам сансн санан уга билә, – гинә.
– Та, тегәд Харцан Мергн гидг күн болхвт?
– Э-э, э-э, Харцан Мергн гидг күмб!
– Би тиигхлә, Харцан Мергнә көвүн Харадан Мергн гидг күмб, – гиһәд, эцк көвүн хойр таньлдад, ухаһан һарһлдад, ууляд сууҗ-сууҗ, тер Муусиг цәкүр-цәкүр утлад, цандг болһнд хаяд, үй болһниг утлад, үзг болһнд тарачкад, хоюрн хойр мөрән унҗ авчкад, һарад гүүлгнә.
Гүүлгәд, герәрн орад күрәд ирхлә, эмг экнь усн-цасн уульсн, эврәннь экнь көвүһән тосад гүүсн, эн хойр әмд-менд, иигәд хоюрн хоорндан харһад, дөрвүлн харһад, иигәд урдк кевәрн тууль төгсәд, амсн-умсн җирһәд, әвртә сәәхн җирһәд бәәсмн. Эцкнь көвүндән байсад, көвүнь эцкән дураһад, хоюрн әвртә бәәнә.

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. c. 179-183.

