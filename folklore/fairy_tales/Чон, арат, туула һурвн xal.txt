Чон, арат, туула һурвн

Кезәнәһә нег аратын гесн йир икәр өлсәд бәәҗ. Тегәд «яахв?» гиһәд санҗаһад, аңһучлхар һарад хатрна. Җим хаалһар хатрад йовҗ, нег хотар орад ирнә. Генткн үкҗ одсн тарһн темә үзв. Тер темәнә хойр бөкинь таслҗ авад, цааранднь һарад хатрна.
Зөвәр хатрад орксн цагтнь, арднь арзасн сөөлңкә дуута юмн «ар-ар-ат» гиһәд хәәкрәд йовна. Ардан эргәд хәләхлә, чон:
– Менд, арат, – гиҗ чон бөдүн дууһар келв.
– Менд, менд, – гиҗ инәмсклсн нәрхн дууһар арат хәрү өгнә.
– Чи яһҗ йовнач?
– Би аңһучлҗ йовнав.
– Нам нөкд, сән болвш. Хамдан йовий.
Хоюрн болад хатрад һарцхана. Зөвәр йовад орксн цагт, хойр аңһучин зүн өмн бийднь нег юмн шарлҗна заагт бултг-бултг гиһәд үзгдв. Тарһн мах идх болад, байрта уха туңһаҗ йовсн чон терүг үзҗәхш. Арат үзчкәд: «Т-у-у-л-а» гив. Туула чочад, цааран һарад зулхар седв.
–	Наархнчн ода, – гиҗ чон туулаг дуудв.
Әәчксн туула нүдән улм бүлтәлһәд, чикән улм сарсалһад, ар хойр көләрн теднә өмн ирәд чомпаһад суув.
– Туула, чи яһҗ йовнач? – гиҗ арат сурв.
– Йирдән, – гиҗ туула келв.
– Манла хамдан йовҗ аңһучлнч? – гиҗ чон туулаһас сурв.
– Аңһучлнав, аңһучлнав, – гиһәд туула зөвшәрв.
Һурвулн болад хатрлдв. Зөвәрт хатрлдад оркв. Асхн ора болхла, эдн нег өөдм деер ирәд сууцхав. Чиңнхнь: күн ду һарад, мөрд инцхәлдәд бәәнә. Аратыг:
– Невчк бәәҗәһәд, әмтнә дун тасрхла, орий, – гихлә, чон болҗ өгл уга, зөрәд дәврәд бәәнә. Әәмтхә туула яахан медлго, теднә үг чиңнәд сууна. Ә-чимән тасрхла, чон чидлтә әмтн мөлкәд йовҗ одв.
Арат тедүкн һарад, бөкән карҗңулад идәд бәәнә. Геснь өлссн туула сурна:
– Арат, арат, ю идҗ бәәнәт? Арат төр эс авсн бәәдлтәһәр:
– Тарһн махна өмн зәңг өгәд, нег нүдән идҗәнәв, – гив.
Туула үнн болһад, иткәд, тиигәрән һарч авад, нег нүдләһән ноолда бәәҗ, мөлтлҗ авад карҗңнулад идәд оркв. Арат мусг-мусг инәчкәд:
– Ай, нүднә махн йир әмтәхн, – гиҗ келв.
– Аюдан күчр, – гиҗ туула хәрү өгв.
Дәкәд невчк бәәҗәтл, саак арат бас нег бөкән карҗңулад идәд бәәнә.
– Арат, арат, ода юуһан идәд бәәнәт?
– Бас нег нүдән.
Туула иткәд, бас нег нүдән мөлтлҗ авад идчкнә. Тиигҗәтл чон сүүкнсн гүүҗ ирв.
– Юн болв? – гиҗ арат сурв.
– Күн уга, шамдцхай, – гив.
– Нә, орцхай, – гиһәд һурвулн адһлдв.
Нүдн уга туула бүдрн түгчәд, одак хойрин әәһәр арднь гүүһәд йовна. Генткн арат ардан эргчкәд:
– Чи, туула, кү хәләҗә, – гинә.
Чон аратар нөкд кеһәд, ээрә-ээрә бәәҗ нег мөриг авад унв. Мөрнәннь махнас зөвәр идчкәд, чон генткн:
– Ай, туула яһла? – гиҗ сурв.
– Туула кү хәләҗәнә. Би авад ирсүв, – гиһәд арат йовҗ одв. 
Тедниг иртл, икәр идҗ авхар чон бүкләр зальгад бәәнә. Дарунь туула арат хойр ирцхәв. Һурвулн болҗ авад идлдв. Туула һанцарн гилтә идҗәнә. Бөкәр цадсн арат амрсар юм хорахш. Чоныг махндан зуурлдад бәәтлнь, арат махнас таслҗ авад, сүүлдән, чикндән, хамртан булталһад чикв.
– Арат, мах юңгад эс иднәч? – гиҗ чон аратас сурна.
– Дегд давуһар идснд энд-тендәһәр булталдҗахиг үзҗ бәәхшвч, намла әдл иигҗ идҗ чадш угач, – гиҗ арат келв.
Чон үнн болад идәдл бәәнә. Энд-тендәһәр бултаҗ һархш. Идә-идә бәәтл, негхн көл махн үлдв.
– Минь энүг идхлә, намшң болхч, – гиҗ аратыг келхлә, чон дәкәд экләд идв.
Өр цәәһәд ирв. Чоныг өрәл көл идәд ирсн цагт, адучнр тедниг үзчкәд, мөрдиннь хурдар тоос пүргүләд аашна. Тав бәәсн арат:
– Өрлә боссн өөртә нүдтә адучнрт кен бәргдх билә, – гиһәд келчкәд, шүүрүлл уга одв.
Махар гестсн чон мел алхл уга бәргдв. 
Нүдн уга туула, нүкнд бүдрәд бәргдв.

biliq.ru
Хальмг туульс. Элст: Хальмг дегтр һарһач, 1979.
Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. с. 420-422.
Хальмг улсин туульс. Составитель Б.Б. Кикеева. Волгоград: ОАО «Альянс «Югполиграфиздат», ВПК «Офсет», 2012.

