Хойр хаана цүүгән

Нег хойр хан эцүк юмнас авн цүүгәд керлдв. Ирсн хань керлдәд хәрәд йовҗ одв.
Гертән ирәд ламан нарр гилгүлҗ авад сурв: «Би тер хаанд одад, күүндәд сууҗ, үг булалдад керлдүв. Тегәд маңһдуртнь керлдәд хәрҗ ирүв. Хәрҗ ирәд таниг наар гилгүлсм тер. Ода би таниг сурҗ бәәнәв: «Арһта болҗ, та нанд зад тәвҗ өгтн. Шуурһ шуурулад, киитрүләд өкхм». «Зөв», – гиҗәнә лам.
Удсн уга, хойр-һурвн хонгин заагт ик гидгәр киитрәд шуурһн шуурв. Эгц долан хонгтан шуурв. Тиигәд шуурад оркхла, одак зад тәвчксн хан керлдсн хаанаһур кү йовулҗана. «Ямаран бәәнә, мал-гернь яһҗана гиһәд медәд ир» – гиҗәнә.
Тер күнь күрч ирәд, әмтнә бәәдл хәләһәд: «Оһтрһуһин киитн, шуурһн яһҗна?» – гиҗ сурҗана. Сурхла хань келҗ бәәдг болна: «Оһтрһуһин киитн-шуурһн дегд күчр, малд хот уга, малын үкл түргн икл болҗана. Залу, хаандан келҗ хәр: тер хаана мал-гернь ик түрү бәәнә. Хоосн хар мөриг тохулҗ, хан деед богд дарунь цацл цацтха гиҗ. Оһтрһуһин шуурһн, киитн зогсад, салькн зүн өмнәсн һарад, хаврин амн талан һарад хавсрад эс үләдм болхла, хазарлдг юмн үлдшго» – гиҗ кел.
Тер хан соңгсчкад, икл гидгәр байрлад, тәвсн задиг зогсхаһад, зүн өмнәс салькн һарад, хаврин амн талан һарһад икәр сальклад үләв. Хаврин амн талан һарад сальклад үләһәд оркхла, цасн кевтән хәәләд һазр харлад, һазрин өр җөөлдәд, ноһан һарад, нарн өөдән һарад, начн хуцад, мал үкх биш, идәд ууһад йовад одв.

Хальмг туульс. II боть. Элст: Хальмг дегтр hарhач, 1968. с. 227.



