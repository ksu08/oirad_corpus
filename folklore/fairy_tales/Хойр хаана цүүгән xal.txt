Хойр хаана цүүгән

Нег хойр хан эцук йомнас авн цүүгәд керлдв. Ирсн хань керлдәд хәрәд йовҗ одв.
Гертән ирәд ламан наргүлҗ авад сурв: «Би тер хаанд одад, күүндәд сууҗ, үг булалдад керлдүв, Тегәд маңһдуртнь керлдәд хәрҗ ирүв. Хәрҗ ирәд таниг наргүлүсм тер. Ода би таниг сурҗ бәәнәв: «Арһта болҗ, та нанд зад тәвҗ өктн. Шуурһ шуурулад, киитрүләд өкхим». «Зөб», – гиҗәнә лам.
Удсн уга, хойр һорвн хонгин заагт ик гидгәр, киитрәд шуурһн шуурв. Экц долан хонгтан шуурв. Тиигәд шуурад оккла, одак зад тәвчксн хан керлдсн хаанаһур кү йовулҗана. «Ямаран бәәнә, мал-гернь яһҗана гиһәд медәд ир» – гиҗәнә.
Тер күнь күрч ирәд, әмтнә бәәдл хәләһәд «Оһтрһуһин киитн, шуурһн яһҗна?» – гиҗ сурҗана. Сурхла хань келҗ бәәдг: «Оһтрһуһин киитн-шуурһн дегд күчр, малд хот уга, малин үкл түргән икл болҗана. Залу, хаандан келҗ хәр: тер хаана мал-гернь ик түрү бәәнә, Хоосн хар мөриг тохулҗ, хан дегд богд дарунь цацл цацтха гиҗ. Оһтрһуһин шуурһн, киитн зоһсад, салькн зүн өмнәсн һарад, хаврин амн талан һарад хавсрад эс үләдм болхла, хазарлдг йумн үлдшго» – гиҗ кел.
Тер хан соңгсчкад, икл гидгәр байрлад, тәвсн задиг зоһсхаһад зүн өмнәс салькн һарад хаврин амн талан һарһаһад икәр сальклад үләв. Хаврин амн талан һарад сальклад үләһәд оркхла, цасн кептән хааляд һазр харлад, һазрин өр җөөлдәд, ноһан һарад, нарн өөдән һарад, начн хуцад, мал үкх биш, идәд ууһад йовад одв.

Хальмг туульс. II боть. Элст: Хальмг дегтр hарhач, 1968. с. 227.



