БААТР БУУДЯ МЕРГН

Бас нег у, аңхун цагт җир һарсн эктә Буудя Мергн гиҗ баатр бәәҗ. Экнь ирәд уга йирн йисн җил аальдҗ меддг, ирәд, өңгрсн йирн йисн җил тодлҗ меддг бәәҗ. Авсн гергтәһән, эктәһән һурвулн дөрвн зүсн, тавн зүсн малан өскәһәд нег цагин эркд җиргәд-дүргәд бәәсн бәәҗ.
Тиигәд кесг цаг өнгрәд бәәһәд бәәснә хөөн, Буудя Мергн гидг баатриг дөч күрәд ирcн наcнднь Эрлг номин хан авхулҗана.
Экнь аальдад медчкв. Нег өрүн экнь келҗ бәәнә: «А, хәәмнь, Буудя Мергн минь, чамаг авхар Эрлг номин хан тавн зун шулм йовулҗана». – «Ээҗ, энтн үннмби?» «Үнн», – гиҗәнә. Буудя Мергн келҗәнә: «Шулун болдгар хальмг гер бәртн шинәр, бүтүһәр, би адунур йовнав», – гиҗ келәд һарад, цаһан толһата боран авч ирәд, тохад, мордад, күүни шүрүсн арһмҗан авад, адундан ирәд, арһмҗан эвкҗ авад, адуһан эргәд хәләҗ йовад, нег тарһн бор дааһ хаяд бәрв. Бәрәд авч ирәд, алад, өвчәд, шин герт орулад, тулһ тәвәд, ик хәәс тәвәд, уc кеһәд дааһна махиг цуһараһинь чанчкв. Һалынь түлчкв. Һалын көвәд цаһан ширдг делгәд, маляһан дер доран авад, герин термин заагар нег эркән дун нүк һарһад, үүдән яг-таг кеһәд хаачкад, баатр кевтв.
Махн буслад болҗана. Шулмс һаза ирҗ йовна. Геринь төгәләд йовад бәәцхәв. Ордг үүдн уга гиһәд келжәһәд, нүк олҗ авб. Тер нүкәр цуһар орв. Орҗ ирчкәд күүндҗәнә: «Ой, махнь болҗадич, махинь идчкәд әминь авий», – гиҗәнә. Махинь авад һарһад идцхәв.
Буудя Мергн босад, маляһар кевтинь цокв. Халун шөләр цацад шатаһад яһла-хаһлахинь татулад, көөһәд һарһчкв.
Одак тавн зун шулм Эрлг номин хаандан ирҗ медүлжәнә: «Тертн ямаран юмн бәәсмб, маляһар цокад, деермдн халун шөләр цацад, шатаһад тәвчкв. Әминь бидн авчадсн угавидн». Тиигәд бәәв. Кесг цаг өңгрәд, кесг сө өңгрәд, Эрлг номин хан көгшн Лу наар гилһҗәнә. Көгшн Лунь ирв. Эрлг номин хан келҗәнә: «Буудя Мергн баатрин әминь авч иртн гиһәд, тавн зун шулм йовуллав. Тедн әминь эс авч чадҗ. Ода таниг сурҗанав: Буудя Мергнә әминь одҗ авч иртн гиҗ». Лунь «не», – гиһәд һарад йовб.
Кесг цаг өңгрәд, Буудя Мергнә экнь дәкәд келҗәнә: «Ода яһнач, хәәмнь, чамд Эрлг номин хан Лу йовулҗана, луһар цокулҗ алхар». – «Нә, ээҗ, бичә юмнд зовтн, би чадхув», – гиһәд һарад, цаһан толһата боран тохад, төмр күрз авад мордад һарад йовб. Кесг һазр гүүлһәд, Болзатын Бор уулдан күрәд ирв. Бууһад, мөрән тедүкнд чөдрләд хайчкад, Болзатын Бор уул деерән һарад, нүк малтад помпалһад оркчкад, эрвән бийнь Болзатын Бор уулас тедүкн һарад, нүк малтҗ авад, тер нүкндән орад кевтв.
Нарн орхас көк үүлн һарад, хур орх бәәдл һарад, Лу күрҗңгнәд, һал цәкләд ирв. Болзатын Бор уул деер ик көк үүлн ирәд, лу бууһад бәәв. Нег бууһад, хойр бууһад, һурв бууһад күрҗңнәд бәәҗ. Лу зүндн Эрднән алдчкад, һазрт бууһад, торм темән болад гүүһәд бәәв. Буудя Мергн маляһан авад босад гүүҗ ирәд, темәг хойр чикнәснь авад дарад, әмнь һартлнь маляһар цокв. Торм темән келҗәнә: «Әмим тәвич, дәкҗ чамаг көндәшгов. Шар моңһл яста әмтиг бас көндәшгов», – гиһәд еңгсәд, сурад бәәв. Буудя Мергн темәһән тәвәд, Зүндн Эрднинь хәәһәд олҗ өгәд тәвчкв. Лу күрҗңнәд йовад одв. Буудя Мергн мөрән авад хәрҗ ирв.
Кесг цаг болад бәәв. Одак көгшн Лу Эрлг номин хаанд ирв. «Терүнәнтн әминь авч чадсн угав» – «Нә, хәртн», – гиһәд хәрүлчкв. Түүнә хөөн, кесг цаг өңгрәд, һурвдгчднь көдәһин көк һалзн чонан йовулн гиҗәнә.
Буудя Мергнә экнь келҗәнә: «Ода яһнач, Эрлг номин хан әмичн авхар көдәһин көк һалзн чон йовулҗана. Буудя Мергн хан келҗәнә: «Ээҗ, бичә зовтн, би чадхув теднләтн». Асхн болад, Буудя Мергн цаһан толһата боран авч ирәд тохад, мордад йовад адундан ирв. Адундан ирәд, цаһан хамрта мөрән бәрҗ авад, эмәлән тохад, олң-татуринь татад авчкад, цаһан толһата боран цегләд, му бор дааһ кеһәд, адунур тәвчкв. Буудя Мергн мордад, адуһан тууһад, нег ик өвстә, ноһата тоха булң һазрт авч ирәд адуһан хаяд, хатрад һарад, нег хаац һазрт ирәд бууһад, мөрән бәрәд кевтв.
Көдәһин көк һалзн һурвн чон гүүһәд адунд ирв. Адунд ирәд, эргәд гүүһәд йовҗ йовад, одак бор дааһиг олад көөв. Күцәд, ардк көлин дота тәрмин махнас нег нудрман дүңгә мах таслҗ авад алдчкв.
Дааһн гүүһәд йовад одв. Одак һурвн чон адуһинь эргәд гүүһәд, «цаһан толһата боринь бәрәд идчкхмн», – гиһәд гүүҗ йовад, адуна ах-зах цаһан боргч гүүг һурвулн бәрҗ авад, шуучад идв. Идәд, цадад, хооран һарад һурвн чон кевтв. «Невчк амрчаһад, Буудя Мергниг хәәҗ әминь авхмн», – гиһәд, амрад кевтв.
Буудя Мергн босад, мөрнәннь олң-татуринь тач авад, мордад хурдлулад, хәәкрәд ирв. Һурвн чон босад һарад гүүв. Көөһәд күцәд, негинь цокад, арсинь шу цокад хамртнь торһаһад, хойрдгчинь цокад, арсинь шуучад хамртнь торһаһад, һурвдгчинь цокад, арсинь  хамртнь торһаһад, кесг эргәд һурвн чониг цокад тәвчкв. Һурвн чон гүүһәд, гүүсн кевтән гүүһәд, эрлг номин хаанд ирв: «Тертн ямаран күн бәәсмн, түүнә әм авх бәәтхә, маниг цокад һурвлаһимдн, арсимдн шуучад, хамртмдн торһаһад тәвб».
Эрлг номин хан келҗәнә: «Та һурвн күүнә әм авч ирх биш эврән бийсдтн үкн алдҗ кевтәмт, әрлҗ хәрцхәтн юм чадшгот!».
Кесг цаг өңгрәд, түшмлән йовулв. Эрлг номин хаана тушмлнь Буудя Мергнд ирв. Келҗәнә: «Әмичн авхар йовулсн тавн зун шулмимдн яһснчн терв. Халун шөләр цацад, маляһар цокад алн гиҗлмч?». Буудя Мергн келҗәнә «Би юңгад эс цокх биләв тедниг, бурута Буудя Мергн кевтә кевттл, тер буру уга минән чанчксн бор дааһна махим юңгад идв. Би тегәд цокув, халун шөләр цацув». «Көгшн Лууһимдн яһуч? – Бурута Буудя Мергн Болзатын бор уулын хәврһд кевтхлә, буру уга Болзатын бор уулим цокад, кесг әңг шуучад хайчкв. Тиигчкәд Зүндн Эрднән алдчкад, торм темән болад һазрт гүүһәд бәәв. Би чикнәснь авчкад цокув». «Не, сән, тер һурвн чониг яһсчн терв, яһад цоксмч тедниг?» «Бурута Буудя Мергн адуһин хәврһд кевттл, буру уга адунамм ах-зах сәәхн цаһан боргшиним юңгад бәрҗ идв тедн. Тегәд би уурлад цокув». «Сән гидг күчтә баатрч чамла би хөөннь ирҗ күүнднәв», – гиҗ келәд һарад йовҗ одв.
Буудя Мергн адундан ирәд, бор дааһиг бәрҗ авад цегләд, мөн кевтнь тохраһад, хәрҗ ирв. Тиигәд, эк көвүн хойр, авсн гергнтәһән сәәхн кевәр уха-седклән негдүләд бәәһәд бәәҗ.

Хальмг туульс. II боть. Элст: Хальмг дегтр hарhач, 1968. х. 30-33.
