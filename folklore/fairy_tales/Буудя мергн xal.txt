БААТР БУУДЯ МЕРГН

Бас нег у, аңхун цагт җир һарсн эктә Буудя Мергн гиҗ баатр бәәҗ. Экнь ирәд уга йирн йисн җил аальдҗ меддг, ирәд, өңгрсн йирн йисн җил тодлҗ меддг бәәҗ. Авсн гергтәһән, эктәһән һорволн дөрвн зүсн, тавн зүсн малан өскәһәд нег цагин эркд җиргәд-дүргәд бәәсн бәәҗ.
Тиигәд кесг цаг өнгрәд бәәһәд бәәснә хөөн, Буудя Мергн гидг баатриг дөч күрәд ирcн наcнднь Эрлг номин хан авхулҗана.
Экнь аальдад медчкв. Нег өрүн экнь келҗ бәәнә: «А, хәәмнь, Буудя Мергн минь, чамаг авхар Эрлг номин хан тавн зун шулм йовулҗана». – «Ээҗ, энтн үнмби?» «Үнн», – гиҗәнә. Буудя Мергн келҗәнә: «Шулун болдгар хальмг гер бәртн шинәр, бүтүһәр, би адунур йовнав», – гиҗ келәд һарад, цаһан толһата боран авч ирәд, тохад, мордад, күүни шерүсн арһмҗан авад, адундан ирәд, арһмҗан эпкҗ авад, адуһан эргәд хәләҗ йовад, нег тарһн бор дааһ хаяд бәрв. Бәрәд авч ирәд, алад, өпчәд, шин герт орулад, тулһ тәвәд, ик хәәс тәвәд, уc кед дааһна махиг цуһараһинь чанчкв. Һалинь түлчкв. Һалин көвәд цаһан ширдг делгәд, маляһан дер доран авад, герин термин заагар нег эркән дун нүк һарһаһад, үүдән яг-таг кеһәд хаачкад, баатр кептв.
Махн буслад болҗана. Шулмс һаза ирҗ йомна. Геринь төгәләд йовад бәәцхәв. Ордг үүдн уга гиһәд келжәһәд, нүк олҗ абб. Тер нүкәр цуһар орв. Орҗ ирчкәд куүндҗәнә: «Ой, махнь болҗадич, махинь идчкәд әминь авий», – гиҗәнә. Махинь авад һарһад идцхәв.
Буудя Мергн босад, маляһар кептинь цокв. Халун шөләр цацад шатаһад яһла-хаһлахинь татулад, көөһәд һарһачкв.
Одак тавн зун шулм Эрлг номин хаандан ирҗ медүлжәнә: «Тертн ямаран йомн бәәсм, маляһар цокад, деермдн халун шөләр цацад, шатаһад тәвчкв. Әминь бидн авчадснугадн». Тиигәд бәәв. Кесг цаг өңгрәд, кесг сөд өңгрәд, Эрлг номин хан көгшн Лу наргүлҗәнә. Көгшн Лунь ирв. Эрлг номин хан келҗәнә: «Буудя Мергн баатрин әминь апч иртн гиһәд, тавн зун шулм йовуллав. Тедн әминь эс авчадҗ. Ода таниг сурҗанав: Буудя Мергнә әминь оч авчиртн гиҗ». Лунь «не», – гиһәд һарад йобб.
Кесг цаг өңгрәд, Буудя Мергнә экнь дәкәд келҗәнә: «Ода яһнач, хәәмнь, чамд Эрлг номин хан Лу йовулҗана луһар цокулҗ алхар». – «Нә, ээҗ, бичә йомнд зовтн, би чадхув», – гиһәд һарад, цаһан толһата боран тохад, төмр күрз авад мордад һарад йобб. Кесг һазр гүүлһәһәд, Болзатын Бор уулдан күрәд ирв. Бууһад, мөрән тедү чөдрләд хайчкад, Болзатын Бор уул дерән һарад, нүк малтад помпалһад окчкад, эрвән бийнь Болзатын Бор уулас тедү һарад, нук малтҗ авад, тер нүкндән орад кептв.
Нарн орхас көк үүлн һарад, хур орх бәәдл һарад, Лу күрҗңгнәд, һал цәкләд ирв. Болзатын Бор уул дер ик көк үүлн ирәд, лу бууһадәв. Нег бууһад, хойр бууһад, һорв бууһад күрҗңнәд бәәҗ. Лу зүндн Эрднән алдчкад, һазрт бууһад, төрм темән болад гүүһәдәв. Буудя Мергн маляһан авад босад гүүҗ ирәд, темәг хойр чикнәснь авад дарад, әмнь һартлнь маляһар цокв. Торм темән келҗәнә: «Әмим тәвич, дәкҗ чама көндәшугов. Шар моңһл яста әмтиг бас көндәшүгов», – гиһәд эңксәд, сурад бәәв. Буудя Мергн темәһән тәвәд, Зүндн Эрднинь хәәһәд олҗ өгәд тәпчкв. Лу күрҗңнәд йовад одв. Буудя Мергн мөрән авад хәрҗ ирв.
Кесг цаг болад бәәв. Одак көгшн Лу Эрлг номин хаанд ирв. «Түнәнтн әминь авчадсн угав» – «Нә, хәртн», – гиһәд хәрүлчкв. Түүнә хөөнь, кесг цаг өңгрәд, һорвдгчднь көдәһин көк һалзн чонан йовулн гиҗәнә.
Буудя Мергнә экнь келҗәнә: «Ода яһнач, Эрлг номин хан әмичн авхар көдәһин көк һалзн чон йовулҗана. Буудя Мергн хан келҗәнә: «Ээҗ, бичә зовтн, би чадхув теднләтн». Асхн болад, Буудя Мергн цаһан толһата боран апч ирәд тохад, мордад йовад адундан ирв. Адундан ирәд, цаһан хамрта мөрән бәрҗ авад, эмәлән тохад, олн-татуринь татад авчкад, цаһан толһата боран цегләд, му бор дааһ кеһәд, адунур тәвчкв. Буудя Мергн мордад, адуһан тууһад, нег ик өвстә, ноһата тоха булң һазрт авч ирәд адуһан хаяд, хатрад һарад, нег хаца һазр ирәд бууһад, мөрән бәрәд кептв.
Көдәһин көк һалзн һорвн чон гүүһәд адунд ирв. Адунд ирәд, эргәд гүүһәд йовҗ йовад, одак бор дааһиг олад көөв. Күцәд, ардк көлин дота тәрмин махнас нег нудрман дүң мах таслҗ авад алдчкв.
Дааһн гүүһәд йовад одв. Одак һорвн чон адуһинь эргәд гүүһәд, «цаһан толһата боринь бәрәд идчкм», – гиһәд гүүҗ йовад, адуна ах-зах цаһан боргч гүүг һорволн бәрҗ авад, шуучад идв. Идәд, цадад, хооран һарад һорвн чон кептв. «Невчк амрчавад, Буудя Мергниг хәәҗ әминь авхм», – гиһәд, амрад кептв.
Буудя Мергн босад, мөрнәннь олң-татуринь тач авад, мордад хурдлулад, хәәкрәд ирв. Һорвн чон босад һарад гүүв. Көөһәд күцәд, негинь цокад, арсинь шу цокад хамртнь торһаһад, хойрдгчинь цокад, арсинь шуучад хамртнь торһаһад, һорвдгчинь цокад, арсинь хойра шу цокад, хамртнь торһаһад, кесг эргәд һорвн чониг цокад тәпчкв. Һорвн чон гүүһәд, гүүсн кевтән гүүһәд, эрлг номин хаанд ирв «Тертн ямаран күн бәәсмн, түүнә әм авх бәәтхә, маниг цокад һорвулаһимдн, арсимдн шуучад, хамртмдн торһаһад тәбб».
Эрлг номин хан келҗәнә: «Та һорвн күүнә эм авч ирх биш эврән бийсүдтн үкн алдҗ кевтәмт, әрлҗ хәрцхәтн йом чадшгот!».
Кесг цаг өңгрәд, түшмлән йовулв. Эрлг номин хаана тушмлнь Буудя Мергнд ирв. Келҗәнә: «Әмичн авхар йовулсн тавн зун шулмимдн яһснчн терв. Халун шөләр цацад, маляһар цокад алн гиҗлмч?». Буудя Мергн келҗәнә «Би юңгач эс цокхув тедниг, бурута Буудя Мергн кептә кепттл, тер буру уга минән чанчксн бор дааһна махим юңгад идв. Би тегәд цокув, халун шөләр цацув». «Көгшн Лууһимдн яһуч? – Бурута Буудя Мергн Болзатын бор уулын хәврһд кептхлә, буру уга Болзатын бор уулим цокад, кесг әңг шуучад хайчкв. Тиигчкәд Зүндн Эрднән алдчкад, төрм темән болад һазрт гүүһәд бәәв. Би чикнәснь апчкад цокув». «Не, сән, тер һорвн чониг яһсчн терв, яһад цоксмч тедниг?» «Бурута Буудя Мергн адуһин хәврһд кепттл, буру уга адунамм ах-зах сәәхн цаһан боргшним юңгад бәрҗ идв тедн. Тегәд би уурлад цокув». «Сән гидг күчтә баатрч чамла би хөөннь ирҗ күүнднәв», – гиҗ келәд һарад йовҗ одв.
Буудя Мергн адундан ирәд, бор дааһиг бәрҗ авад цегләд, минт кевтнь тохраһад, хәрҗ ирв. Тиигәд, эк көвүн хойр, авсн гергнтәһә сәәхн кевәр уха-седклән негдүләд бәәһәд бәәҗ.

Хальмг туульс. II боть. Элст: Хальмг дегтр hарhач, 1968. х. 30-33.
