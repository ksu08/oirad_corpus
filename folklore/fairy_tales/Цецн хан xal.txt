Цецн хан

Байн Цецн хан гиҗ вәәҗ һорвн көвүтә хаттаһан. Гериннь өмн һорвн уласн урһсн бәәҗ. Нег цагин эркд дөрвн зүсн, тавн зүсн малан өскәд, җирһәд-дүргәд бәәсн бәәҗ. Цаг цаглад, нас бийән эдләд, хан хатн хойр үкн гиҗәнә. Һорвн көвүһән наргүлҗәнә. Ирв. Эцкнь келҗәнә: «Бид хойр насмдн болв, үкн гиҗәнәвдн. Ман хойриг үкклә, минән эн мал, гер – цуһараһинь авч одад, хурлд бүрчктн. Та һорвн, эн герин өмн һорвн улас бәәнә, дундк уласна йозурта Зүндн Эрднь дарата бәәнә. Һорволн адләр ховаҗ автн. Юн санснтн цуһар бүтәдәх.
Тигәд цагнь болад, кезә хөөннь эмгн өвгн хойр өңгрҗ одв. Ээҗ, ааван хураһад, оршачкад бәәв. Кесг цаг өңгрәд, хойр ик ахнь дүүдән ирв. «Аав ю келлә, оч эн Зүндн Эрднән малтҗ һарһаҗ ховаҗ авий. Бичкн дүнь келҗәнә: «Нанд цол уга, һос уйҗанав, хөөннь малтад авхов. «Хойр ахнь һарад, хәрҗ одв. Бәәһәд, кесг цаг өңгрв. Хойр ахнь дәкәд ирв, дүүдән. «Йовий, тер Зүндн Эрднән малтҗ һарһҗ авч ховаҗ авий». Бичкн дүнь келҗәнә: «Нанд цол уга, модар йом кеҗәнәв. Хойр ах нойн баата, хойр одад, малтад һарһад, һорвна кечктн, нанд хөв һарһад». Ик ахнь келҗәнә: «Терчн тиигҗ болшуга, нүр-нүдәрн үзәд, һарарн бәрәд, һорволн одад, әдләр ховаһад авхм билә». Бичкн дүнь келҗәнә; «Нанд оддг цол уга». Хойр ахнь хәрҗ ирв. Бәәв.
Тигәд, хөөннь, бичкн дүнь адад, малтад, авч ирәд дүрчкв. Бәәв, кесг цаг өңгрв. Хойр ахнь дәкәд күрч ирв, дүүдән: «Йовий, оч Зүндн Эрднән малтҗ авий. – «Не» – гиһәд, һорволн һарч ирәд, уласна дор малтв. Юмн уга. Ик ахнь келҗәнә: «Аав манд худл келсн бәәсмби, зүндн Эрднь бәәнә гиҗ». Дундк дүнь келҗәнә: «Аав юңгад худл келх билә». Бичкн дүнь келҗәнә: «Ах нойн баавас, аав юңгад худл келх билә, эн уласна уңгд лапта бәәсн болх», – гиһәд келәд, ах-дү һорвн цүүглдв. «Зарһта болудн, эн ард вәәсн хааһар оч зарһан келһәд», – гиҗ келәд, һарад йобб. – Невчкн цасн орчксн цаг бәәҗ.
Йова йовтл, үрүдәд хөн йовад одсн мөр вәәҗ. Ик ахнь келҗәнә: «Хон үрүдәд йовад одсн, хөн болхларн, яман иктә хөн бәәҗ». Дундк дүнь келҗәнә: «Ах нойн баава, тана келсн үнн. Дахҗ йовсн толһа хөөчиннь толһань цаарта бәәҗ. Дахҗ йовсн нохань сүл уга кууц бәәҗ». Дүнь келҗәнә: «Ах нойн баавас, тан хойрин келсн үг чик. Хошлҗ йовсн бергнь хош хөңр темәһәр татсн бәәҗ. Темәнә барун нүднь сохр бәәҗ. Хөд тууҗ йовсн күн көлстә бәәҗ. Экин гевлд төрснь – көвүн бәәҗ».
Тиигәд келәд, һарад йовад, хаанад ирв. Хан герт, орулҗ авад ус – ундинь өгәд, учр-юуһинь сурв: «Хаана зергәс, бидн байн Цецн хаана көвәд болувидн. Невчкн цүүгәтә болад, танар зарһан келһхәр ирләвдн». Хан «Сән», – гиҗ келәд, әмт наргүләд, онц ик хальмг гер бәрәд, апч ирәд, хаана һорвн көвүг тер герт бәәлһәв. Тарһн ирг авхулад, алад, махинь чанад, болһаһад, һарһад өгәд гиич кев. Унднднь уух, гүүнә чигә апч ирәд, кед өгәд, махан идәд, чигәһән ууһад, цаг өңгрәд хонх, унтх болҗ һарв. Әмтн тарад һарв. Ах-дү һорвн үлдв хонхар. Хан һарад, хәрҗ ирв. Хәрҗ ирәд, әмт наргүлв. Әмтн ирв. Хан келҗәнә: «Байн Цецн хаана һорвн көвүн ирв, нанар зарһан келһәхәр. Эдн ик аальта улс болдг, оч чиңгнхмн, ю келдич эн һорвн. Нанд оч чиңгнҗ соңсҗ авч ирҗ келтн». Һорвн, дөрвн күн ирәд, һазань чиңгнв. Байн Цецн хаана һорвн көвүн күүндҗәнә. Ик ахнь келҗәнә: «Хөөнә махн гиһәд, манд мах өгәдәв. Идтн гиһәд, а тернь нохан махн». Дундк көвүнь келҗәнә: «Манд гүүнә чигән гиһәд өгв, тернь күүнә цусн». Бичкн дүнь келҗәнә: «Энтн мана зарһ кеҗ чадшго». Хан күүнә көвүн болхла кех билә эн. Эн хаана көвүн биш, харц күүнә көвүн». Тиигәд күүндәд хонв.
Одак чиңгнҗәсн һорвн дөрвн залу хаандан медүлв. Хань толһа хөөчән авхулв, чига кедг герг апч ирв, экән апч ирв. Толһа хөөчәс хан сурҗана: «Чи ю алҗ өгләч, ноха алҗ өгләч, эс гихлә, хөн билү терчн. Үнән кел, чамаг хәәчлә харһулнав». Толһа хөөч келҗ вәәнә: «Яа, яһлав дуусн цевр йомн, долан-зурһан наста ирг алҗ өгләв». «Худл келҗәнәч», – гиҗәнә хан. «Уга, мял үнн, ирг алҗ өгләв. Түнәс авн зурһан җил болв, өвл зудта, түрңха болад, хурһлҗасн хөд үкәд, нег өнчн үлдсн хурһиг нәәмн кичктә өлкчнд көкүлҗ өгләв. Тер хурһн харһсн болхий?» Чигән герг авч ирв: «Чигән гиһәд өгәдәҗич, терчн күүнә цусн бәәҗ». «Я, яһлав бас цеврәр кедүв, җил волҗана, гү сааҗ йовхлам сүүләрн хамрарм шавдад, цус һарһачкла, нег дусал цусн суулһта усндм тусла, хойр һорв пиргошлҗ авад асхлав, түнәс давҗ гем уга». Эн хойран һарһачкад экән наргүлҗ авч ирв. «Һарартн халун булмг хутхулнав, үнән келтн, ээҗ, би хан күүнә көвүмби, эс гихлә, харц күүнә көвүмби?» «Я, яһла, үрн-садн уга виләвдн, эцкчнь цергт мордхларн келлә, эн минән түшмләс үр абб, тиигәд хан күүнә көвүн бишч».
Хан тер һорвн көвүнд келҗәнә: «Би тана зарһ кечадшгов», тигәд бәәһәд тер һорвн көвүн талин хаанд одв. Йовад, күрч ирв. Хаанад орад, хаанд медүлв: «Бидн Байн Цецн хаана һорвн көвүмдн, невчкң цүүгәтә зарһта болад, танар зарһ келһәхәр ирүдн» «Не, сән, кеҗ болх» – гиҗ келәд, нег бүркәтә яршк авч ирв. Ик ахаснь сурҗана: «Юн бәәнә эн яршк дотр?». «Медгдхш, эн утулңг болсн юмб энтн?» Дундкаснь сурҗана. Тиклә тернь «энтн утулңг болчкад, әмтә болсн ямаран юмб?» Бичкн дүүһәснь сурҗана. Бичкн дүнь келҗәнә: «Ах нойн баавас, эн утулңг гиснчн үнн, әмтә гиснь үнн бәәҗ. Энтн утулңг болчкад, әмтә болхла – моһа гидг йомн болхов энтн». Тер хан дәкәд нег яршк авч ирв. «Юн бәәнә эн яршк дотр» – гиҗ сурҗан ик ахаснь. Ик ахнь хәләҗ, хәләҗкәд, келҗәнә: «Нанд медгдхш, моһлцг болсн ямаран юмб?».
Дүндкаснь сурхла «моһлцг болчкад, энтн әмтә волсн ямаран юмб? – гив. Бичкн дүүһәснь сурҗана: «Ах нойн баавас, энтн моһлцгнчн үнн, әмтәнчн үнн, энтн моһлцг болчкад, хатханчгта, зара эс болхий?» Хан соңсад, келҗ вәәнә: «Тана зарһ би кечадшгов, зарһан ламд оч келһәтн».
Һорвн көвүн дәкәд мордад йовад ламд ирв. Бууһад мөрдән уяд, ламан герт орҗ ирв. Лама мендләд, суулһаһад, сурҗ вәәнә һорвн көвүнәс: «Та, ах-дү һорвн, ямаран кергәр ирүт?» Һорвн көвүн келҗ вәәнә: «Бидн невчкн цүүгәтә болад, танар зарһан келһәхәр ирүдн». «Юн цүүгәмб? – гиҗ лам сурҗана. «Эк эцк хойрмдн үккиннь өмн ман һорвнд келлә, эн урһата һорвн уласна дундк уласнаннь уңгд зүндн Эрднь дүрәтә бәәнә, түргиг авч һорволн әдләр ховаҗ автн гилә. Одад малтхла, зүндн Эрднь уга, тегәд бидн цүүглдәд, күн авсн уга, ман һорвна негнд бәәнә. гиһәд, зарһан танар келһәхәр ирләвдн. Лама «сән» – гиһәд, зәрлг болад келҗәнә: «Та һорвн энүнәс һарад йовад, йисн җил хусрңг уусь күрңгч зүстә гү олҗ апч иртн». «Не, – гиһәд, ах-дү һорвн һарад йобб. Өдриг өдр гилуга, сөөг сө гилуга йовад күрәд ирв, ик адунд. Адун заагар йовҗ йовад, ик ахнь келҗәнә: «Эн гүн һорвн җил хусрңг йовх кевтә». Дундк дүнь келҗ вәәнә: «Энтн зурһан җил хусрңг йовҗ», бичкн дүнь келҗәнә: «Энтн йисн җил хусрңг уусь йовсн күрңгчнтн эн» – гиҗ келәд, һорволн цалм хаяд бәрҗ авад, ламд авад күрәд ирв. Лама сурҗ бәәнә ик ахаснь: «Чи, яһҗ медүч эн гүн хусрңгиг?» «Би һорвн җил хусрңг йовҗ гиҗ келүв, дундк дүмдн зурһан җил хусрңг йовҗ гиҗ келв, бичкн дүнь йисн җил хусрңг уусь йовсн гүүнтн эн гиҗ келв, тегәд бидн бәрҗ авудн». «Не, сән», – гиҗәнә лама. Эн гүүһән алтн, алад өпчәт, махинь чанҗ идцхәтн. Һорвн көвүн гүүһән алад өпчәд, махинь чанв. Лама сурҗана: «Хойр бөөринь өгтн нанд, невчкн өөктәг; ламд хойр бөөринь, өөк түүкәһәр авч ирв. Һорвн көвүг наартн гиһәд сурҗана. Ирв. Лам зәрлг болҗана. «Хулхач күн хулхачдан дурта болдг, чи көвүн үнән кел. Эрдниг чи авчич?» – гиҗәнә, юңгад гихлә, чи Эрднин күчәр хойр ахасн ухата болад цецрәд йоббуч. Һарһа нааран Зүндн Эрднән». Көвүн арһ уга болад, зүндн Эрднән даһмасн һарһад өгв. Лама авад, тер хойр бөөр, өөкн заагт цуһлад окв. «Не, көвүд, махан идцхәтн». Көвүд махан идв. Лама утх апч ирәд, тер хойр бөөрд, өөкнд зүндн Эрднь шиңрҗ одв. Лама һорвна кеһәд өкчкв. Лама келҗ бәәнә: «Зүндн Эрднән авцхатн, адляр ховачкув». Тегәд лама бичкнднь келҗ бәәнә: «Цецн күн цецрхтл, ухата күн уха автл эргү һорвн үмкнә гидг үлгүр һарһаҗич!» Тигәд һорвн көвүн Зүндн Эрднән авад, хәрҗ ирәд җиргәд-дүргәд бәәҗ.

Хальмг туульс. II боть. Элст: Хальмг дегтр hарhач, 1968. х. 149-153.
А.Ц. Бембеева записала у сказителя Санджи Манджикова

