Цецн хан

Байн Цецн хан гиҗ бәәҗ, һурвн көвүтә хаттаһан. Гериннь өмн һурвн уласн урһсн бәәҗ. Нег цагин эркд дөрвн зүсн, тавн зүсн малан өскәд, җирһәд-дүргәд бәәсн бәәҗ. Цаг цаглад, нас бийән эдләд, хан хатн хойр үкн гиҗәнә. Һурвн көвүһән наар гиҗ дуудулв. Ирв. Эцкнь келҗәнә: «Бидн хойр насмдн болв, үкн гиҗәнәвидн. Ман хойриг үкхлә, мана эн мал, гер – цуһараһинь авч одад, хурлд бәрчктн. Та һурвн, эн герин өмн һурвн уласн бәәнә, дундк уласна йозурт Зүндн Эрднь дарата бәәнә. Һурвулн әдләр хуваҗ автн. Юн санснтн цуһар бүтәд бәәх.
Тиигәд цагнь болад, кезә хөөннь эмгн өвгн хойр өңгрҗ одв. Ээҗ, ааван хураһад, оршачкад бәәв. Кесг цаг өңгрәд, хойр ик ахнь дүүдән ирв. «Аав ю келлә, одҗ эн Зүндн Эрднән малтҗ һарһҗ хуваҗ авий. Бичкн дүнь келҗәнә: «Нанд цол уга, һос уйҗанав, хөөннь малтад авхвидн. «Хойр ахнь һарад, хәрҗ одв. Бәәһәд, кесг цаг өңгрв. Хойр ахнь дәкәд ирв, дүүдән. «Йовий, тер Зүндн Эрднән малтҗ һарһҗ авч хуваҗ авий». Бичкн дүнь келҗәнә: «Нанд цол уга, модар юм кеҗәнәв. Хойр ах, хойурн одад, малтад һарһад, һурвна кечктн, нанд хүв һарһад». Ик ахнь келҗәнә: «Терчн тиигҗ болш уга, нүр-нүдәрн үзәд, һарарн бәрәд, һурвулн одад, әдләр хуваһад авхм билә». Бичкн дүнь келҗәнә; «Нанд оддг цол уга». Хойр ахнь хәрҗ ирв. Бәәв.
Тиигәд, хөөннь, бичкн дүнь одад, малтад, авч ирәд дүрчкв. Кесг цаг өңгрв. Хойр ахнь дәкн күрч ирв, дүүдән: «Йовий, одҗ Зүндн Эрднән малтҗ авий. – «Не» – гиһәд, һурвулн һарч ирәд, уласна дор малтв. Юмн уга. Ик ахнь келҗәнә: «Аав манд худл келсн бәәсмби, Зүндн Эрднь бәәнә гиҗ». Дундк дүнь келҗәнә: «Аав юңгад худл келх билә». Бичкн дүнь келҗәнә: «Ах нойн баавас, аав юңгад худл келх билә, эн уласна уңгд лавта бәәсн болх», – гиһәд келәд, ах-дү һурвн цүүглдв. «Зарһта болувидн, эн ард бәәсн хааһар одҗ зарһан келгья», – гиҗ келәд, һарад йовб. – Невчкн цасн орчксн цаг бәәҗ.
Йова йовтл, үрүдәд хөн йовад одсн мөр бәәҗ. Ик ахнь келҗәнә: «Хөн үрүдәд йовад одсн, хөн болхларн, яман иктә хөн бәәҗ». Дундк дүнь келҗәнә: «Ах нойн баав, тана келсн үнн. Дахҗ йовсн толһа хөөчиннь толһань цаарта бәәҗ. Дахҗ йовсн нохань сүл уга кууц бәәҗ». Дүнь келҗәнә: «Ах нойн баавс, тан хойрин келсн үг чик. Хошлҗ йовсн бергнь хош хөңр темәһәр татсн бәәҗ. Темәнә барун нүднь сохр бәәҗ. Хөд тууҗ йовсн күн көлстә бәәҗ. Экин кевлд төрсн – көвүн бәәҗ».
Тиигәд келәд, һарад йовад, хаанад ирв. Хан герт орулҗ авад ус – ундынь өгәд, учр-юуһинь сурв: «Хаана зергәс, бидн байн Цецн хаана көвәд болувидн. Невчкн цүүгәтә болад, танар зарһан келгүлхәр ирләвидн». Хан «Сән», – гиҗ келәд, әмт наар гиҗ дуудулад, онц ик хальмг гер бәрәд, авч ирәд, хаана һурвн көвүг тер герт бәәлһв. Тарһн ирг авхулад, алад, махинь чанад, болһад, һарһад өгәд гиич кев. Унд кеҗ уух, гүүнә чигә авч ирәд, кеҗ өгв. Махан идәд, чигәһән ууһад, цаг өңгрәд хонх, унтх болҗ һарв. Әмтн тарад һарв. Ах-дү һурвн хонхар үлдв. Хан һарад, хәрҗ ирв. Хәрҗ ирәд, әмт наар гиҗ дуудулв. Әмтн ирв. Хан келҗәнә: «Байн Цецн хаана һурвн көвүн нанар зарһан келһхәр ирв. Эдн ик аальта улс болдг, эн һурвн ю келдич одҗ чиңгнхмн. Нанд одҗ чиңгнҗ соңсҗ ирҗ келтн». Һурвн, дөрвн күн ирәд, һазань чиңгнв. Байн Цецн хаана һурвн көвүн күүндҗәнә. Ик ахнь келҗәнә: «Хөөнә мах идтн гиһәд, маднд мах өгв - тернь нохан махн». Дундк көвүнь келҗәнә: «Маднд гүүнә чигән гиһәд күүнә цус өгв». Тиигәд күүндәд хонв.
Одак чиңгнҗәсн һурвн-дөрвн залу хаандан медүлв. Хань толһач хөөчән авхулв, чигә кедг герг авхулв, экән авч ирв. Толһач хөөчәс хан сурҗана: «Чи ю алҗ өгләч, ноха алҗ өгләч, эс гиҗ, хөн билү терчн. Үнән кел, чамаг хәәчлә харһулнав». Толһач хөөч келҗ бәәнә: «Яа, яһлав дуусн цевр юмн, долан-зурһан наста ирг алҗ өгләв». «Худл келҗәнәч», – гиҗәнә хан. «Уга, мел үнн, ирг алҗ өгләв. Түнәс авн зурһан җил болв, үвл зудта, түрңха болад, хурһлҗасн хөд үкәд, нег өнчн үлдсн хурһиг нәәмн кичгтә өлкчнд көкүлҗ өгләв. Тер хурһн харһсн болхий?». Чигә кедг гергиг авч ирв: «Чигән гиһәд өгәд бәәҗич, терчн күүнә цусн бәәҗ». «Я, яһлав бас цеврәр кедүв, җил болҗана, гү сааҗ йовхлам сүүләрн хамрарм шавдад, цус һарһачкла, нег дусал цусн суулһта усндм тусла, хойр һурв утхҗ авад асхлав, түүнәс давҗ гем уга». Эн хойран һарһчкад экән наар гилгүлҗ авч ирв. «Һарартн халун булмг хутхулнав, үнән келтн, ээҗ, би хан күүнә көвүмб, эс гихлә, харц күүнә көвүмб?» «Я, яһлав, үрн-садн уга биләвидн, эцкчн цергт мордхларн келлә, эн мини түшмләс үр ав, тиигәд хан күүнә көвүн бишч».
Хан тер һурвн көвүнд келҗәнә: «Би тана зарһ кеҗ чадшгов». Тиигәд бәәһәд тер һурвн көвүн талын хаанд одв. Йовад, күрч ирв. Хаанад орад, хаанд медүлв: «Бидн Байн Цецн хаана һурвн көвүмдн, невчкң цүүгәтә зарһта болад, танар зарһ келгүлхәр ирүвидн». «Не, сән, кеҗ болх» – гиҗ келәд, нег бүркәтә яршк авч ирв. Ик ахаснь сурҗана: «Эн яршк дотр юн бәәнә?». «Медгдхш, утулңг болсн юмб энтн?» Дундкаснь сурҗана. Тиигхлә тернь: «Энтн утулңг болчкад, әмтә болсн ямаран юмб?» - гинә. Бичкн дүүһәснь сурҗана. Бичкн дүнь келҗәнә: «Ах нойн баавас, эн утулңг гиснтн үнн, әмтә гиснь үнн бәәҗ. Энтн утулңг болчкад, әмтә болхла – моһа гидг юмн болхов энтн». Тер хан дәкәд нег яршк авч ирв. "Эн яршк дотр юн бәәнә?» – гиҗ ик ахаснь сурҗана. Ик ахнь хәләҗ, хәләчкәд, келҗәнә: «Нанд медгдхш, моһлцг болсн ямаран юмб?».
Дүндкаснь сурхла «Моһлцг болчкад, энтн әмтә болсн ямаран юмб? – гив. Бичкн дүүһәснь сурҗана: «Ах нойн баавас, энтн моһлцг чигн үнн, әмтә чигн үнн, энтн моһлцг болчкад, хатханчгта, зара эс болхий?» Хан соңсад, келҗ бәәнә: «Тана зарһ би кеҗ чадшгов, зарһан ламд одҗ келһтн».
Һурвн көвүн йовад ламд ирв. Бууһад мөрдән уяд, ламин герт орҗ ирв. Лам мендләд, суулһаһад, һурвн көвүнәс сурҗ бәәнә: «Та, ах-дү һурвн, ямаран кергәр ирвт?» Һурвн көвүн келҗ бәәнә: «Бидн невчкн цүүгәтә болад, танар зарһан келһүлхәр ирүдн». «Юн цүүгәмб? – гиҗ лам сурҗана. «Эк эцк хойрмдн үкхиннь өмн ман һурвнд келлә, эн урһа һурвн уласна дундк уласнаннь уңгд Зүндн Эрднь дүрәтә бәәнә, терүг авч һурвулн әдләр хуваҗ автн гилә. Одад малтхла, Зүндн Эрднь уга, тегәд бидн цүүглдәд, күн авсн уга, ман һурвна негнд бәәнә. Тегәд зарһан танар келһүлхәр ирләвидн. Лам: «Сән» – гиһәд, зәрлг болад келҗәнә: «Та һурвн энүнәс һарад йовад, йисн җил хусрңг йовсн күрңг зүстә гү олҗ авч иртн». «Не", – гиһәд, ах-дү һурвн һарад йовв. Өдриг өдр гил уга, сөөг сө гил уга йовад ик адунд күрәд ирв. Адун заагар йовҗ йовад, ик ахнь келҗәнә: «Эн гүн һурвн җил хусрңг йовх кевтә». Дундк дүнь келҗ бәәнә: «Энтн зурһан җил хусрңг йовҗ». Бичкн дүнь келҗәнә: «Энтн йисн җил хусрңг йовсн күрңгтн эн» – гиҗ келәд, һурвулн цалм хаяд бәрҗ авад, ламд авад күрәд ирв. Лам ик ахаснь сурҗ бәәнә: «Чи, эн гүн хусрңгиг яһҗ медвч?» «Би һурвн җил хусрңг йовҗ гиҗ келүв, дундк дүүмдн зурһан җил хусрңг йовҗ гиҗ келв, бичкн дүнь йисн җил хусрңг йовсн гүүнтн эн гиҗ келв, тегәд бидн бәрҗ авувидн». «Не, сән», – гиҗәнә лам. Эн гүүһән алтн, алад өвчәд, махинь чанҗ идцхәтн. Һурвн көвүн гүүһән алад өвчәд, махинь чанв. Лам сурҗана: «Хойр бөөринь невчкн өөктәг нанд өгтн". Ламд хойр өөктәг хойр бөөринь, өөкинь түүкәһәр авч ирв. Һурвн көвүг наартн гиһәд сурҗана. Ирв. Лам зәрлг болҗана. «Хулхач күн хулхачдан дурта болдг, чи көвүн үнән кел. Эрдниг чи авчич?» – гиҗәнә. "Юңгад гихлә, чи Эрднин күчәр хойр ахасн ухата болад цецрәд йоввч. Һарһ нааран Зүндн Эрднән». Көвүн арһ уга болад, Зүндн Эрднән даһмасн һарһад өгв. Лам авад, тер хойр бөөр, өөкн заагт цуглад окв. «Не, көвүд, махан идцхәтн». Көвүд махан идв. Лам утх авч ирәд, тер хойр бөөрд, өөкнд Зүндн Эрднь шиңрҗ одв. Лам һурвна кеһәд өгчкв. Лам келҗ бәәнә: «Зүндн Эрднән авцхатн, әдляр хувачкув». Тегәд лам бичкнднь келҗ бәәнә: «Цецн күн цецрхтл, ухата күн уха автл эргү һурвн үмкнә гидг үлгүр һарһҗич!» Тиигәд һурвн көвүн Зүндн Эрднән авад, хәрҗ ирәд җиргәд-дүргәд бәәҗ.

Хальмг туульс. II боть. Элст: Хальмг дегтр hарhач, 1968. х. 149-153.
А.Ц. Бембеева записала у сказителя Санджи Манджикова

