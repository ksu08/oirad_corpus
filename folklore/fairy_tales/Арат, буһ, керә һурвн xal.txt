Арат, буһ, керә һурвн

Кезәнә бәәҗ. Арат, буһ, керә һурвн бәәҗ. Өрүн болһн эдн тус-тустан хот хәәхәр һардг болна. Ора хурҗ, хама, ямаран хот олҗ идсән келцхәдг билә. Нег дәкҗ арат хоосн ирв: өдрин тес йовсн бийнь идх хот олҗ чадсн уга. Өлн арат буһд үлү үзв: хама болв чигн ноһа олҗ идәд, буһ оньдиндән цадхлң ирнә. Арат буһиг алхар седәд келнә:
– Соңслчн, буһ. Тенд, барун үзг тал, сән ноһата һазр бәәнә. Тиигән одад, цадтлан шимтә ноһа идҗ чадҗанач.
Буһ терүг иткәд, маңһдуртнь оддг болна. Тенднь нигт хар һуйр урһҗаҗ. Энүнәс идҗ чадсн уга: хавхд торв. Асхнднь арат болн керә хәрҗ ирнә. Буһ ирҗәхш. Керә зовньҗ аратас сурна:
– Буһ хамаран одсн болхв?
Хамаран хәәҗ нисхинь арат зааҗ өгв. Хар һуйрин тәрәнд керә нисч ирәд үзнә: буһ хавхас сулдҗ ядад, зовад бәәнә. Керә буһд келнә:
– Би тәрәнә эзнүр нисч одад, өрк деернь суучкад хәәкрнәв: «Деес белд!». Эзн өвгн чамур гүүҗ ирх, чи үксн болад кевт: көндрл уга, кииһән авл уга кевт. Тиигхләчн, чамаг үкҗ оч гиһәд, хавхасчн сулдхчкад, бийнь теңгр хәләһәд, һанзан сорад суух. Тер хоорнднь чи бәәсн чидләрн һарад зул.
Керә өвгнә герүр нисч ирәд хәәкрв, эзн өвгн хавхур үкн гүүхәрн ирв. Сәәхн чигн гидг буһ көндрл уга үксәр кевтхнь үзгднә. Өвгн дегд байрлчкад, хавхиг тәәлв. Чирәннь көлс арччкад, тәмк татв. Эн хоорнднь буһ өсрҗ босад зулв. Өвгн терүг хәләһәд, уурлад, бийиннь салңган гемшәһәд, герүрн темцв.
Буһ болн керә кесгтән ирҗәхмн уга. Тиигәд арат буһин дотр идх санатаһар хавх бәәсн һазрур йовна. Энд бийнь хавхд бәргдв.
Иигәд му ухан цааҗлгдв, сән ухан диилв.

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. с. 435-436.

үлү – общ. излишек; избыток; лишний; излишний; с лишком; более; свыше; в сложн. пре=; сверх=; в знач. сказ. излишне; зря; нечего; не к чему
үлү үзх – завидовать, питать чувство зависти (букв. лишнее видеть, к кому-л.)

