Йовһн Мергн Баатр

Хальмгин у, өргн теегтәр өрүн-асхнд йовһар йовҗ аң, шову харвдг Йовһн Мергн гидг баатр бәәҗ. Аң - шовуһан харвн йовҗ, хальмгин харул болад, дәәлх дәәсинь дарад, орн-нутган төвкнүләд бәәдг баатр бәәҗ.
Мергн нер авхларн, саадгин сумндан мергн деерән, тер мет ухан-селвгәрн, тедү мет һавшун, хурц төләдән, Мергн нер авсн болдг.
Ишкәд йовснасн цааран, мөрн-күлг кедү арнзл мет болвчн, көл дөрәлҗ мордад уга деерән, теегин гөрәсн кедү хурдн болвчн алдрҗ эс һардг төләднь Йовһн Мергн гиҗ нер авсн бәәҗ.
Залу күн кедү мет чаңһ-чиирг болв гиҗ, һар бәрлдәд ирхлә, түүдг мет шивгдәд бәәдг төләднь баатр – гидг буульмҗ нер немҗ өгсн болдг.
Йовһн Мергн баатр гидг нерн делкәд туурч дәәсндән халта, Хальмгтан өргмҗтә нерн болҗ тарв.
Хармин Хату Хар гидг баатрла харһхар кесг седвчн, саамнь-эвнь болл уга бәәһәд бәәҗ. Нег дәкҗ Хармин Хату Хар баатр Хальмгин захар орад, деермчин йосар дәәлдҗ йовна гисн зәңг ирхлә, икәр уурлад, – ода харһх цаг ирв, хальмгин асхрсн цусна өшә авдг цаг өөрдв, – гиҗ санад, үлдән зүүһәд, саадган өлгчкәд, сән мөрн өдртән гүүх һазрт, арвн хурһ дарх зуур күрәд, үүд-түүд күртл бәәр болх һазрур орад ирнә. Дәәнә хойр нүр болад ноолдад орксн гүргү цагла күрнә.
Орҗ ирн, оһтр хар күлгтә Хармин Хату Хар баатр барун, зүн уга ут хар үлдәрн чавчад орсн һазран оңһалһад, һарсн һазран задһалад йовсинь үзнә. Хармин Хату Хариг тиигҗ йовсиг үзчкәд, ааһин дүңгә нүднь аврлт угаһар урвад, арвн әрүн цаһан хурһнь альхн талан үүмлдәд, далдһр өргн ээмнь дәәсндән күрхдән кецәһәд, тавн алд нурһнь тавтан күрхдән белдв. Даңгин белн саадгнь заядар һартнь бәргдәд одв.
«Сүлдр-сүмсн болсн әмтнә цус асхад керг уга, баатрин йосар онцлдад медий!» – гиҗ. Хадын хар чолун шу тусмар хәәкрәд орҗ ирсн Йовһн Мергниг Хармин Хату Хар баатр үзчкәд, сүрнь даргдад, омгнь шантрад, дахулҗ ирсн цергән толһач уга хаяд, залу нерән һутаҗ йовхан тас мартад, оһтр бор күлгән буру-зөв уга зоваһад малядад, Хармдан менд күрхнь болх гих бәәдлтәһәр һарад зулв.
Йовһн Мергн баатр ардаснь хөр алхад, Хармин Хату Хар баатриг мөрнәннь дел деернь орклулҗ дарад, амн-нурһинь тас цокад, әмн бийинь күлгтәһинь хамднь деегүрн хәрү шивәд, цергтән хайҗ өгв.
Хармин Хату Хар баатриг дарсна хөөн Йовһн Мергн баатр омг седкл икәр зүүҗ:
 – Нанла әдл баатр күн бәәдг болхв, бәәр бәрлдх цаг учрхмн болхв, – гиһәд йовдг бәәҗ.

- пропущено в издании 2009, вместо этого:

Олн баатриг дарсна хөөн Йовһн Мергн баатр омг седкл икәр зүүҗ, нанла әдл баатр күн бәәдг болхв, бәәр-бәрлдх цаг учрхмн болхв гиһәд йовдг бәәҗ.
Нег дәкҗ, саак кевтән аң-шову аңнад йовҗ йовтл, кеер икл гидг уулын дүңгә тохад сөөчксн көк бор мөрн үзгднә. Эрвң цаһан көдәд тиим мөр үзчкәд, Йовһн Мергн икәр алң болҗ хәләнә.
Тер мөриг ууц бийәснь хәләхлә, толһа бийнь үзгдхш, толһа бийәснь хәләхлә, ууц бийнь үзгдхш. «Иим мөрнә эзнь ямаран күн болхв?» – гиҗ санад, өөрдәд ирхлә, тер мөрнә омрун дор нег икл гидг күн тохалдад, барун һарарн шанаһан түшәд кевтнә. Тер кү үзчкәд, чочад уга бийнь – чочад, сүрдәд уга бийнь – сүрдәд, әәһәд уга бийнь – әәһәд, зулҗ гүүһәд уга бийнь – зулад гүүхлә, тер күн өндәһәд, барун һарарн һазр түшчәһәд, зүн һарарн хамад авад ирнә.
Хамад авч ирчкәд: «Кел, кенә кен гидг күмбч?» – гиҗ Йовһн Мергнәс сурна.
Йовһн Мергнәс кенинь, нер-усинь медчкәд, тер күн иигҗ келнә: «Мергән үзүл. Мергән эс үзүлҗ чадхла, менд-амр һархн угач», – гинә. 
Йовһн Мергн мергән үзүлҗ чадхв гисн үгән өгхлә, тер күн иим даалһвр өгнә: «Теегин гөрәсиг шав угаһар хаһад авч ир». – эти 2 абзаца сокращены в 1 переданы без кавычек
Йовһн Мергн удл уга нег гөрәсиг ардаһарнь хаҗ орулад, амарнь һарһад, терүгән тер күүнд авч ирҗ үзүлнә.
– Ода саадгин мергән үзүлвч. Эклц сән. Ода ухани мергән эн мет үзүл, эн гөрәсән ноосинь хуухлл уга болһҗ ас, – гинә.
Йовһн Мергн тер күүнә үгинь соңсчкад, ик гидг һал түләд, түүнәннь цогтнь һурвн хонгт гөрәсән шорлад авчкад, ээһәд болһад авна.
Гөрәсән болһад авчкад, тер күүндән бәрүләд өгнә. 
Тер күн Йовһн Мергнә һарас авад, шинҗлн йовҗ зооглна: гөрәсн сәәхн болдг болвчн, ууцин негл нурһнд түүкә улан судцн харһна.
– Хөрн дөрвн нурһни хөөт бийднь урһсн, хоңһрцг ясни өмн бийднь тогтсн, яр-хар гидг ясн. Эн ясиг кезә болвчн бө хамхлн, нег үлү нуһлсн цагтан «нуһлхв» гиҗ зөвшәл авч нуһлтн. Тер цагт эн улан судцна му йор хәрх зөвтә, – гиҗ келчкәд, – не, Йовһн Мергн, би чамас ямаран баатр болхув? Чи нанас давув гиҗ санҗ бәәхлә, ата-марһа кей?
– Күн болҗ үүдснәсн нааран күүнәс хотс гиҗ сүрдәд уга биләв, болв түрүләд тана мөрн өврмҗ болҗ хәләгдлә, тана бийитн үзчкәд, әәнә гидг седклиг медҗ авув, – гиҗ Йовһн Мергн хәрү өгч келнә.
– Әәхәс әәсн – сән. Зуг соңс, батлҗ ав, үрн-садндан келҗ йов, Хармин Хату Хар баатриг дарснаннь хөөн омг седкл икәр санад, нанла әдл баатр күмнд уга гиһәд, икрхәд йовдг биләч. Тиим ухан бәәҗ чамд аштнь амр өгх юмн биш. Ода бийәсм даву күн бәәдгҗ, ә гиҗ медҗ авсн болхла, йир сән. Би чини әмн сәкүл болдв, – гиһәд, Йовһн Мергниг тавн күртл то тоолтлан, буру хәләһәд, зогс гинә.
Йовһн Мергн буру хәләҗ зогсад, тавн күртл то тоолчкад, эргәд хәләхлә, ик холд солңһтрад һарсн тоосн үзгднә.
Тиигәд терүнәс хооран Йовһн Мергн саак кевтән аң, шовуһан харвад йовв чигн, деегүр седкл мел санл уга йовҗ гинә…

1974 другая версия про торгуудского
Хальмг туульс. Элст: Хальмг дегтр һарһач, 1979. с. 104-106. 
Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. c. 210-211. (там короче текст)
Хальмг улсин туульс. Составитель Б.Б. Кикеева. Волгоград: ОАО «Альянс «Югполиграфиздат», ВПК «Офсет», 2012 г. 96 с.

Имеется также иная версия про торгуудского Йовһн Мергн:
Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. 274 х.

