ЭРӘН   СӘН    ЭДГ
Кезәнә нег белвсн залу бәәҗ, нег мөртә, нег укртә. Тегәд тер залуд нег шулм гергн ирҗ ханьцна. Шулм гергн ханьцад, тер нег үкрәрн өдрт әрк нернә. Тегәд тер гергн ханьцхларн: «Намаг чигә бүлсн цагт бичә бә, толһаһан самлсн цагт бичә бә», — гиҗ келҗ залудан. Тегәд тернь чигә бүлсн цагт мордад йовҗ оддг бәәҗ. Тегәд гергнь өдрт хойр әрк нерәд бәәхлә, залу ода алң болад бәәнә. Яһад өдрт хойр әрк нерәд бәәдг болхв гиһәд. Залу нег дәкҗ мордад йовҗ одчкад, хәрү бултҗ ирәд шаһаһад герүрн хәләнә. Хәләхлә, гергнь хойр көкән ааһд сааһад бәәнә. Сааһад чигәндән кеһәд бүлҗ-бүлчкәд, толһаһан авад өвдг деерән тәвчкәд самлҗана. Аа, энчн күн биш бәәҗ, гиҗ меднә залу. Үүнәс салх болад залу ирәд гергндән келнә:
«Ода бидн хойр иигҗ бәәшговидн, салый» — гинә. — Салый, — зуг би чамас олзтав, тер сара тер өдрт би көвү һарһхв, тер көвүһән ирҗ ав. Тиим гидг модна сүүдрт оркнав», — гинә.
Тиигәд бәәһәд, залу келсн сарин өдртнь харһулад одад хәләнә. Одад хәләхлә көвүн һарсн модна сүүдрт кевтнә. Тиигәд тер залу көвүһән авад гүүлгәд күрә-хурлд ирнә. Ода иим, юмн болад, иигәд гер-мал авад гергм шулм бәәҗ, ода көвүн һарсн эн көвүг авхм болна». Тиигхлә ном хәләһәд зәрлг болна. «Эн көвүнәннь нег бийднь эмәл тәв, нег бийднь намчл сәәхн ке юм тәв. Тер ке намчл нәрхн сәәхн юмн тал һархла — чавчад дорнь алчк, эмәл тал йовхла — авад хәр», — гинә. Көвүн эмәл тал һарна. Тиигәд сундлад авад хәрҗ ирнә. Хәрҗ ирәд бәәһәд Эрән Сән Эдг гиҗ нер өгәд, өсәд залу болад бәәнә.
Ик уул бәәсн тер уулыг нег бийдкинь көвңгәр хучна. Көвңгәр хучад цаһалһчкад, дәкәд тер уулын цаһалһсн тал Алмсын хан гидг бәәҗ.   Тер хаана   өөр одад Эрән Сән Эдг нег ик мод суһлҗ авад мод чавчад сууна. Тигәд Эрән Сән Эдгүр хаана зарц ирнә: «3алу ю кеҗәнәт?» — «Эрән Сән Эдгт эмәл кеҗәнәв», — гинә. — "Уй, иим ик күн бәәдв, иим эмәл деер мордх», — «О-о. Эдг гидг Элдә күн гинә. Тиигҗәһәд Алмсын хаанад одна. Көвүн альдас йовлач?» — болна. Би Эрән Сән Эдгин нутгас йовлав болна. Эрән Сән Эдг гидг ямаран күмбв?» — «О-о, күчтә күн, әвртә күн!» — гинә. Хәләхнт тер уулыг, өрүн-асхнд һарад мөрән үзхләнь түүнәс буслад хорн болад давсн болад бәәһәд бәәнә, тер хучсн көвңгән үзүлчкәд.
«Нә, тер Эрән Сән Эдг ю кенә?» — «А-а, Эрән Сән Эдг ю болвчн кенә. Хәәсәр негн цаһан хорһлҗиг хәәләд ууһад һарһчкна». — А би чигн тиигдүв», — гиһәд Алмсын хан хәәсәр негн хорһлҗиг ууһад һарһчкна. — Дәкәд ю кенә? — Дәкәд нисҗ йовсн сумыг альхарн хавлад авчкна. - Би чигн тиигдүв, — гиһәд сумиг альхарн хавлад авчкна. Тиигәд түүнәсн: "Нә, дәкәд ю кенә?" "Күзүцә мөс көргәчкәд тиирәд һарч одна гинә. Алмсын хан күзүцә мөс көргәчкәд тиирәд һарч одна. Тиигхләнь көвүн келнә: «Та Эдгт әдл зогссн угат, Эдг көлиннь эркәһәр эрә торһад зогсчкад хамхлад һарч одна». Одак дәкәд эркәһәрн ишкчәһәд көргәчкнә. Күч авч чадҗахш. Одак мөсиг хамхлҗ чадҗахш. Тиигәд чавчхар ирнә, чавчхар ирхлә үләһәд өөрдүлҗәхш мөсн деер, үләһәд бәәһәд бәәнә.
Нә тиигәд мал ална, малын арсар бүч кеҗ авна. Тус уга тасрад йовҗ одна.
Тегәд ода һарад гүүнә: "Ода юн бат юмн бәәдв". Гүүҗ йовхлань нег өвгн харһна. Сурна түүнәс: «Ой, өвгн, өвгн арснас юуна арсн бат болдв? — гинә. "Ай, кукн, күүнә арснас бат юмн уга, болдмн"- гинә. Тиигхлә өвгиг дорнь алад арсинь авна. Арсинь авад, тегәд күүнә арсн тасрдго сунад бәәһә бәәдг. Тегәд Алмс хаана толһаг чавчад өсргнә. Тегәд толһаһинь чавчад өсргхлә келсн болҗана: «Хух, үләһәд бәәхәр өрвкәд одхм бәәҗ. Өрвксн болхла идчкм бәәсн болҗана». Тегәд меклгдәд толһаһан чавчулҗ. Түүнә толһаһинь Башлг гидг һолд һатлһад хайна. Толһаһинь керчәд. Тегәд тер арднь Алмсн хаана хатнь Алмсн хааһан хәәһәд йовна. Тегәд тер Дууһин һол гидг һол тер, Алмсин хаана кезәнә хатн хәәҗ йовсн һазрт хойр ик көк өврәрн өргәд ус өргәд һарһад ууҗ йовснд тегәд һол болҗ һарсмн гиҗ келдгнь тер. Алмсын хааг алчкад түүнәсн һарад йовхла күн харһна, түүнлә йисн күн харһад ода юмб, бидн бас неҗәд улсв. Ода ах-дү болцхав. Тегәд арвулн һарад йовна. Хамдан йовад ах-дү болый цуһар. Арвн күн йовҗ йовад негәрн ахлач тәвхм болҗана. Кенәр тәвхм? Эдгәр ахлач тәвхм болҗана. Эдг келнә: «Мини келсәр болад бәәхлә би болнав», — гинә. Болнавидн гинә.
Тегәд һарад йовад Иҗл һатлад, Иҗлин ца тедн һарад Эдг келнә: «Эн бәәсн толһан дораһарн көндәләд цаад бийднь һархм болҗана». Тиигәд малта-малта бәәҗ һарна. Һарад тер толһаһас өрүн довтлад орсн күн эндәһәрн довтлҗ деегәрнь ирәд асхн күлтр орад бәәһәд бәәнә. Тиигхлә ода һазр деерәс дала церг һарч ирҗ болад әмтн дала хаана нутг церг цуглулна. Церг цуглулхла тер сө болад ирхлә алг дааһан сүүлд шитврт һал өгәд арвулн хәәкрәд оркхла, тедн хоорндан кен янан медҗ чадлго бииснь чилҗ одсн болҗана.


Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. с. 262-264.
