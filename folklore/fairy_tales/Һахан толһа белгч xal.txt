Һахан толһа белгч

Кезәнә эмгн өвгн хойр бәәҗ. Өвгнь әәмтхә сүүдрәсн әәдг, сө биш өдрәр мөрән үзхәр һанцарн һардго. Тегәд нег асхн эмгн арс эдрңгән ...
Өвгнь һарч ирнә, тегәд эмгн көтләд һарһна. Герин өмн бийд холд биш һарч ирнә. Эмгнь келнә: «Яһсн сәәхн сарул», – гиҗ келнә. Өвгнь: "Ца чон гинч», – гиһәд элкән бәрн герүрн гүүһәд орна. Эмгнь эдрңгән бүстнь хавчулад оркна. Эдрңг үүднднь көндлң торв, өвгн ардаснь күн тачана гиһәд күгдләд бәәтл, эдрңг хуг тусв. Өвгн гүүҗ орад орн деерән зәмләд сууна: «Таш гисн бууһин дуумб, тавта сәәхн зүркн, – гиҗ хуһрсн эдрңгин дууг бууд тохраһад орн деерән өвгн сууна.
Тегәд маңһдуртнь эмгн нег гүзәтә тос арһмҗ турш хайна. Эмгн келнә: «Залу күн ода гертәсн һархла юн болвчн олддг». Маңһдуртнь герин үүднәсн һарсн өвгнд эмгнь келнә: "Йовтн, йовтн һаза һарсн күүнд юн болвчн олддмн, цааран, цааран йовтн», – гинә. Өвгн йовҗ йовад хайсн гүзәтә тос олҗ авна. Өвгн гүзәтә тос олҗ авсн байрта, бахта хәрү ирнә. Эмгнь келнә: «Ода энлм эн, йовсн күүнд юн болвчн олддмн». Өвгн теңкән уга байрта бәәнә. Маңһдуртнь эмгн хойр арһмҗ тус тос хайна. Өмнь өдртнь гүзәтә тос олҗ авсн өвгн ик зөргтәһәр һарчана. Дәкәд одак өвгн йовҗ йовад гүзәтә тос олҗ авна. Эмгнь өвгән ик гидгәр мактсн бәәнә. «Энлм эн, хойр гертәсн һарад хойр гүзән тос олҗ авна эн, гертән суусн болхла манд кен хойр гүзән тос өгх билә», – гиһәд бәәнә.
Түүнәс авн өвгн әәдгән уурад, эврән бийнь һаза-дота һардг болна. Ода эмгнь келҗәнә: – «Өвгн ода иим биш, танд нег сән мөр, нег сән шург авч өгнәв, йовҗ аңһучлтн», – гинә. Тегәд эмгн шаңһта шар дааһ авч өгнә, нег сән шург авч өгнә.
Өвгн аң шову харвад аңһучлад һарна. Түрүн өдртән туула бәрнә. Маңһдуртнь нохань нег арат көөһәд нүкнд орулна. Өвгн ардаснь күцәд күрч ирнә. Күцәд ирхлә ноха аратла ноолдсн бәәҗ. Өвгн хәләнә, хойр амта нүкн бәәҗ. Өвгн тегтәд шил-татуран тәәлҗ авад нег аминь бөгләд хаачкад, аратан малтна. Ноха бас нүкнүр өөрдәд, күч өглго бәәһәд бәәнә. Нохаһан шаңгта шарһиннь цолвурас уйчкад малта бәәтл, арат һарад гүүхләрн өвгнә киилг-шалвуринь толһадан өлгҗ авад гүүнә. Өвгн ода чирм нүцкн кеер үлднә. Шургнь аратан көөһәд йовҗ одсн болна. Шаңһта шар дааһнь боогдад үкнә. Өвгн арат чигн уга, мөрн чигн уга, үзгән алдад төөрәд үлднә. Тегәд маңһдуртнь йова-йова йовҗ нег хаани орн-нутгт ирнә. Өөрдхләнь хур орна. Нүцкн өвгн көлдсн-көрсн хаани үкрин хашан өөр бөкчисн сууна. Тиигәд сууһад суутл генткн нег юмн "гилс"" гиһәд үзгдәд одна. Хәләхлә алтн билцг. Алтн билцгән авад, дөрвн тавн арсар хоршулад тәвчкнә. Хур гииһәд, нарн һарна. Нарн һарсн дару хаана орн-нутгас күн һарч ирнә. Өвгн тал ирнә: «Та көгшә белг бәрдг болвзат?». Хаана күүкнә алтн билцг геедрв. «Би белг бәрдүв», – гиҗ өвгн келҗәнә. «Юуһар бәрдүвт?» – гиҗ сурхла, «Һахан толһаһар» - гинә. – Тегәд хаана орн-нутг һахаһан алад, толһаһинь бүкләр чанад өвгнд авч ирнә. Һахан толһаһинь малтн идәд, яснднь түшлҗ йовсн тайган нуһрсарнь орулад, хамр доран кесг юм келәд һарна, ю чигн меддго өвгн бурад буслад йовна. Хаана нутг терүг дахад һарна. Тегәд өвгн һахан толһаһан авсн, кесг юм келсн хаша эргәд һарна. Хоршулсн архсндан ирнә, эн-тенднь цокна. Эн тенднь цокад зогсв. «Энтн ю кеҗәнә", – гиһәд әмтн сурна. «Эн арһсн дор алтн билцг бәәнә гиҗ келҗәнә», – гинә. Арһсиг авад хәләхлә, алтн билцг һарчана. Тегәд өвгиг теңкән уга гиич кеҗ хаанахн тооһад, гертнь күргнә. Тегәд түүнәс авн өвгн һахан толһа белгч нер авна.
Түүнә хөөн тер хаана һазрт уга хурдн мөринь хулха авна. Хан төгәлң ода мөрн күрхт йовулад белг бәрүлнә. Тес нег белгч юм медхш."Не, ода эднәс юмн болшго, һахан толһа белгчиг авч ирхм» – гиҗәнә. Һахан толһа белгчиг авч ирнә. Хан келҗәнә: «Ода сән мөрим хулха авч одва, тасин белгч бәрүв, олдҗ өгхш, тана арһ», – гиҗәнә. Тегәд өвгн меддг угав гиҗ келҗ болшго саак, һахан толһаһан чанад бүкләр, һахан толһаһан идҗ авад, ода ирҗ үкхин арһан хәәнә. Хан сурҗана: «Не көгшә юн кергтә», – гинә. «Нанд хотнас ууҗм хош бәрҗ өгтн, нег суулһ түүкә хар һуйрин буда зуурҗ өгтн, тигәрән герин чикт күн бичә иртн», – гиҗ өвгн келҗәнә. Өвгн хар һуйрин будаһан ууһад, элкнь ода дүүрәд хавсн мөлтрәд һархин нааһар болна. Өвгн арһнь тасрад, элкән хойр һарарн селн нигтрсн кевтнә: «Хату-хату хатурад яахмч, җөөлн-җөөлн җөөлрәд яахмч»- гиһәд бәәнә. Сән белгч авч ирснь медсн хойр хулхач:  "Ода эннь ю келҗәнә" - гиһәд һазань чиңнәд бәәҗ.
Тер хойр хулхачин нернь Хату Җөөлн хойр бәәҗ. А өвгн теднә нер келҗәх биш, эврәннь зовлңган келҗ бәәсн. Һазак хойр хулхач: «Не энтн маниг медчкч, яһҗ зөвәр одҗ харһхмб», – гиҗәнә. Тегәд хойр хулхач орҗ ирәд келнә: «Не, көгшә, маниг гиҗ бичә бәрүлҗ өгтн. Тана авч ир гисн һазрттн мөриг авч ирәд тәвчкнәвидн" - гинә. «Ард салад һурвн көлинь чөдрдәд, тәвчктн. Нә, хәрҗ әрлтн, тадниг гиҗ бәрҗ өгшүв», – гинә.
Тегәд өвгн өрүнднь ик эрт босад хаана тал ирнә. Өрүн ик эрт әрк чигәһән ууһад, дүүрсн элкнь дорагшан орв. Өвгн келҗәнә: «Өөрхнд көвүд, бәәнү, тер мөрндән тәвтн, герин иргд бәәсн мөр олҗ чадад бәәнәт, ард салан экнд һурвн көлинь чөдртә тертн бәәнә», – гинә. Тегәд эн хан кү тәвәд мөрән авхулна.
Үүд-түүд күрглго мөринь авад курч ирнә. Хан теңкән уга тооһад-тәкәд өвгиг хәрүлнә.
Түүнә хөөн хан бийнь гемннә. Хааг эс үзүлсн эмч уга, эс одх һазр уга, хан өөдән уга доргшан орад бәәнә. Хаана гемиг меддг негчн күн уга болҗана. Хан дорагшан орад бәәнә. «Не тер һаха белгчиг авч иртн, тер эс медхлә йирин арһ уга», – гиҗ хан закна. Һаха белгчиг авч ирнә. Саак һахан толһаһан чанна. Өвгн тегәд санҗана: «Эн хаана бәәшңгин ора деерәс киисхләг шавтад би эс үкхий», – гиҗ санна.
Асхн ора болад ирнә, өвгн келҗәнә: «Хан зергәс, намаг эн бәәшңгин ора деер һарһтн". Тегәд асхн ора болад ирхлә өвгиг һахан толһатаһинь бәәшңгин ора деер һарһна. Өвгн саак һахан толһаһан тайгтан хатхад авчксн сууна. Асхн күн тавлҗ унтхин алднд догшн салькта көл хур орна. Хаана мал ху бәәшңгин ур бийд хоргдна. Хаана көк цар цугтнь әәлһҗ көөһәд бәәшңгин үр бийд кевтнә. Өвгн бәәшңгин ора деер даарад ирхләрн, бәәшңгин ораһас көлврәд кииснә. Көлврәд киисхләрн көк цар деер унн тусна, хойр өвр хоорндаһурнь һахан толһаһарн цокн тусна. Цар һарад гүүхләрн өвгн царан унн һарад гүүлгнә. Цар гүүһәд әрлнә. Өвгн хама унснь медгдхш. Өвгн бәәсн бийән көндәҗ чадлго шарлҗн заагт кевтнә. Тиигәд кевттлнь, хаана хатн көк цар хойр харһсн күүндҗәнә. Хатнь сурҗана: «Не яһувч». «Ой намаг медчксн бәәдл һарв, бәәшңгин ора деерәс деерм унҗ тусв, өвр хоорндаһур һахан толһаһарн толһалдулв».  Хатн келҗәнә: «Намаг чигн медчксн бәәдл һарв. Асхн хот кеҗ өгчәхләм, дегд ширтәд хәләһәд бәәв». Шарльҗн заагт кевтсн өвгнь цугтнь соңсна. 
Соңсад өрүндь хаандан ирнә. «Хан зергәс, хойр ик хаша кетн» – гинә. "Ямаран ик хаша?» – гиҗ хан сурна. "Нег хашаһинь эн хаана орн-нутгин мал багтхар кетн. Негнднь эн хаана нутгин күүкд багтм кетн" - гинә. Хан келсн тоотынь өдр деернь күцәнә. Хан орн-нутгтан зар тәвнә: «Күүкд улсин цугтнь иртхә гиҗ, бод мал тоотиг цугтнь авч иртн», – гиҗ. Нег хашаһинь дүүргҗ бод малан орулад, нег хашаһинь дүүргҗ күүкд улсинь орулна. «Хаани хатнь яахмб?» – гинә. «Хаана хатн биш хамх – тусмр болг цугтаһинь орултн», – гинә.
Тегәд өвгн һахан толһаһан авсн хашан үүднд ирнә. Тер малинь һарһна, өвгн һахан толһаһарн малмудиг цокад бәәнә. Мал һарсн цагт көк цар чигн һарч йовна. Өвгн һаханнь толһаһарн толһадад «цоб, цоб" гиһәд хәрү орулна. Тегәд малынь чиләһәд һарһад әмтин сүл көк цар үлднә. "Бәртн өөрк көк царан, батлҗ күлтн», – гинә өвгн.
Ода күүкд улсин хашад хаани хатн һал маңһнад һарч йовна. Өвгн хәәкрҗәнә: «Бәртн өөрк хатан», – гинә. Хатн ода хәрү орна, тегәд наадкинь һахан толһаһарн толһадад тәвәд бәәнә, цугтан һарна. «Бәртн өөркән, батлҗ күлтн», – гинә.
Тегәд хан сурҗана: «Ода эн хойриг яахм?». «Үкс гиҗ эн хойр багтм ик нүк малттн» - гиҗ өвгн келнә. Нүк малтулад, көк цар хатн хойриг чиндрлнә. Тегәд хан сурна:«Та көгшә, эн хойриг хортнь яһҗ медвт? – гив. Тегәд өвгн келнә: «Эн бәәшңгин ора деер һардгм, киисҗ үкхәр һарлав. Тегәд киисхләрн эн көк цар деер унн тусув, цар гүүһәд би кеер киисәд шарлҗн заагт үлдүв. Тиигәд кевтҗ кевттл көк цар хатн хойр харһв, көк царнь келв: «Лавта намаг медчкв", хатн келв "намаг бас медүв" гиһәд. Тегәд эн хойриг хортн гиҗ санув"- гинә.
Хан өдрин бийднь көл деерән босад йовҗ одна. Өвгн эмгндән одад сән-сәәхн бәәнә.


Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. с. 188-192.

