Һахан толһа белгч

Кезәнә эмгн өвгн хойр бәәҗ. Өвгнь әәмтхә сүүдрәсн әәдг, сө биш өдрәр мөрән үзхәр һанцарн һардго. Тегәд нег асхн эмгн арс эдрмҗән өвгнь һарч ирнә, тегәд эмгн көтләд һарһна. Герин өмн бийд холд биш һарч ирнә. Эмгнь келнә: «Яһсн сәәхн сарул», – гиҗ «өвгнь ца чон гинч», – гиһәд өлкән бәрн герүрн гүүһәд орна. Эмгнь эдрмгән бүстнь хавчулад оркна, эдрмг үүднднь көндлң торх, өвгн ардаснь күн тачана гиһәд күгдләд бәәтл, эдрмг хуг тусад өвгн гүүҗ орад орн деерән зәмләд сууна: «Таш гисн бууһин дуунб, тавта сәәхн зүркн, – гиҗ хуһрсн эдрмгин дууг бууд тохрад орн деерән өвгн сууна.
Тегәд маңһдуртнь эмгн нег гүзәтә тос арһмҗ турш хайна. Эмгн келнә: «Залу күн ода гертәсн һархла юн болвчн олддг» – маңһдуртнь герин үүднәсн һарсн өвгн – «эмгнь келнә йовтн, йовтн һаза һарсн күүнд юн болвчн олддмн, цааран, цааран йовтн», – гинә. Өвгн йовҗ йовад хайсн гүзәтә тос олҗ авна, өвгн гүзәтә тос олҗ авсн байрта, бахта хәрү ирнә. Эмгнь келнә: «Ода энлм эн, йовсн күүнд юн болвчн олдмн» – Өвгн теңкән уга байрта бәәх. Маңһдуртнь хойр арһмҗ тус тос хайна эмгн. Өмнь өдринь гүзәтә тос олҗ авсн өвгн ик зөргтәһәр һарчана. Дәкәд одак өвгн йовҗ йовад гүзәтә тос олҗ авна. Эмгнь өвгән ик гидгәр мактсн бәәнә. «Энлм эн, хойр гертәсн һарад хойр гүзән тос олҗ авна эн, гертән суусн болхла манд кен хойр гүзән тос өгх билә», – гиһәд.
Түүнәс авн өвгн әәдгән уурад, эврән бийнь һаза-дота һардг болад. Ода эмгнь келҗәнә: – «Өвгн ода иим биш, танд нег сән мөр, нег сән шург авч өгнәв, йовҗ аңһучлтн», – гинә. Тегәд эмгн шаңһта шар дааһ авч өгнә, нег сән шург авч өгнә.
Тегәд өвгн аңһучлад һарна аң шову харвад. Түрүн өдртән туула бәрнә, маңһдуртнь нег арат көөһәд нохань нүкнд орулна, өвгн ардаснь күцәд күрч ирнә, күцәд ирхлә ноха аратла ноолдсн бәәҗ. Өвгн хәләҗ, хәләҗ хойр амта нүкн, өвгн тетәд шил-татуран тәәлҗ авад нег амнь бөгләд аратан малтна. Ноха бас нүкнүр өөрдәд бас күч өглго бәәһәд бәәнә. Нохаһан шаңгта шарһань цолвурас уйчкад малта бәәтл арат һарад гүүхләрн өвгнә киилг-шалвуринь толһадан өлгҗ авад гүүнә, өвгн ода чирм нүцкн кеер үлднә, шүргнь аратан көөһәд йовҗ одсн, шаңһта шар дааһнь боогдад үкнә, Өвгн аратасчн уга, мөрнсәчн уга чиг үзгән алдад төөрәд үлднә.
Тегәд маңһдуртнь йова-йова йовтл нег хаани орн-нутг өөрдхлә көл хур орна. Нүцкн өвгн көлдсн-нөкрсн хаани үкрин хашан өөр бөкчисн сууна, тиигәд сууһад суутл генткн нег йомн гилс гиһәд үзгдәд одна, хәләхлә алтн билцг, алтн билцгән авад, дөрвн тавн арсар хоршулад тәвчкнә. Хур гииһәд нарн һарна, нарн һарсн дару хаана орн-нутгас күн һарч ирнә. Өвгн тал ирнә: «Та көгшә белг бәрдг болвзат?» Хан күүкнә алтн билцг геедрсн, өвгн келҗәнә: «Би белг бәрдүв», – «Юуһар бәрдүвт?» – «Һахан толһаһар». – Тегәд хаана орн-нутг һахаһан алад толһаһинь бүкләр чанад өвгнд авч ирнә, һахан толһаһинь малтн идәд яснднь түшлҗ йовсн тайган нуһрсарнь орулад хамр доран кесг юм келәд һарна, ючн меддго өвгн бурад буслад йовна. Хаана нутг түңгиг дахад һарна. Тегәд өвгн һахан толһаһан авсн, кесг йомн келсн хаша эргәд һарна. Хоршулсн архсндан ирнә, эн тенднь цокна. эн тенднь цокад зогсув «энтн ю кеҗәнә, – гиһәд әмтн сурна. «Эн арһсн дор алтн билцг бәәнә гиҗ келҗәнә», – гинә. Арһсиг авад хәләхлә алтн билцг һарчана. Тегәд өвгиг теңкән уга гиич кеҗ хаанахн, тооһад дәкәд өвгиг гертнь күргнә. Тегәд түүнәс авн өвгн һахан толһа белгч нер авна.
Түүнә хөөн тер хаана һазрд уга хурдн мөрнь хулха авна. Хан төгәлң ода мөрн күрхт йовулад белг бәрүлнә. Тес нег белгч юм медхш, не ода эднәс юмн болшго, һахан толһа белгчиг авч ирхм». – гиҗәнә. Һахан толһа белгчиг авч ирнә. Хан келҗәнә: «Ода сән мөрим хулха авч одва, тасин белгч бәрүв, олдҗ өгхш, тана арһ», – гиҗәнә. Тегәд өвгн меддг угав гиҗ келҗ болшго саак, һахан толһаһан чанад бүкләр, һахан толһаһан идҗ авад, ода ирҗ үкхин арһан-хәәнә. Хан сурҗана: «Не көгшә юн кергтә», – гиҗ. «Нанд хотнас ууҗм хош бәрҗ өгтн, нег суулһ түүкә хар һуйрин буда зуурҗ өгтн, тигән герин чикт күн бичә иртн», – гиҗ өвгн келҗәнә. Хар һуйрин будаһан уухов өвгн, элкнь ода дүүрәд хавсн мөлтрәд һархин наад һар болна, өвгн арһнь тасрад, элкән хойр һарарн селн нигтрсн кевтнә, «хату-хату хатурад яахмч, җөөлн-җөөлн җөөлрәд яахмч», «А тер хулхачинь медсн бәәҗ эврәннь сән белгч авч ирснь ода эннь ю келҗәнә гиһәд һазань чиңнәд бәәҗ.
Тер хойр хулхачин нернь Хату Җөөлн хойр бәәҗ. А өвгн теднә нер келҗәх биш, эврәннь зовлңган келҗ бәәсн. Һазак хойр хулхач: «Не энтн маниг медчкич, яһҗ зөвәр оч харһхан», – гиҗәнә. Тегәд хойр хулхач орҗ ирәд келнә: «Не көгшә маниг гиҗ бичә бәрүлҗ өгтн, өмрн зүсәрн бәәнә, тана авч ир гисн һазрттн мөриг авч ирәд тәвчкнәвидн. «Арун салан һурвн көлинь чөдрдәд, тәвчктн, Нә хәрҗ әрлтн, тадниг гиҗ бәрҗ өгшүв», – гинә.
Тегәд өвгн үкч өгчәхш уга, өрүнднь ик эрт боссн хаана тал ирнә. Өрүн ирсн ик эрт әрк чигәһән уусн, дүүрсн элкн дорагшан орсн өвгн хәләҗәнә: «Өөрхнд көвүд, бәәнү, тер мөрндән тәвтн, герин иргд бәәсн мөр олҗ чадад бәәнәт, ард салан экнд һурвн көлинь чөдртә тертн бәәнә», – гинә. Тегәд эн хан кү тәвәд мөрән авхулна.
Үүд-түүд күрглго мөринь авад курч ирнә. Хан теңкән уга тооһад-тәкәд хәрүлнә өвгиг.
Түүнә хөөннь хан бийнь гемннә, хан бийнь гемнәд эс үзүлсн эмч уга, эс одх һазр уга, хан өөдән уга доргшан орад бәәнә. Хаана гем гиҗ меддг негчн күн уга болҗана. Хан гидг дордан дорагшан орад. «Не тер һаха белгчиг авч иртн, тер эс медхлә йирин арһ уга», – Тер һаха белгчән авч ирнә, саак һахан толһаһан чанхов. Өвгн тегәд санҗана. «Эн хаана бәәшңгин ора деерәс киисхләг шавтад би эс үкхий», – гиҗ санна.
Асхн ора болад ирнә, өвгн келҗәнә: «Хан зергәс намаг эн бәәшңгин ора деер һарһтн: Тегәд асхн ора болад ирхлә өвгиг бәәшңгин ора деер һарһтн һахан толһатаһинь, саак һахан толһаһан тайгтан хатхад авчксн. Асхн күн тавлҗ унтхин алднд көл хур орна догшн салькта хаана мал ху бәәшңгин ур вийд хоргдна, тер хаана көк цар хугтнь әәлһҗ көөһәд бәәшңгин үр вийд кевтнә. Өвгн бәәшңгин ора деер торҗ бәәҗ даарад ирхләрн бәәшңгин ораһас көлврәд кииснә, көлврәд киисхләрн көк цар деер унн тусна, хойр өвр хоорндаһурнь һахан толһаһарн цокн тусна, цар һарад гүүхләрн өвгн царан унн һарад гүүнә, цар гүүһәд йовҗ өвгн хама унснь медл уго гүүһәд әрлнә, өвгн бәәсн бийән көндәҗ чадлго шарлҗн заагт кевтх, тиигәд кевттлнь, хаана хатн көк цар хойр харһсн күүндҗәнә. Хатнь сурҗана: «Не яһувч», гиҗ. «Ой намаг медчксн бәәдл һарв, бәәшңгин ора деерәс деерм унҗ тусв, өвр хоорндаһур һахан толһаһарн толһалдулв». – Хатн келҗәнә: «Намаг чигн медчксн бәәдл һарв».
Асхн хот кеҗ өгчәхләрн, дегд ширтәд хәләһәд бәәв». Тегәд ода шарнҗн заагт кевтсн өвгнь хугтнь соңсна.
Соңсад өрүндь хаандан ирнә. «Хан зергәс, хойр ик хаша кетн» – Ямаран ик хаша?» – гиҗ хан сурна. Нег хашаднь эн хаана орн-нутгин амл багтх хаша, негнднь эн хаана нутгин күүкд багтм нег хаша. Хан келсн тоотынь өдр деернь күцәнә. Хан орн-нутгтан зар тәвнә: «Күүкд улсин хугтнь иртхә гиҗ, бод мал тоотиг хугтнь авч иртн», – гиҗ. Нег хашаһинь дүүргҗ бод малан орулад, нег хашаһинь дүүргҗ күүкд улснь орулна. «Хаани хатнь яахмб?» – гинә. «Хаана хатн биш хамх – тусмр болг цугтаһинь орултн», – гинә.
Тегәд өвгн һахан толһаһан авсн хашан үүднд ирнә. Тер малинь һарһна, олн һарн һахан толһаһарн малмудиг цокад бәәнә, мал зуулдад һарсн цагт көк царчн һарч йовна. Өвгн һаханнь толһаһарн толһадкд «цоб, цоб гиһәд хәрү орулна. Тегәд малинь чиләһәд һарһад әмтинь сүл көк цар үлднә. Бәртн өөрк көк царан, батлҗ күлтн», – гинә өвгн.
Ода күүкд улсин хашалхов, хаани хатн һал маңһнад һарч йовна. – Өвгн хәәкрҗәнә: «Бәртн өөрк хатан», – гиҗ. Хатн ода хәрү орна, тегәд наадкинь һахан толһаһурн толһадад тәвәд бәәнә, цугтан чиләд һарна. «Бәртн өөркән, батлҗ култн», – гинә.
Тегәд хан сурҗана: «Ода эн хойриг яахм?» «Үкс гиҗ эн хойр багтм ик нүк малттн», малтулад көк цар. хатн хойриг чиндрлнә, тегәд хан сурна. – «Та көгшә эн хойриг хортнь яһад медүвт? – гиҗ. Тегәд өвгн келнә: «Эн бәәшңгин ора деер һардгм, киисҗ үкхәр һарлав. Тегәд киисхләрн эн көк цар деер унн тусв, цар гүүһәд би кеер киисәд шарлҗн заагт үлдүв, тиигәд кевтҗ кевттл көк цар хатн хойр харһув, көк царнь келвә: «Лавта намаг медчкүвә, хатн келв» намаг бас медүв гиһәд тегәд эн хойриг хоратн, – гиҗ саннв.
Хан энтн чик тоолвр болув, хан өдрин бийднь көл деерән босад йовҗ одна. Өвгн эмгндән одад сән-сәәхн бәәнә.


Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. с. 188-192.

