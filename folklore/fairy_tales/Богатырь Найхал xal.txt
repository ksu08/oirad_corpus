НАЛЬХН ЦАҺАН ЭЭҖИН КӨВҮН НӘӘХЛ БААТР

Кезәнә сәнҗ, Азд Тәк нутгта, Алмс Тәк булгта Зәгр богд хан гиҗ бәәҗ. Түүнә нутгт нутглҗадг Нальхн Цаһан ээҗ гидг эмгн сәнҗ. Уульх-унҗх үрн-садн уга бәәҗ. Долан хар саната авһта сәнҗ.
Көгшрх насндан үрн-садн уга болад, зовад, ууляд йовдг бәәҗ. Нег дәкҗ Нальхн Цаһан ээҗд зүүдн орна:
«Делкән Цаһан аав гидг күмбв, үрн уга улст үр заядув. Чамаг үрн уга болад, зовад йовсичнь соңсад, үр заяхар ирүв. Ода һурвн җил болад, көвүтә болхмч», – гичкәд, уга болҗ одна. Эмгн серчкәд, зүүдән санад, байрлад бәәнә. Тиигәд бәәһәд бәәнә. Эгц һурвн җил болад, көвүтә болна. Нальхн Цаһан ээҗнь көвүндән Нәәхл гидг нер өгч.
Нег хонна, көвүнд нег иргин арсн хучлһ эс күрнә, нег хоҗул модн өлгә эс күрнә. Хойр хонна, хойр иргин арсн хучлһ эс күрнә, хойр хо­җул модн өлгә эс күрнә. Һурв хонна, һурвн иргин арсн хучлһ эс бол­на, һурвн хоҗул модн өлгә эс күрнә. Долан хар саната авһ келнә:
– Эн көвүн маниг йириндән амраш уга. Хаанд одад, әрлһдгин арһ хәәхмн, – гиҗ Нальхн Цаһан ээҗд келҗәнә. Нальхн Цаһан ээҗ, арһ уга, көвүһән хаана тал йовулх болна. Дөрвн хонг болна, дөрвн иргин арсн эс күрнә, дөрвн хоҗул модн өлгә эс күрнә. Долан хар саната авһ хаанд одна.
– Мана Нальхн Цаһан һурвн җилдән тееһәд, көвүтә болв. Нег хонв, нег иргин арсн хучлһ эс күрв, дөрв хонв, дөрвн иргин арсн хучлһ эс күрв, – гиҗәнә.
– Я-а, түнүгитн арһлҗ болх, хәртн, – гиһәд хан тәвчкнә. Көвүн тав хонна, тавн иргин арсн хучлһ болхш, тавн хоҗул модн өлгә болхш. Хан нег элч тәвнә.
– Хан тана көвүһитн авч ир гив, – гиҗ элч келнә.
Нальхн Цаһан ээҗ:
– Нанд юн үрн-садн билә. Хаанчнь нанд көвү өглү? Би һанц күмб, – гиһәд элчиг цокад хәрүлчкнә. Зурһа хонна көвүн, зурһан иргин арсн хучлһ эс күрнә, зурһан хоҗул модн өлгә эс күрнә. Дәкәд хаанаһас хойр элч күрәд ирнә.
– Хан көвүһитн авч ир гилә, – болна. Нальхн Цаһан ээҗ:
– Нанд юн үрн-садн бәәлә, кезә һарла? – гиһәд хойраһинь мөрглдүләд-мөрглдүләд, цокад тәвәд оркна.
Дола хонна, долан иргин арсн хучлһ эс күрнә, долан хоҗул модн өлгә эс күрнә. Дәкәд һурвн элч хаана талас шулхр-шулхр гиһәд аашна.
106

– Ю хәәцхәвт һурвулн? – гиҗ Нальхн Цаһан ээҗ сурна. Юн-күн угаһар элчнр көвүнүр зуурлдад йовдг болна.
– Яһҗ йовх улсвт? – гиһәд негәрнь авад, негинь цокад, һурвулаһинь алн цокад, тәвәд оркна. Уульсн-дуулсн элчнр һарад йовна. Тиигҗ бәәсн цагт көвүн өлгәһән тас тиирч хаяд:
– Ээҗ, ээҗ, хан күүнә элчиг һурвдулдг юмн биш, – гиҗ келәд, көвүн хаана тал һарад йовна. Хаанад күрч ирәд, үүдн хоорнд сууна. Хан мендләд, келҗәнә:
– Мууха бүдүн күзүтә элмрвч? Үг эс соңсдг, ирдго? – гинә.
– Би бүдүн күзүтә бишив, чи, хан, бүдүн күзүтәч, – гинә.
– Нанд орхнь чи бүдүн күзүтә бәәҗч, – гиҗ хан келнә. – Нә, кукн, теңгр һазр хойрин шавшлһнд мини урдксин ик харм хәәсн тулһ хойр бәәдмн. Терүг авч ирх күнч, – гинә.
– Би махм махшад угав, шөлм шөлшәд угав, би йирдән чадш угав, – гиҗ көвүн келнә.
– Чамас нань күн йирдән чадш уга. Эс авч ирхләчнь, уңгинчнь уңгд, дәңгинчнь дәңгд амрахн угав, – гинә. Көвүн ухалҗаһад, хаанла зарһцҗ тус уга болад:
– Не, йир намаг тәвх болдм болхла, долан давхр алтн сөөкә долан алд тайг хойр долан хонгин дунд кеҗ ас. Эс кеҗ өгхләчнь, уңгинчнь уңгд, дәңгинчнь дәңгд бас амрахн угав. Би ода долан хонгт ээҗиннь үс көкҗ, чидл урһаҗ авнав, – гиһәд хәрәд күрәд ирнә. Нальхн Цаһан ээҗ:
– Хаанчнь хәәрлвү, хәквү? – гинә.
– Хан хәкв, – гиҗ көвүн келнә.
– Хан юн гиҗ хәкв? – гиҗ ээҗнь сурна.
– Теңгр һазр хойрин шавшлһнд бәәх харм хәәс тулһ хойриг авч ир гиҗ хәкв, – гиҗ көвүн келнә.
Долан хонгт ээҗин үс көкәд, көвүн өрүһәр һарад йовна. Хаанад ирнә. Хаанад Дөрвн Өөрдин дөчн хойр урчуд цуглрчксн бәәҗ.
Дөрвн Өөрдин дөчн хойр урчудла мендләд, дөчн хойр урчудын уух цәәг һанцарн ууһад, идх тоһшинь һанцарн идәд оркчадг болна. Дөрвн Өөрдин долан давхр алтн сөөкәһинь, долан алд тайгинь өгәд, дөчн хойр урчуд өврәд, хәләһәд зогсад бәәв.
– Мини әәмг-алвтас дахулх зөвтә күүһинь чигн дахул, мини адунас унх зөвтә мөринь чигн ун, – гиҗ хан келҗәдг болна.
– Чини әәмг-алвтд намаг даах мөрн чигн уга, намаг дахдг залу чигн уга. Дахулхла, долан хар саната авһим дахул, – гиҗ көвүн келҗәнә. – Бас намаг хәрү хәрҗ иртл, ээҗим торһн томч хойрар ораһад, аль сансарнь бәәлһ, – гинә. Хан зөвшәрнә.
107

Долан хар саната авһан дахулад һарад йовна. Алтн тайгарн у һолд хойр тулад, уутьхн һолд нег тулад, хурдлад одна. Ардан нег хәлән гидм болхла, долан хар саната авһнь неҗәһәд мөрән көтлсн, наад бишңкән идсн йовдг болна. Көвүн ээҗин өгсн хурснасн нег кемтлҗ идәд, цааран хурдлад йовна. Ардан бас нег хәләхнь: һурвн мөрән идсн, дөрвн мөрн деерән сундлсн авһнрнь йовдг болна.
– Хар саната элмрмүд, арснтн эн билә, – гиһәд йовад йовна. Бас йовҗ-йовҗ, ардан хәләдм болхла: долан хар саната авһнь бас һурвн мөрән алад идчксн, нег мөрн деерән өлг-эдән овалчксн, әрә дахҗ йовдг болна. Бас у һолднь хойр тулад, уутьхна дунднь нег тулад йовад, ардан хәләхнь: долан хар саната авһнь үлдсн нег мөрән идчксн, цугтан беткин толһад бүдрҗ йовдг болна.
– Эрснтн эн билә. Би эднд ю келәв, намаг юңгад алулхар седв эдн, – гиһәд, дәкәд улм хурдар йовад одв. Бас нег ардан хәләхнь: хоцрдгнь хоцрад, йовдгнь йовад йовдг болна. – Эрснтн эн билә, элмрмүд, – гиһәд, уурлсн бийнь, деегүр ниссн җивртн дораһур гүүсн хумстн хойриг саадгар харвҗ авад, овалад тәвдг болна. Күләнә. Долан авһ күрч ирнә. Көвүн: – Намаг үкҗ ирв чигн, әмд ирв чигн, намаг авч хәртн, ээҗдм күргтн. Намаг иртл, эн аң-шовудын махар теҗәл кеһәд суутн. Менд бәәтн, – гичкәд, у дунднь хойр алхад, уутьхн дунднь нег алхад, гүүһәд оддг болна.
Гүүһә-гүүһә йовҗ, теңгр һазр хойрин шавшлһнд күрәд ирнә: харм хәәсн тулһ хойр үзгдәд ирнә.
Генткн теңгр һазр хойр харңһурад одна. Хәләхнь, теңгр деерәс нег ик хар мус бууҗ аашна.
– Үүнлә ноолдҗ җаңһрлҗахар, тайгарн шивәд авсл чигн, – гиһәд алтн тайгарн шивхлә, мус белкүсәрн хойр әңг болад одна. Чееҗ бийнь деегшән, ууц бийнь дорагшан һарад одна. Хәәсн тулһ хойринь шүүрч авад, Нәәхл көвүн нег ик әср улан нүкәр орад оддг болна.
– Чамаг нег насндан авхв, – гиһәд муусин чееҗнь хәәкрәд, деегшән халяд одна.
Көвүн, арһ уга, әср улан нүкәр орад көөлднә. Тайгарн тулг өгәд, һазр дор орад ирхнь, һурвн цаһан гер харһна. Өмн захин цаһан ишкә герт күрәд ирнә. Ар захин герт төмр җиң-җиң гиһәд бәәдг болна. Өмн захин герт орхлань, нег сәәхн чигн арагнь күүкн сууна. Көвүн мендлчкәд, амрад сууна. Күүкн:
– Ах нойн баав, ю хәәвт? – гинә.
– Идән-унд өгәд, учрим суртн, – гиҗ көвүн келнә. Далн күн дамҗлдг далһа шар ааһар далвлзулад, чигә кеһәд, күүкн авад ирнә. Күүкн ааһ бәрүләд, өндс гитлнь, көвүн ууһад окна. Һурв уухлань, күүкн:
108

– Ундан уусн, учран келтн, – гинә. Көвүн келнә.
– Эрт һартн, манахс уурта юмн, – гиҗ күүкн медүлнә.
– Танахс юңгад уурта бәәхмби? – гиҗ көвүн сурна.
– Ах-дү һурвн мус билә, негнь деедин деед талд аңһучлад йовсн цагтнь, нег күн алтн тайгар шивәд орксн, мус тас тусад, чееҗнь деегшән халяд һарсн, ууцнь дорагшан орҗ ирв. Кенд дәәлүлсән медхш. Минь тер күн та болдг кевтәт. Тер муусан эрт хоратн. Терүгитн ардк герт болдар келгүлҗәнә. Болдар кегдхләрн, танд дәәлүлш уга. Эрт дәәлтн. Ода нег нүднь, нег чикнь, нег һарнь кегдәд уга болх. Терүгән келгүлхләрн, дәәлгдш уга. Кезәнә бидн хурмст теңгрин һурвн күүкн биләвидн. Уснд өөмҗәсн цагт эн һурвн мус намаг булаһад авч ирлә. Һазр дор бәәдг аврлт уга һурвн мус эднтн. Эрт алтн. Таниг муурсн цагт би дөң болсув, – гиҗ арагнь келнә. Көвүн зөвшләд, ардк герүр орад ирнә.
– Мини көвүг алсн күн чи кевтәмч? – гиҗ келәд, зес хоңшарта, зеерң шилвтә эмгн тосч ирәд ноолдна.
– Цуһар дегц үкнт, цувад неҗәдәр үкнт? – гиҗ Нальхн Цаһан ээҗин Нәәхл көвүн хәәкрҗәнә.
– Цувҗ үкл уга, цуһар үкдүв, – гиһәд, зес хоңшарта эмгнә көвүд-муусмуд һарад ирнә. Һунн наста Нәәхл көвүн зес хоңшарта эмгиг тас цокчкад, ах муусла ноолдна. Кесг цагтан ноолдад, кемҗән уга ноолдад, Нальхн Цаһан ээҗин көвүн Нәәхл муусиг авч цокад, махинь цәкүр-цәкүрәр утлад, цандг болһнд хаяд, үй-үйәрнь утлад, үзг болһнд хайна. Цаадк негнь һарад ирв, мус ноолдв. Бас тедү удан ноолдад, Нәәхл көвүн муусиг авад цокад, саак кевәр тараһад, цәкүр-цәкүрәр утлад, цандг болһнд хайв. Нег нүднь, нег чикнь, нег һарнь кегдәд уга, белкүснәс деегшән болд мус һарад ирв. Терүнлә кемҗән уга ноолдад, кедү ноолдсан мартн ноолдад, Нәәхл көвүн дииләд ирв.
– Пө, чавас, нег нүдн, нег чикн хойрм күцсн болхнь яһна, – гиҗ келәд, мус киисәд одна. Нальхн Цаһан ээҗин һунн наста Нәәхл:
– Һундл бәәнү, һундлан кел, – гиһәд хәәкрҗәнә.
– Һундл уга, ал, – гинә мус. Алад бас тараһад хайв.
– Нә, яһҗ деегшән һарий? – гиҗ һунн наста Нәәхл күүкнәс сурҗана.
– Көк девән өвснд, киитн булгин уснд чимкх ноосн уга чилм хар мөрн бәәдг болх, түнүг авч иртн, тегәд һарий хойрулн, – гинә. Көвүн мөриг бәрәд, эмәл тохад, авад ирнә. Көвүн мөр унад, арагнь күүкиг өмнән суулһад һарна, чилм хар мөрн теңгр тал халяд һарад йовна. Әср нүкәр халяд һарад ирхин алднд:
– Чамаг эн насндан эс авхнь, – гиһәд, саак муусин чееҗ чолуһар
109

шивәд, Нәәхл көвүг хәрү унһаһад оркна. Дордын дорд орнд көвүн одад тусна. Ташань хамхрад кевтнә. Эр-хулһн эм-хулһн хойр идхәр күрч ирнә. Эр-хулһн келнә:
– Нә, энчнь хара әмтн биш, энүгичнь идхм биш, – гинә.
– Иим ик махнас зулхла, манд хөөннь махн олдхн уга, үүнәс цадтлан идҗ авхмн, – гиһәд, эм-хулһн ирәд иднә. Нәәхл ташад, хулһнын көл-һаринь хуһлчкад, тәвәд оркна.
– Би чамд келә билүв, эн күүнчнь хара әмтн биш, бичә ид гиһә билүв, кишг уга әмтн, – гиһәд, эр-хулһн гүүҗ һарад, нег цаһан шавр авч ирнә. Эм-хулһн идәд, эдгәд гүүһәд йовад одна. Нәәхл көвүн хулһнын мөр мөрдәд көлврә йовҗ, тер цаһан шаврта һазрт күрәд ирнә. Нег атхиг иднә – сән болад одна. Хойр атхиг иднә – өмнк бәәдләрн болна. Дәкәд һурвдулад иднә – үлү сән залу болна. Цадтлан идәд, күн бийләнь хальдш уга залу болна. Хойр хавтхан дүүргҗ авад һарад йовна. У һазрт хойр тулад, уутьхн һазрт нег тулад йовад йовна.
Тиигҗ йовтлнь, нег долан залу долан әәрһин алтн цалм һартан бәрсн:
– Нальхн Цаһан ээҗин һунн наста Нәәхл кезә ирҗ амрахмби, кезә ирҗ җирһәхмби? – гиһәд уульсн-дуулсн харһна.
– Залус, зогсчатн. Нальхн Цаһан ээҗин Нәәхләрн ю кенәт? – гиҗ сурв. Уульлдад-дууллдад йовҗ, залус: – Нальхн Цаһан ээҗин Нәәхл көвүн мөн болхмби, биш болхмби? – гилдҗәһәд, өөгүрнь давад һарна. Ардаснь Нәәхл көвүн долалуһинь бәрҗ авад, әәрһин алтн цалмарнь күлҗ авад, үүрәд һардг болна.
– Нальхн Цаһан ээҗин һунн наста Нәәхл мөн сәнҗч. Әмим бидн тәв, – гиҗ келҗәнә. Долан залуг сулдхад:
– Нальхн Цаһан ээҗин һунн наста Нәәхләр ю кех улсвт? – гиҗәнә. Залус уульлдад:
– Хәәмнь, маниг хөрн тавн толһата хотхр хар мус идәд чиләҗәнә. «Нальхн Цаһан ээҗин һунн наста Нәәхл уга деер таниг идәд чиләнәв», – гиһәд өдрин хөрн тавн кү иднә. Өрүн улан нарнла, сер-сер салькта, бүр-бүр хурта ирдмн. Тегәд амарнь цувад орад бәәдүвидн. Тегәд маңһдур мана кенинь өрүн идхм болхв, кенинь үдлә идхм болхв гиҗ, үдлә идүлхнь дуулҗ, өрүн идүлхнь уульҗ бәәнәвидн, – боллдв. Залусан дахулад һарна. Йовад, залусин герт ирәд хонна. Өрүн болна.
– Нальхн Цаһан ээҗин һунн наста Нәәхл ирсн болхла, бичкә һартн, ирәд уга болхла, хоолурм цувад ортн, – гиһәд сер-сер салькта, бүр-бүр хурта мус аашдг болна. Мус үүдн хоорнд күрч ирнә. Күн һархш.
– Юн дөңтә-түшгтә болад одвт? Юңгад неҗәдәр эс һарнат? – гиһәд, мус күркрәд-бәркрәд бәәнә.
110

– Нальхн Цаһан ээҗин һунн наста Нәәхл ирчксн бәәнәв, наар, мус, – гиһәд, Нәәхл хәәкрәд оркв. Хөрн тавн толһата хотхр хар мус бөөргин цаһан туула болҗ хүвләд, бөгн тошад, һарад зулв. һунн наста Нәәхл хурдн хар шург ноха болҗ хүвләд, көөһәд һарв. Нәәхл көвүн шург болад күцәд ирдг болна. Шүүрәд авхин алднд мус тавн үзгтән тарад хайсн зарм болад, тарад йовад одв. Тиигхләнь, Нәәхл тавн һууҗмулта така болад, тавн үзгтнь түүһәд йовад окдг болна. Мус келҗәнә:
– Ааль җиил хойран һарһувидн. Ода ээҗин өгсн ээм-далын чидләр медлций, – гиҗәнә.
– Тиигхлә, тиигий чигн, – гиһәд, эн хойр харанаһас хавшлдад, харада кевтә эргәд, таш-баш бәрлдәд, тач авад дегәллдәд, Нальхн Цаһан ээҗин Нәәхл муусиг күмн күрәд уга күрл мөңгн таша деерән сегсрҗ авад, һазр өгнә.
– Арһчн бәәнү, әрвңгичн утлад, ами деерчнь хайнав, – гиҗ Нәәхл хәәкрв.
– Арһ уга, хай, – гиҗ мус келнә. Әрвңгинь буулад оркхла, муусин гесн дотр гертә-малтаһан кесг чигн күн бәәнә. Тедн муусин геснәс ууляд һарад бәәнә, үкрмүд чигн мөөрлдәд һарад бәәнә, хөд чигн мәәллдәд һарна, мөрд чигн инцхәлдәд һарна.
Тер улс уульлдад:
– Ачд ач кесн, туст тус кесн, ах нойн баав, ю авнат манас? – гиһәд, ханад бәәцхәнә.
– Юм авхшив, юмн керг уга, – гинә Нәәхл.
– Юм эс авхнь, маднд эзн хан болҗ сууҗ өгтн, – гилдәд уульлдв.
– Уга, би хан болхшив, – гиҗәнә. – Ачм хәрүлдгм болхла, эн һазр дорас деедин деед орндм намаг һарһтн, – гинә. Тер улсин негнь:
– Манд һарһдг арһ уга, зуг нег эв зааҗ өгсүв, – гинә. – Үүнәс холд ор һанц уласн модн бәәнә. Тер моднд тарвҗ шовун өндглдг билә. Түүнә һууҗмулмудынь хорта хо һалзн моһа эзлдг билә. Тер моһаг алҗ чадхнь, тер тарвҗ һарһх, – гинә.
Нәәхл у дунднь хойр тулад, уутьхн дунднь нег тулад һарад йовна.
Ор һанцхн уласнд күрәд ирнә. Модн деер тарвҗин һууҗмулмуд бәәнә. Шовун уга. Хәлән гихлә, хорта хо һалзн моһа шилвкәд аашна. Нәәхл көвүн чигн шилвкәд йовна. Моһа түрүлҗ күрн гиһәд ирдг болна.
– Ода энүг яһса? – гиҗәһәд, долан алд алтн тайгарн шивәд авдг болна. Моһа тас тусад, үкәд оддг болна. Тарвҗин һууҗмулмуд Нәәхлиг далваг доран авад бултулад окна. Тарвҗ шуугад нисәд ирн келнә:
– Хәәнрмүд минь, тадниг юн әмтн эм залһв? Кен моһа алв? – гиҗәнә.
111

– Я-а, кен медҗәнә, нег юмн ирәд, хорта хо һалзн моһаг алла. Тер хад чолуһар орҗ одла, – гинә. Тарвҗ нисәд, хад чолуг далвагарн сәвә-сәвә бәәҗ, элсн болһад уга кечкнә.
– Угалм, – гиһәд күрәд ирнә.
– Яһлав, чамаг сәвҗ бәәсн цагт гүүһәд, тер күн далан усар орҗ одв, – гиҗ һууҗмулмуд келнә. Тарвҗ дала сәвә бәәҗ, чальчаг кечкәд, күрәд ирнә.
– Келтн, хама бәәхинь, – гинә.
– Не, алл уга бәнч? – гиҗ һууҗмулмуд сурна.
– Уга, юңгад алдмби ач кесн күүг? – гиҗәнә тарвҗ. Һууҗмулмуд һарһад өгнә. Тарвҗ игзәрләд:
– Иг-тәтә, – гиһәд көвүг зальгад оркна. Һууҗмулмуднь:
– Ээҗ, одак күүһимдн һарһҗ ас, эсклә эн моднас унад үкнәвидн, – боллдад, ууляд бәәцхәнә. Көвүн улм сәәхн залу болад һарч ирнә. Тарвҗ келнә:
– Ачд ач кесн, туст тус кесн, ах нойн баав, ю авнач? – гинә.
– Юмн нанд керг уга. Ачинм хәрү өгхлә, деедин деед орнд намаг һарһтн, – гинә.
– Не, түүгичнь арһлҗ болх. Зуг далн марлын мах белд, далн архд (үкрин арсн) чигә белд, тегәд һарһсув, – гинә.
Көвүн далн марл хаҗ авад, далн архд чигә кеҗ авад ирнә. Тарвҗ далн марлын махан нег далвагтан ачад, далн архд чигәһән наадк далвагтан ачад, тал дунднь көвүнд ор ясч өгәд, көвүг суулһҗ авад, деегшән нисәд һарна. Тарвҗ аңһс гихләнь – көвүн нег марлын мах амнднь дүрҗ өгәд, нег архд чигә кеҗ өгәд йовдг болна. Нисә йовтл, далн марл, далн архд чилнә, хайҗ өгдг юмн уга болна. Шовуна чидл чиләд, деегшән һардгаснь дорагшан ордгнь ик болад ирнә. Бас нег аңһс гихләнь:
– Не, арһ уга, – гиһәд һуйин махнасн утлад авхларн, хөөнә чигә бор мах утлад авад, амнднь дүрдг болна. Шовунд чидл орад, деегшән нисәд һарна. Бас аңһс гинә, бас хөөнә чигә бор мах һуясн таслад дүрнә. Шовун деедин деед орнд авад һарад ирнә.
– Одак сүл хойр өгсн махнчн һәәвһә әмтәхн юмн бәәсмби? – гинә. 
 – Хәәмнь, деегшән һардгасн дорагшан ордгчнь ик болад йовхлачнь, һуйин бор махнасн таслад өгләв, – болна.
– Йо, хәәмнь, тиим болхла, һуйичнь эдгәҗ өгсүв, – гиһәд һуйин бор махинь һульһад һарһҗ өгәд, хәрү бүрлдәчкдг болна. Хоюрн хәрх болна.
– Чи чигн сәәхн менд бә, би чигн менд хәрсүв. Деедин деед орнд
112

мини дүм бәәдм гиҗ йовсув, чи чигн дордын орнд эгчм бәәдм гиҗ йов, – гиһәд шовун дорагшан нисәд орад одна.
Һунн наста Нәәхл харм хәәсн тулһ хойран үүрәд, у дунднь хойр алхад, уутьхн дунднь нег алхад, һарад йовна. Өлсхин икәр өлсч йовад, нег бөөргин бөкн цаһан туула саадгарн харвад оркна. Ирәд авн гиҗ йовхлань, көндлңгәснь эрмәлҗн эмәлтә, эр бор дааһта көвүн хәәкрҗ ирәд, туулаһинь шүүрч авад зулна. Бас нег туула хана, бас тер көвүн авад зулна, һурвдад туула хаҗ ална. Һурвдад авад зулна. Нәәхл уурлад, эр бор дааһта көвүг көөҗ күцәд, харм хәәсн дотран дүрәд көмрчкәд, деернь сууна. Көвүн хәәсн дотрас хәәкрҗәнә:
– Әмим авнч, амн сән үгим авнч? – гинә.
– Амн сән үгичнь авнав, – болна.
– Нальхн Цаһан ээҗәрчнь хойр һартнь хойр ик уут өлгчкәд, сәрсн цегдг өмскәд, шоодрагин тавн зун туһл хәрүлһәд бәәнә. «Шулм көвү һарһсн кишг уга күн, эрснчн эн билә», – гиһәд догшн Зәгр богд хан алҗана. Терүг келхәр седчкәд, чамас әәһәд, үг һарһхар туулаһичнь авч зулад бәәләв. Адһҗ хәр, ээҗән харсч ав, – гинә.
У дунднь хойр тулад, уутьхн дунднь нег тулад, гүн ишкәд һарад йовна. Долан хар саната авһдан күрәд ирнә: үксн яснь цәәсн бәәнә. Түүнәсн цааран һарад йовна. Көгшн Зәгр богд хан Нальхн Цаһан ээҗин һунн наста Нәәхлиг аашхинь медчкәд, Нальхн Цаһан ээҗинь авч ирәд, торһн томч хойрар орана. Нальхн Цаһан ээҗ өмсч өгхш.
– Не, арһ уга. Нальхн Цаһан ээҗин һунн наста Нәәхл ирсн цагт: «Хан шарта бәәнә гиһәд, бичә орултн», – гиҗ долан түмн цергиг хаана өргә төгәлүлҗ зогсав.
Нальхн Цаһан ээҗин һунн наста Нәәхл көвүн хаанад күрәд ирнә. Хаана үүдчнр көвүг орулхш.
– Бәәстн, орнав, – гинә.
– Уга, хан шарта бәәнә, холас ирсн күүг орулдговидн, – гиҗ үүдчнр келцхәв.
– Урдксин зөөр авч орхла, эдгх тер хаантн, орнав, – гинә көвүн.
– Орулхшвидн, – гиһәд тәвхш.
Нальхн Цаһан ээҗин һунн наста Нәәхл көвүн хаана харулч цергә улсиг негәрнь авад, негинь цокад, дәкәд негәрнь авад, негинь цокад, цокад-цокад, цугтнь тараҗ хаяд, хаанад орҗ ирәд, хан хатн хойриг харм хәәсәр дарулад, бүркәд хайчкна. Хаана нутг-нурһн цуһар ирәд өргв, эс көндәҗ чадад, цөкрәд бәәв. Хан хатн хойр доран үкнә.
Һунн наста Нәәхл баатр Нальхн Цаһан ээҗтәһән отг-нутгтаһан амр сәәхн җирһв. Олн-әмтн догшн Зәгр хаанас сулдад төвкнв.
113

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. с. 107-113.


