Отхн көвүн

Нег цагин аңхунд һурвн көвүтә эмгн өвгн хойр бәәҗ. Көгшрәд, өвгн гемтв. Һурвн көвүһән дуудж авад тер келнә: «Нас бийән эдләд, көгшрәд, би ода гемтв чигн, үкх санан уга. Тадниг би сурҗанав, кемр мини күрәд уга, үзәд уга, одад уга һазрт күрәд, нанд белг авч ирхлә, би эдгәд чигн бәәхв».
Тегәд һурвн көвүнә ик көвүнь мөрән унад һарад йовна. Кесгтән йовв. Һурвн эмгнлә зууран харһна. Тедн һазрин шуурха шидҗ бәәҗ.
– Мендвт, ээҗнр.
– Менд, – гиҗ эмгд хәрү өгнә.
– Үүлтн бичә бүттхә.
Тиигхлә һурвн эмгн келҗәнә: «Мөрнчн бичә зоктха. Көвүн, хамаһас хамаран йовҗ йовнач?
– Мини аавм шалтгта болад, аавиннь күрәд уга, одад уга һазрт күрәд, аавдан белг авч хәрс гиҗәләв. Тегәд одҗ аавм эдгх, – тиигҗ келәд, көвүн цааран һарад йовна.
Йовҗ, йовҗ, нег ик яшлд күрәд, маляд иш кех тавн бәрм яшл тәәрч тер авна. Деернь тавн бәрм суха тәәрч авна. Көвүн хәрү үрвәд йовад, һурвн эмгнд дәкн одна.
– Нә, көвүн, яһвч? – гиж ээҗнр сурна.
– Нег тавн бәрм яшл мод, тавн бәрм суха мод тәәрч авув. Мана аавин күрәд уга һазр гиҗ санҗанав, – гиҗ көвүн хәрү өгнә.
– А-а чавас, хәәмнь, күүнә яльч болад, хө хәрүләд, үдлә аавчн тер яшлд сууҗ хотан идәд, амрад сүүдрләд кевтдг билә, – гиҗ негнь келнә.
Көвүн тагчгар соңсчаһад хәрҗ одна. Авч ирсн хойр модан аавдан өгнә. Аавнь эмгнә келсәр келҗәнә: «А, терчн мини кезәнә байн күүнд яльч йовхларн, хөөдән хәләһәд, үдлә тенд одҗ хотан идҗ амрдг һазр билә».
Аавин күрәд уга һазрт күрхәр, дундк көвүнь йовҗана. Тер бас һурвн эмгнд күрнә.
– Мендвт, ээҗнр, – гиҗәнә.
– Менд, көвүн, – гиҗ тедн хәрү өгнә.
– Кеҗ йовх кергтн бичә бүттхә.
– Тиигхлә мөрнчн бичә зоктха, – гиҗ, эмгчүд келнә. 
– Көвүн, хамаһас йовҗ, ямаран керг күцәхәр йовнач?
– Мини аав ик гемтә. Би аавиннь күрәд уга, одад уга һазрт күрхәр йовнав. Тендәс аавдан белг авч ирхлә, тер эдгх, – гиҗ келәд, көвүн цааран һарад йовна.
Кесг цагтан тер йовв. Дәкәд ик яшлд ирәд, тавн бәрм маляд иш кех яшл тәәрч авна. Деернь тавн бәрм суха мод тәәрч авад, көвүн хәрү үрвәд эмгчүд тал ирнә.
– Хама күрвч, көвүн? – гиҗ негнь сурна.
– Эргҗ йовад, нег һазрт күрәд, ик яшлас тавн бәрм тәәрч авув, маляд иш кехәр тавн бәрм суха тәәрч авув. Ода иигәд, мана аавин күрәд уга һазрт күрәд, хәрҗ йовнав, – гиҗәнә көвүн.
Һурвн эмгн келҗәнә: «Кезәнә чини аав байн күүнә хө хәрүлҗ йовхд, ноһан-өвснд хөөднь тарһлад, хөөнә ноосн көвчгсн цагла, тер яшлд ирҗ, хөд заагарнь орулад, ноосинь җулһлҗ, ташҗулҗ авдг билә».
Тер цагт хәәч уга деерәс, хө хәәчлҗ ноосинь авдго бәәҗ. Көвүн теднә келсиг соңсчаһад, тагчг бәәҗәһәд, хәрҗ одна.
– Тана күрәд уга һазрас Танд белг авч ирв, – гиҗ көвүн аавдан тер эмгчүдин келсәр келҗ өгв.
– Терчнь үнн юмн, – гиҗ өвгн келнә. Дарунь бичкн көвүнә йовх селгән болв.
Отхн көвүн мөрән тохҗ авад, һарад йовна. Терүнә мөрнь күүнә кел меддг бәәҗ. Хаалһдан көвүн мөртәһән күүндҗ йовна: «Залу күүнд эс күрсн һазр уга, акт мөрнд эс ишксн һазр уга, эс хазсн бетк уга гиҗ келдмн. Чи ма хойрин хаалһ дегд ут болҗ одв».
Тиигәд кесг цаг давна. Генткн өмннь хойр көвүн дардасн хар махла булалдад ноолдҗана. Сурхла, үг келхш. Көвүн цааран һарад йовна.
Улан һалзн үкр бөрвәрн һас цокад, арһмҗар архлчксн бәәнә. Киитн булгин уснд, көк девән өвснд терүнә келнь күрн алдад, түүрчәд, эңгсәд мөөрчәнә. Үкрин геснь хоосн, хойр бөөрнь хәңкиһәд одҗ. Хәләҗ, хәләҗ, көвүн цааран һарад йовна.
Йова йовтл, саак һурвн эмгн һазрин шуурха шидҗ бәәснь харһна.
– Мендвтә, ээҗнр, – гиж көвүн келнә.
– Менд, көвүн, – гиҗ ээҗнр хәрү өгнә.
– Сансн үүлтн бүттхә, – гиҗәнә көвүн.
– Мөрнчн зоктха, – гив. 
– Көвүн, хамаһас хамаран йовҗ йовхмбч?
– Гертәсн йовнав, аавм шалтгта болад, аавин күрәд уга, одад уга һазрт күрч, аавдан белг авч одс гиләв. Тиигхлә аавм эдгхмн.
Һурвн эмгнәс негнь келҗәнә: «Чини аавин одад уга, күрәд уга һазр олхд йир күчр. Чини аав бичкнәсн байн әмтнд яльч болад йовад, кевтнь төгәләд үзчксмн».
Һурвн эмгнәс дәкәд негнь келҗ бәәнә: «Чи ода, көвүн, һазад дала һатлхмч, нарнд күрхмч. Чини аав тенд күрәд уга болх. Һазадын далад тул заһсн дөчн йисн хонгтан мөңкәһәд, гесән цатхачкад, дөчн йисн хонгтан унтдмн. Толһань далан эн көвәднь, сүүлнь талдан көвәднь. Тер цагла әмтн деерәһәрнь йовад, һазадын далад күрдмн. Үлгүрнь келхлә, чи бас дахад һатлхч. Тиигәд Нарнд күрхч. Эн һазрин шуурха шиддгәсн кезә гетлхиг маднд медүл. Үзсән, цугтаһинь медүл».
Көвүн эмгдин келсиг соңсҗ авад – «Сән» – гиһәд һарад йовна.
Күрх һазртан көвүн күрнә. Тул заһсн кевтнә. Мөрән цегләд, шаһад хүврәһәд хавтхлчкад, көвүн тул заһсн деегүр һатлад һарад одв. Таньдго хаалһар сардан йовад, Нарнд күрнә. Хальмг гер үзнә. Нарна көгшн ээҗнь һаза сууна.
– Көвүн, хамаһас хамаран йовҗ йовнач?
– Би һазад далан телтрәс тана көвүн Нарн тал ирүв. Һархларн юңгад шарлҗ һардв, суухларн юңгад уладв, гиҗ сурхар ирүв. Зуурм ах-дү хойр дардасн хар махла булалдад ноолдҗана. Терүнә учр сурхар бәәнәв. Дәкәд улан һалзн үкр бөрвәрн архлата. Усндан, өвсндән күрч чадҗана, хойр бөөрнь хәнкиһәд наалдҗ одҗ. Цааран йовхла, һурвн эмгн һазрин шуурха шидҗәнә. Терүнә тускар бас сурс гиләв. Би болхла, һазадын далан телтрт аавтаһан, ээжтәһән бәәдв. Аавм шалтгта болад, аавдан нег ачта-туста юм олҗ авч хәрхлә, аавм эдгх гиһәд, хәәһәд ирләв.
– Көвүн, зогсҗа. Нарн ода аашна. Икл гидг уурта ирх. Чамаг зальгчк. Чи тагчг бә, – гиҗ келәд, эмгн көвүг бичкн бальчгд хүврәһәд өврлчкнә.
Нарн гертән йир уурта орад ирнә. Әмтнд герл өгсн, дула өгч йовх болад цуцрад уурлҗана.
– Ээҗ, – гиҗәнә. – Пүф-ф-ф, эн герт үксн хорхан үнр һарад яһжахмб?
– Ээҗчн ода насан эдләд, көгшрхләрн, чамд би хорхан үнр һарсн болҗахгов, – гинә.
Нарн инәҗәнә. Инәҗәһәд келҗәнә: «Ээҗ, арвн сардан гесндән тееһәд, алтн шар уурган цатхлңг көкүлҗ намаг эс өсклт. Та юңгад нанд үксн хорха болҗ медгдх биләт? Танас ачта сәәхн юмн уга. Ээҗ, адһҗанав, йовнав. Та нанд бичә уурлтн, бичә өөлтн».
– Нарн минь, невчк зогсҗа, нанд зүүдн-йор орв. Чи юңгад һархларн шарлҗ һардвч, суухларн юңгад улаҗ суудвч? Энүг келҗ ас.
Нарн келҗәнә: «Хамг әмтн унтад, өрүнд босад тоорм-тоосн һарад уга цагла, арчксн сәәхн нүдәр хәләхлә – би шарлад теднд үзгддв. Суухларн уладг учрнь – тоосн-тоорм һарад, бүтәд көшҗ йовх нүдәр хәләхлә, теднд би улан болад үзгддг болҗанав».
«Нә, һурвн эмгн һазрин шуурха шидҗәсн болад үзгдв. Улан үкр өвсн, усндан күрч чадад, мөөрәд эңгсәд бәәнә. Ах-дү хойр дардасн хар махла булалдад, ноолдад бәәнә. Тер ямаран учр болдви?»
– Ээҗ, – гиҗәнә, – зүүднтн сәәхн зүүдн. Тер хамгас теднтн цугтан гетлхмн, – гиҗ келәд, Нарн адһад йовҗ одна.
Арднь эмгн ирсн көвүг бальчгас хүврәһәд: «Соңсвчи келсинь?» – гиҗәнә.
– Соңсв.
– Нә, көвүн, адһс гиҗ йов. Тул заһсна көндрх цаг болҗ йовна. Чамаг үзсән келәд, Нарнд күрсиг келхлә күн иткхн уга. Мә, эцктән белг авч хәр, – гиһәд, нег шор өгв. – Аавчн әмлхмн.
Көвүн: «Ханҗанав», – гиҗ келәд, мендләд, гүүһәд һарад йовна. Тегәд далад ирәд тул заһсн деегәр һатлад, мөрән цегләд, минь кевтнь белдәд, мордад һарна. Йовад йовҗ хойр көвүн ноолдҗасн һазрт ирнә. Тер хойр көвүн тогтнад, зовҗасн үкр әмд цадхлңг, цуцрҗасн һурвн эмгн һазр шиддгән уурсн бәәнә. Цугтаһинь тогтнулчкад, отхн көвүн гертән ирнә. Күләҗәсн аавдан эмгнә илгәсн белг – шор өгнә. Удл уга аавнь эдгәд, җирһәд-дүргәд бәәв.
– «Кит идсн көвүн кевтч эс чаддг», гиҗ келдг. Би дәкәд йовнав, һазр үзәд эргәд ирнәв, – гиҗ келәд, көвүн һарад йовна.
Кесг цагтан йовад, оратад хонх цаг болв. Нег ик нутгт ирв.
– Эн юн гидг нутгв? – гиҗ әмтнәс сурҗана.
– Көгшн Буурл Шатрч хаана отг, – гиҗ келцхәнә. 
Көвүн хаанад ирнә. Хаана һаза бууһад, мөрән уяд, орн гихлә, хан харһна.
– Менд, көвүн, – гинә.
– Мендвт, хаана зергәс, – көвүн сурҗана. – Хаана зергәсн, танад хонҗ болхий?
– Болх, – гиҗәнә хан.
Көвүн герт орад, хаанла күүндәд суув. Хаана эльчнр ирәд, көвүнә мөринь хәләнә. Көвүнд асхна хот – цә, боорцг өгнә.
– Хон, хон, көвүн, зуг нег шатр тәвлций.
– Нә, – гиҗәнә көвүн.
Тер дарунь хоюрн наадна. Көвүг хан шүүһәд ирв.
Хан келҗәнә: «Би чамаг цокнав».
Көвүн келҗәнә: «Цокхин һурвн зү алх кеҗ авад, төмр цокдг гиҗ келдг. Шаавр кеҗ авад сур цокдг. Шүүгдсн му хааг би цокнав».
Хан шүүгднә. Хойрдад наадна. Хан шүүһәд ирв: «Көвүн, чамаг би ташнав».
Көвүн келҗәнә: «Ташхин һурвн учр: гергн күн тос ташдг, гергн күн арһс ташдг гиҗ келдг. Шүүгдсн му хааг би ташхув».
Хан дәкәд шүүгднә. Һурвдад наадна. Дәкәд көвүг дииләд ирнә.
– Көвүн, чамаг би чичнәв, – гиҗ хан келнә.
– Чичхин һурвн учр гиҗ келдг: шор кеҗ авад боорцг чичҗ хорһнаснь һарһдг, серә төмрәр далан заһс чичҗ авна гидг. Шүүгдсн му хааг би чичнәв, – көвүн келнә.
Тиигәд һурв наадад хан шүүгднә. 
Өрүнднь тедн босад, цәәһән, боорцган эдлҗәхлә, хан келҗәнә:
«Наснчнь күцхлә, сән залу болхч. Дөчн эргн нас күрәд, отг-алвтан ахлад, дөрвн үзгин дәәс дарм сән залу болхмч. Кезәнә залу күн дөчн насн күртл отг-алвт ахлдго бәәҗ. Көвүн, чамд би нег сурвртав».
– Юмб тертн? – гиҗәнә.
– Чи, арһта болҗ, нанд усна хадин күүк олҗ авч ир.
– Нә, – гиһәд көвүн һарад йовна.
Йовад, әмтнәс сурад, селвг авад, һазадын далан көвәд күрнә.
Әмтн келҗәнә: «Усна хадин күүкн сөөни өрәлин цагт уснас һарад, далан көвәһәр йовҗ эн орчлң һәәхдмн. Малын шүрүсәр арһмҗ кеҗ авад, терүгәр күүкиг бәрҗ авхч».
Көвүн әмтнә келсиг соңгсад, хәрү үрвәд, аавдан ирнә. Невчк бәәҗәһәд, аавасн малын шүрүсәр кесн арһмҗ авад, һазадын далан көвәд хәрү күрнә. Мөрән тер цегләд, шаһад хүврәһәд авчкад, күүни көврдгин дүңгә нүк малтад, дотрнь орад, арһмҗан эвкҗ белдәд күләв. Сөөни өрәлин цагт күүкн далан уснас һарад йовна. Терүг туслцад ирхлә, көвүн арһмҗан хаяд бәрәд авна. Тер дарунь күүкиг хаанад күргнә.
Усн хадин күүкн келнә: «Та, көгшн Буурл шатрч хан, намаг мекәр бәрәд үүр-ханян кехәр бәәхлә, мини эдл-аху, арнзл, аю, усна аң – хамгиг тастнь цуглулҗ нанд авч иртн».
Хан келҗәнә: «Би чини сурсиг күцәҗ чадшгов, чадхла эн көвүн чадх», – гиһәд келнә.
Көвүн зөвән өгәд, дәкн далан көвәд ирнә. Һурв ишкрәд, һурв хәәкрәд оркхла, усна арнзл, аю, күүкнә аңгуд цугтан һарч ирцхәнә. Тедниг тууһад көвүн хаанад күргнә.
Хан, усн хадин күүкн хойр ирәд хәләһәд, аңгудиг саалһна. Үсинь шүүһәд, һурвн хәәснд кеһәд буслһна. Усн хадин күүкн келҗәнә: «Күн ахта, девл захта гидг. Ода хан, Та ахлҗ, хувцан тәәләд эн бүлән үснд ортн».
Хан әәмәд келҗәнә: «Би орҗ чадшгов».
Тиигхлә көвүн орна: «Түрүн һарсн чикнәс, сүүлд һарсн өвр гиҗ келдг. Би орхмн болвза?»
«Э, ортн», – гинә.
Көвүн хувцан тәәлҗ хаяд, буслҗасн үстә нег хәәснд орна, хойрдгч хәәснд орна. Һурвдгчднь орад, сәәхн гидг залу болад, һарад зогсна.
«Ода Тана селгән болв», – гиҗ хаанд күүкн келнә.
Хан хувцан тәәләд түрүнк буслҗасн хәәснд орна. Махнь махн кевтән илҗрәд, яснь урсад хан үкҗ одна.
Усн хадин күүкн аавин отхн көвүн хойр ханьцад, өркән өндәлһәд бәәцхәв. Көвүн эк-эцкән, хойр ахан нүүлһҗ авад, байрта-бахта кесг цагтан җирһцхәв.
Филиппов гидг өвгнәс соңслав.
Келмрч Манҗин Санҗ.
Көкшн Буурл шатрч хан // Хальмг туульс. II боть. Элст: Хальмг дегтр hарhач, 1968. х. 20-25.

