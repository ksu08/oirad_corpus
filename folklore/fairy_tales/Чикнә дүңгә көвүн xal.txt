Чикнә дүңгә көвүн

Чикнә дүңгә көвүн эк эцк хойрта нег харгч иньгтә. Харгч иньгән унад кииц ачхар одна. Киицән1 ачад бәәҗәтлнь деерәснь хур орад хурт хорһдад темәнәннь өмн сууна. Деернь нег хамхул киисҗ ирәд хамхлд немрлҗ тәмән авад, өмкхләннь хамхта хамднь идчкҗ. Тәмәнәннь геснд орҗ авчкад харгч иньгән хаалһарн хачкна харгч иньгн һарад йовна герин һаза ирнә эк эцк хойрнь буулһҗ авад киицән буулһҗ авад көвүһән хәәхлә, көвүн олдхш. Тегәд көвүн яһсн болхв гиһәд. Тәмәһән негҗәд арһсан негҗәд олдҗ эс өгхләнь тәмәһән ална. Тәмәһән алад гесн гүзәһәрнь хәәнә олдхш. Тәмәһәннь һолһата баасинь авч одад кеер хайчкҗ. Тенд хол һазрт орҗ оч. Тигәд тер көвүн тер кевәрн һаза бәәтлнь һолһата баасинь хот эргҗ йовсн чон авад идчкҗ, Чоныг идхлә чонын гесн дотр орҗ оч. Чон һарад йовна хот эргәд хотнд хөөнүр орн гихлә: «На чон, ца чон» – гиһәд гесн дотрнь хәәкрәд хот идүлхш. Тиигәд йовтл чон гидг юмн элкнь харлад, харһмдан күрәд ирхләнь нег амха шүдтә арат харһна. «Чон, чон мууха му бәәдл һарсмч, яһвчи? – гин. Йир амтн уга. Иигәд нег йовҗ йовад иим һазрас иим хот идләв түүнәс хооранданднь хөөнд орад хотнд орн гихлә: «На чон, ца чон» гиһәд гесн дотрнь хәәкрәд юмнд күргхш гиҗәнә. Нә сән тигхлә чи үнәсн һарад йовн хуҗрт од. Хуҗрин һашун уснас уучкад толһаһас дорагшан гүүһәд деегшән гүүһәд өөдән hурв һарад гүүхләчн һочхич. Тигәд тер кевәрн чон одна хуҗрин һашун ус ууһад хурдлад гүүҗәтлнь элкнь көдләд һоҗна. Эн һочаснд һарад йовҗ одна. Чикнә дүңгә көвүн. Тиигәд йовж йовтлнь генткн хадмудтан оч йовсн хойр күргн харһна, хаалһд деернь сәәхн гидг бүлү кевтнә. Бүлүг авад хавтхлчкад хойр күргн эгч дү хойрад келсн хадмудтан ирәд бууна. Хот хоолан ууһад тегәд токарсн цагт хө алх болна. Хө алх болад герин эзн бүлү хәәхлә утх бүлүддг бүлү уга болна. Бүлү эс олдхла «Ой һаза мана нег һәәһә гидг бүлү бәәнә» – гинә. Олҗ авлав бидн. Тер бүлү авч ирәд өгнә. Тер бүлү авч ирәд өгхлә бүлү утх хойр наалдҗ одна һарчахн уга. Тигәд чикнә дүңгә көвүн одак утхтаһинь авад завд тәвчкнә. Сө тегәд босад одакс хот-хоолан ууһад унтна. Хойр күргн һалын барун бийәр хойр күүкнәс орнаннь өмн бийәр эмгн өвгн хойр орн деерән, тигәд бәәҗәһәд сө, әмтн унтхла одак көвүн утхан авад хөөнәснь нег хө алад гүзәтә баасинь хойр күргнә хошнкт асхад одак хөөнә хурһиг авад хойр күүкнә өврт чикчкәд семҗәрнь авад өвгн эмгн хойраг бүрчкнә өр цәәнә хойр күргнә хошңган мааҗад хәләхлә – баасн. Чи һоҗуч, би һоҗу, боллдна теднә дуунас соңсад одак хойр күүкн серәд хәләхлә хойр күүкнә хоорнд – хурһн «Чи хурһлвч, би хурһлвч», болад хойр күүкн өгнә эн. Эднә дуунас соңссн эмгн өвгн хойр серчкәд: көндрхләнь царцҗ оксн бүркәтә семҗән тартар гин. – «Уй чи көнҗл шуулҗанач, би көнҗл шуулҗанав» – гиһәд өглднә эдн. Тигәд өглдә бәәтлнь одак һаза иль һарһсн домбр һарһсн чикнә дүңгә көвүн завгтан тэд инәһә-инәһә бәәҗ һолһань хаһрад бийнь үкч оч.

1) кииц – арһсн

1967 җ. экспедиц. Келҗ өгснь Баһ-Хошуда Салбыков Х.

Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. с. 209-210.

