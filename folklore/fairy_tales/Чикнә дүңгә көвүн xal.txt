Чикнә дүңгә көвүн

Чикнә дүңгә көвүн эк эцк хойрта нег харгч иньгтә. Харгч иньгән унад кииц ачхар одна. Киицән ачад бәәҗәтлнь деерәснь хур орад хурт хорһдад темәнәннь өмн сууна. Деернь нег хамхул киисҗ ирәд, хамхлд немрлҗ тәмән авад, үмкхләннь хамхулта хамднь идчкҗ. Тәмәнәннь геснд орҗ авчкад харгч иньгән хаалһарн йовулчкна. Харгч иньгнь һарад йовна, герин һаза ирнә. Эк эцк хойрнь киицән буулһҗ авад көвүһән хәәхлә, көвүн олдхш. Тегәд көвүн яһсн болхв гиһәд. Тәмәһән негҗәд арһсан негҗәд олдҗ эс өгхләнь, тәмәһән ална. Тәмәһән алад, гесн гүзәһәрнь хәәнә олдхш. Тәмәнәннь һолһата баасинь авч одад кеер хайчкҗ. Тенд хол һазрт орҗ одҗ. Тиигәд көвүн тер кевәрн һаза бәәтлнь һолһата баасинь хот эргҗ йовсн чон авад идчкҗ. Чоныг идхлә чонын гесн дотр орҗ оч. Чон һарад йовна, хот эргәд хотнд хөөнүр орн гихлә: «На чон, ца чон» – гиһәд гесн дотрнь хәәкрәд хот идүлхш. Тиигәд йовтл чон гидг юмн элкнь харлад, харһнхдан күрәд ирхләнь нег амха шүдтә арат харһна. «Чон, чон мууха му бәәдл һарсмч, яһвч? – гинә. Йир амтн уга. Иигәд нег йовҗ йовад иим һазрас иим хот идләв түүнәс хоорандан хөөнд орад хотнд орн гихлә: «На чон, ца чон» гиһәд гесн дотрм хәәкрәд юмнд күргхш гиҗәнә. Нә сән тигхлә чи үүнәсн һарад йовн хуҗрт од. Хуҗрин һашун уснас уучкад толһаһас дорагшан гүүһәд деегшән гүүһәд өөдән hурв һарад гүүхләчн һочхич. Тиигәд тер кевәрн чон одна, хуҗрин һашун ус ууһад хурдлад гүүҗәтлнь элкнь көдләд һоҗна. Эн һоҗаснд һарад йовҗ одна. Чикнә дүңгә көвүн. Тиигәд йовҗ йовтлнь генткн хадмудтан одҗ йовсн хойр күргн харһна, хаалһ деернь сәәхн гидг бүлү кевтнә. Бүлүг авад хавтхлчкад хойр күргн эгч дү хойрад келсн хадмудтан ирәд бууна. Хот хоолан ууһад тегәд токарсн цагт хө алх болна. Хө алх болад герин эзн бүлү хәәхлә, утх бүлүддг бүлү уга болна. Бүлү эс олдхла «Ой һаза мана нег һәәһә гидг бүлү бәәнә» – гинә. Олҗ авлав бидн. Тер бүлү авч ирәд өгнә. Тер бүлү авч ирәд өгхлә, бүлү утх хойр наалдҗ одна, һарчахн уга. Тиигәд чикнә дүңгә көвүн одак бүлүг утхтаһинь авад завд тәвчкнә. Сө тегәд босад одакс хот-хоолан ууһад унтна. Хойр күргн һалын барун бийәр, хойр күүкнә орнаннь өмн бийәр эмгн өвгн хойр орн деерән, тиигәд бәәҗәһәд сө, әмтн унтхла одак көвүн утхан авад хөөнәснь нег хө алад гүзәтә баасинь хойр күргнә хошнгт асхад одак хөөнә хурһиг авад хойр күүкнә өврт чикчкәд семҗәрнь авад өвгн эмгн хойриг бүрчкнә. Өр цәәнә хойр күргн хошңган мааҗад хәләхлә – баасн. Чи һоҗуч, би һоҗу, боллдна.  Теднә дуунас соңсад одак хойр күүкн серәд хәләхлә хойр күүкнә хоорнд – хурһн «Чи хурһлвч, би хурһлвч», болад хойр күүкн өгнә эн. Эднә дууг соңссн эмгн өвгн хойр серчкәд: көндрхләнь царцҗ орксн бүркәтә семҗән татв. – «Уй чи көнҗл шуулҗанач, би көнҗл шуулҗанав» – гиһәд өглднә эдн. Тиигәд өглдә бәәтлнь одак һаза ил һарһсн домбр  чикнә дүңгә көвүн инәһә-инәһә бәәҗ һолһань хаһрад бийнь үкч одҗ.

1) кииц – арһсн

1967 җ. экспедиц. Келҗ өгснь Баһ-Хошуда Салбыков Х.

Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. с. 209-210.

