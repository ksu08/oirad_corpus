ЙИСТР

Кезәнә бәәҗ, өвгн эмгн хойр бәәсн санҗ, йисн көвүтә санҗ, әмтин дүүһинь Йистр гидг бәәҗ. Нертә аңһуч бәәҗ.
Нег өдр өвгн эмгн хойр көвүдтән хадмуд хәәһәд һарад йовна. Йовҗ-йовҗ, нег ор цаһан герүр орад ирнә. Орн гихнь – нәәмн йир сәәхн күүк үзнә. Ю хәәҗ ирсән келәд, күүндәд, үгдән багтад, тер күүкдәс көвүдтән одх зөвшәл авад һарцхав. Өвгн эмгн хойр нәәмн көвүдән наар гиҗ авад, күүкдиг буулһад, ик нәр кев. Тиигҗ бәәтлнь, нег шар цоохр моһа күрәд ирв. Әмтин ахнь, нег моһан шүлсн амнднь орсар, моһан кел меддг санҗ. Моһа келҗәнә:
– Ода хәрнәв. Тегәд тана нәр чилсн цагт нанур эндр әмтин бичкн дүүһән илгәтн. Эс гиҗ таниг цугтаһитн үрәнәв, – гинә.
Ахнь дүүнртән моһан келсн үг келәд, бийнь бас келҗәнә:
– Эңкр дүүнрмүд минь, бидн цуһар бичкн дүүдән дуртавидн. Тер төләд түүнлә хаһцхмн биш. Түүнә ормд цуһар нег һазр бийән харса бәәҗ үкий. Дүүһән һанцхн бийинь илгәҗ болш уга: зөргтә, омгта, ухата, мергн аңһуч болв чигн, һанцараһинь тәвҗ болш уга.
Йистр келнә:
– Уга, моһала мейәркҗ болшго. Учр юн гихнь, моһа чидлтә, хорта, мергн, уурта. Дәкәд кесг олн, манд орхнь чидлтә залуста, тедн чигн түүнә чидләс әәһәд, түүнд орҗ өгсн улс. Тиим болхла, моһала медлцнәв гисн – керг уга көдлмш. Кезән кевтән бәәтн. Би һанцарн түүнә дурар однав. Яһад болв чигн түүнә зовалһнас алдрҗ һарч үзнәв. Өмнк кевтән намаг бичкә хайтн, би чигн таниг хайл уга, хама йовб чигн күндлә бәәсв. Тана төлә би әмән өгәд одсув. Әмән өгхәс үлү оңдан юмар тана ач хәрүлҗ чадш угав, – гиҗ келәд, Йистр аңһуч һарад йовна.
Йовад йовна, кесг цагтан йовна, кемҗән уга удан йовна. Нег ик нүкн харһна. Орад ирн гихнь – нег сәәхн залу сууна. Залу сурҗана:
– Иртхә гисн күн та болвзат? 
Йистр:
– Бив, – гиҗ келнә. Залу Йистриг нүкәр цааран көтләд орна. Моһа тал авч ирнә. Моһа тоһшлад, һолиһәд кевтнә. Моһа Йистрт келҗәнә:
– Нанд нег баярн алдршсн хаана сәәхн күүк авч ир. Эс авч ирхләчн, би чамаг хама болв чигн, теңгр деер һарв чигн, һазр дор орв чигн олҗ авхв, уга кехв. Эн үүл күцәһәд, нанас юн дуртаһан сурад ав!
Йистр нег мөр сурҗ авад, нег алдршсн ик хаана бәәшң тал һарад йовна. Өдр, сөөһин кемҗә медл уга йовад оркна. Нег өвс шимҗәх күүнлә харһна. Йистр сурҗана:
– Юн иим кишг уга күмбч, өвс шимәд бәәх? – гинә.
–Уга, би кишг уга күн бишв, хәрнь кишгтә күмбв. Би ах-дү йиснә әмтин баһнь, Йистр, моһад хаана күүк олҗ өгх болсиг соңсад, түүнд, Йистрт, дем-тус болхар иигҗ бәәсм эн, – гинә.
–Тер келҗәсн Йистрчн бив! – гиҗ Йистр келв. Хоюрн цааран йовна. Йова йовтл, оочдан хойр дала балһдг күн харһҗана.
– Юн му заята күмбвч? – гилднә.
– Би ах-дү йиснә әмтин баһнь моһад хаана күүк авч ирхинь соңсад, дөң-тус болхар иигҗ бәәсм эн, – гиҗ келв, тер дала балһдг залу.
– Йистр гидг күн бив! Наар, йовий, – болад, хаана бәәшң тал һарад йовцхав. Хаанад ик нәр болҗасн санҗ, күүкән күргнд өгхәр ик марһа кеҗәх болна.
Күүкнә марһань: далн зүсн өвсиг хадад, холяд овалчксн, далн җил болсн, хүврҗ одсн бәәҗ. Тер далн җил болсн далн зүсн өвсиг зүсн болһарнь салһад, нерәдх марһан бәәҗ. Йистрин нөкд өвс шимдг күн далн зүсн өвсиг амтарнь шимәд йилһәд, нер-нерәрнь йилһәд оркна. Марһаһан авад, Йистр хаана күүкиг дахулад, нөкднртәһән һарад йовна. Күүкнә эцк хан күүкән хармнад, Йистрин хаалһднь эрс ик түүмр шатаһад, һал падрулад, хаалһинь хааһад оркна. Йистрин нөкд, ус балһач, хойр оочасн дала ик ус цацад, түүмр унтраһад оркна. Цааранднь һарад йовҗ йовхлань, нег шар арат босад гүүв. Йистр аратыг мөрәрнь көөҗ күцәд, малядад алн гих алднд арат амнь аңһс гиһәд, нурһнь хотс гиһәд, ээрәд сурад бәәв:
– Чамд юн деер: амн сән сүв-селвг деерий, альхн чигән арсн деерий? Әмим авр, әмд тәв, амн сән селвгим ав! – гиһәд бәәв. Йистр:
– Чини альхн чигән арсар ю кехв? Амн сән үгән кел! – гив. Арат:
– Хаана күүк бийдән үлдәһәд, түүнә ормд намаг, сәәхн хувц өмскәд, моһад авад од. Моһаһас алтн авдринь сурҗ ав, терүнд әмнь бәәдмн, – гив.
Арат сәәхн күүкнд хүврв. Йистр арат-күүкнд сәәхн торһн хувц өмскәд, моһан тал авад ирв. Моһа байрлад:
– Ач кесн Йистр, ю авнач? – гив. Йистр аратын заасар:
– Алтн авдран ас! – гив. Моһа буру хәләҗ ууляд, зөв хәләҗ инәһәд, авдран өгв. Йистр авдран авч һарад, уудлад, моһан әминь алад оркна. Моһа үкәд одна.
Арат-күүкн арат кевтән тохрад, Йистрт ханад, теегән орад, гүүһәд йовад одна. Моһад кел бәргдсн кесг миңһн күн, уульлдад, инәлдәд, нүкнәснь һарч ирцхәнә. Йистриг йөрәһәд, тарад хәрцхәнә. Моһаһан алсн Йистр хаана сәәхн күүкән авад, өөрк хойр нөкдән дахулад, ах-дү һурвн болый гиһәд, андһаран авлцад, эцк-эк талан, нәәмн ах талан хәрҗ ирәд, амрад-җирһәд бәәцхәв.

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. c. 104-105.

