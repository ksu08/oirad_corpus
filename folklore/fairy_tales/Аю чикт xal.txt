АЮ ЧИКТ

Кезәнә Үмкә төрлт хаани нутгт нег күүктә угатя өвгн эмгн хойр бәәҗ.
Өвгнә күүкн кеер туһлмуд хәрүлҗ йовҗ.
Тавн зун шулм нег шулмдан күчән өгәд, туһлмуд хәрүлҗ йовсн өвгнә күүкиг алад, нег шулмнь өвгнә күүкнд хүврәд, туһлмудан тууһад хәрнә.
Әмтнә туһлмудыг гер-гертнь тараһад, эврәннь туһлмудан орм-ормднь уяд, «аав, ээҗ» гиһәд бәәнә.
Эдү-тедү болсн цагт Үмкә төрлт хан аң-шову харвхар һарна.
Нег харвчксн шовунь өвгн эмгн хойрин гер деер унҗ. Хан:
– Тер шовуг авч ир, – гиҗ нег түшмлән илгәв. Күләҗ ядад, Үмкә төрлт хан хойрдгч түшмлән илгәв.
Хойрдгч түшмлән күләҗ ядад, хан ах түшмлән илгәв. Үмкә төрлт хан түшмлмүдән күләҗ ядад: «Ода нанас ах юмн өвгнд бәәдмн билтәл», – гиҗ санад, бийнь өвгнә тал һарад йовна.
Өвгнә тал аашсн хааг үзчкәд, ах түшмлнь ирҗ келв:
– Өвгн эмгн хойрин герт гегәнднь аду манм, герлднь үүл бәрм сәәхн күүкн бәәнә. Тер күүкиг танд мөн сиит хатн болх гиҗ шинҗләд бәәвүвидн.
Үмкә төрлт хан өвгнә герт орҗ ирәд, мендләд, деед бийднь һарад суув. Тиигәд сууһад күүндәд, хан түшмлмүдтәһән хәрҗ ирв.
Эдү-тедү болсн цагт. Үмкә төрлт хан сөөһин сәәһинь сәкәд, өдрин сәәһинь олад, экин үсн гиҗ, дөрвн зүсн малыннь дөрвнә кесинь тууһад, дөрвн тулм алтан авад, өвгнә күүкнд әрк орулҗ өгхәр һарв.
Үмкә төрлт хан өвгнә герт ирәд, иигҗ келв:
– Аав, бидн күүкндтн әрк зөөҗ ирләвидн. Татв – тасрш уга, матив – хуһрш уга, эрән сәәхн элгн болый. Экин үсн гиҗ, дөрвн зүсн малыннь дөрвнә кесинь болн дөрвн тулм алт авч ирүвидн, – гиҗ хан зәрлг болв.
Өвгн эмгн хойр зөв болв.
Үмкә төрлт хан хүрмән орулҗ өгәд, нәр-наадан кеһәд, хатан буулһад авч ирв. Үмкә төрлт хан аваль хатнасн һунта Авха цецн күүктә болн дөнтә Аю чикт көвүтә болв. Хаана аваль өңгрҗ одна. Хан талдан хат авна.
Эдү-тедү болсн цагт хаана хатн шарлхна. Үмкә төрлт хан:
– Мини хатыг эдгәсн күүнд өрәл алвтан өгнәв, – гиҗ зәңг тархана. Олн зүсн эмчнр хаана хатыг ирәд хәләцхәнә, зуг геминь медҗ чадлго бәәцхәнә.
– Ода, яахв, улм дор орад бәәвүч, бийчн эмән меддг болвзгоч, – гиҗ Үмкә төрлт хан хатндан келв.
– Би эмән меднәв. Зуг күчр хату юмн, амнас һарч өгш ута юмн, – гиҗ хатнь келв. Долан хонгтан хан эмән келич гиһәд, хатнасн сурад оркна. Хатнь дун уга. Хойр долан хонгт сурад оркна. Хатнь дун уга.
– Келхнчн ода, чамас би юуһан хармнхв, – гиҗ Үмкә төрлт хан хатнасн сурв.
– Ода яахв, бийм улм муурад ирв. Мини эм иим: Аю чикт Авха цецн хойрин бөөр-зүркәр шөл уухла, би тегәд эдгхв, – гиҗ хатнь келв.
– Бидн әмд-менд бәәхлә, кедү Авха цецн, Аю чикт манд олдх, – гиҗ Үмкә төрлт хан келәд, түшмлән наар гиҗ авад: – Эн хойриг алад, бөөр-зүркинь авч ир, хатнд шөл өгх кергтә, – гиҗ закв.
Ах түшмл ах дү хойриг алхар авч йовсн цагт, күүкдин үксн экнь хумхл цаһан үүлнлә хутхлдҗ, белкүсцәһән һарч ирәд келв:
– Аю чикт Авха цецн хойртм хорлтан күргсн күүг миңһн мууһин дууһар ирҗ харахв, – гиҗ келчкәд, уга болҗ одв.
«Хаана закан хатуг яахв, күүкдин экиннь келсн үгиг яахв», – гиҗ ах түшмл ухалад йовна.
Тиигәд йовҗ йовад, ах дү хойриг нутгин захд, салу герт хәләх әмтинь олҗ авад бәәлһв.
Күүкдин ормд эр күүкн хойр ноха алад, бөөр-зүркинь хаана өргәһүр авч ирв.
Шөлән уусн хатн эдгәд, инәһәд босв. Удл уга бичкн күүкд эцкән санад, бәәсн гертәсн гүүҗ һарад, өргән өөр наач йовсинь хатн үзчкәд, дәкн гемтҗ одв. Үмкә төрлт хан:
– Яһвч, юунчн өвднә? – гиҗ хатнасн сурв.
– Намаг мекләд, нохан бөөр-зүркәр шөл өгсн бәәҗт, гемм дәкәд көдләд һарв. Аю чикт Авха цецн хойр өргән өөр наач йовцхана, – гиҗ хатнь келв. Үмкә төрлт хан ах түшмлән наар гиҗ авад:
– Чи, кишва ноха, келсн үгим юңгад эс күцәвч, тер күүкдиг хәәҗ авч алад, бөөр-зүркинь эс авч ирхләчн, бийичн хәәчлә харһулнав, – гиҗ хан закв.
Ах түшмл күүкдт ирҗ келв:
– Не, ода арһ уга. Хаана хатнд үзгдҗ одцхавт. Тадниг ода алх кергтә. – Аю чикт ах түшмлин өвдгинь теврәд уульн сурв:
– Авха цецим бичә алыт, намаг алтн, – гив. Авха цецнь ах түшмлин өвдгинь теврәд уульн сурв:
– Аю чиктим бичә алыт, намаг алтн, – гиҗ келв.
Тиигәд уульҗ бәәсн цагт, күүкдин үксн экнь хумхл цаһан үүлнлә хутхлдҗ, белкүсцәһән һарч ирәд келв:
– Аю чикт Авха цецн хойртм һар күрсн күүг эндр өдрәс давулш угав. – Күүкдин экнь дәкәд иигҗ келв: – Өргән барун өмн бәәсн улан авдрин йоралд һурвн хурсн бәәнә. Тер хурсдыг далднь хадҗ өгәд, хот-хоолынь өгәд, нарн һарх ар үзгт бәәсн наһцнртнь илгәтн, – гиҗ келчкәд, уга болад одв.
– Не, тиим болхла, эн күүкдиг хәләҗ бәәтн, - гиһәд, әмтнд даалһчкад, күүкн эр хойр нохан бөөр-зүрк авад, өргәһүр авч ирв.
Ах түшмл улан авдрин йоралд бәәсн һурвн хурс авад, күүкдин далднь хадҗ өгәд, хот-хоолынь өгәд, нарн һарх ар үзг темцүләд, наһцнр талнь йовулв.
Тиигәд ах дү хойр кесг цагтан йовад орксн цагтнь, идҗ йовсн хотнь чиләд ирв. «Ода яахв», – гиҗ Авха цецн санад, далдан бәәсн һурвн хурсан авад, хот кеһәд йовцхав. Кесг цагтан йовад орксн цагтнь идҗ йовсн хурснь чилв.
Йова йовҗ хуучн нутгин ормар орад ирцхәв. Эн нутгин ормас хумха яс хураҗ авад, хамхрха хәәснә йоралд хуурад, шаһан чигә тос һарһҗ авад, цааран һарад йовцхав.
Тиигәд йова йовҗ наһцнриннь нутгин захарнь орад ирцхәв. Эн күүкдин наһцхнь ик аңһуч-шовуч, үзсн юман таслад хайчкдг нохаста бәәҗ. Ик холд, кеер юмна бара үзчкәд, нохаснь гүүлдәд йовҗ одцхав.
– Шулуһар ардаснь йовтн, ю үзчкәд эдн гүүв, – гиҗ наһцхнь ах түшмлдән келв.
Ах түшмлнь гүүлгәд ирнә. Нохас хойр бичкн күүкдиг үнршләд, шарвадад бәәснь үзгдв. Күүкдлә мендләд: «Йир эн күүкд нег уга күүкд биш, негтә күүкд», – гиҗ санад, ардксан күләһәд суув.
Эн күүкдин наһцхнь ирәд мендлчкәд:
– Кенә күүкдвт, хамаран йовҗ йовцханат? – гиҗ сурв.
– Үмкә төрлт хаана күүкд болдувидн. Экмдн үкҗ одла, эцкмдн талдан хат авла. Тер хатнь худлар гемтәд, мана бөөр-зүркәр шөл уухла, эдгхв гихләнь, эцкмдн маниг алн гиһәд ирв. Бәәҗ болш уга болад, нарн һарх ар үзгт наһцнртн бәәдмн гиҗ, маниг йовулв.
–	Тер цаһан гер үзҗәнч? – гиҗ наһцхнь Авха цецнәс сурв. – Чи тер гер тал йов, наһц экчн тосч авх. Аю чикт манла аң-шову хәләһәд йовг, – гиҗ наһцхнь келв.
Авха цецн тер заасн гертнь ирәд:
– Аю чиктм, – гиҗ келн, ухаһан алдад киисв. Наһц экнь шүүрәд, зе күүкән сергәһәд авб.
Эдү-тедү болсн цагт Аю чикт наһцхтаһан ирв. Тиигәд тер хойр күүкдиг наһцнрнь асрад, хәләһәд бәәв. Аю чикт наһцнртан өсәд, гер авад бәәҗәһәд, гергндән иигҗ келв:
– Отг-нутгм болн эцкм сангдад, идсн хотм хот боллго, нөөрм нөр боллго бәәнә.
– Тиим болхла, эцкдән золһад, отг-нутган хәләһәд ир, – гиҗ гергнь келв.
– Не, тиим болхла, эцкиннь Боһ тоог шарһ күлгинь сур, оһтр хар үлдинь сур, сала заагур тәвдг саадгинь сурад авч ир, – гиһәд Аю чикт гергән йовулв. Күүкнь эцкдән ирҗ иигҗ келв:
– Күргнтн эцкдән оч золһнав, отг-нутган оч хәләнәв гиҗәнә, тегәд Боһ тоог шарһ күлгитн, оһтр хар үлдитн, сала заагур тәвдг саадгитн сурулв, – болна.
Хадм эцкнь буру гиҗәхш. Күргнәннь сурсн юминь күүкндән өгәд тәвб. Аю чикт Боһ тоог шарһ күлгән тохад, оһтр хар үлдән бүсләд, сала заагур тәвдг саадган авад, герткстәһән мендләд, нарн суух өмн үзг темцәд һарв.
Кесг цагтан гүүлгәд, кемҗән уга гүүлгәд, һазрин дунд күрсн цагт, ик хар шовун деерәснь шүүрв. Аю чикт әәрстин аля хар товрцгар тер шовуг көөчкәд, цааран йовад йовна.
Тиигәд йова йовҗ, генткн ардан хәлән гихләнь, зеерң шилвтә, зес хоңшарта, хумха ялдн эмгн зес хоңшаран күлгиннь сәәр деернь тәвәд ирсинь үзнә.
Аю чикт оһтр хар үлдән тач авад:
– Хадм аав таниг чавчҗана, – гиҗ келн, чавчад, хоңшаринь тас цокад, му ду һарһад, шулм эмгиг киискәв. Күлгән эргүлҗ ирәд, шулм эмгиг үүрмг-заармг кеһәд чавчад, түүмрдәд үмсинь салькнд тараһад хайв.
Терүнәсн һарад гүүлгә-гүүлгә йовҗ, эцкиннь отг-нутгиннь захар орад ирв. Деевр туурһнь делссн, нутгнь шар керсңгәр урһҗ оч.
Күлгән альчур кеһәд хавтхлчкад, ээмцәһән хольврҗ одсн эцкиннь өргәһүр Аю чикт аля хар товрцгиг нуһлҗ бәрәд орад ирнә.
Эрә әмтә өргән шуһуд буру хандад кевтсн эцкән үзнә. Өргән зүн бийднь зун күүнә бөөр-зүркн өлгәтә, барун бийднь зун күүнә бөөр-зүркн өлгәтә бәәсинь Аю чикт үзнә.
– Аав, менд бәнч? – гиҗ Аю чикт эцкәсн сурчкад, өргән барун шуһуднь орад бултв.
Генткн хәлән гихләнь, экнь аашна. Нег соядан дөрвн-тавн күүнә бөөр-зүрк дүүҗлҗ, дарук соядан дөрвн-тавн күүнә бөөр-зүрк дүүҗлҗ. Өргәдән орҗ ирәд, соядан бәәсн бөөр-зүркән дүүҗлчкәд, хәәснәсн түүкә болсар күүнә бөөр-зүрк тач авад, өвгндән өгчкәд, өвгнәннь өврт орад, зес хоңшаран тач авад, өвгнәннь цусинь шимҗ-шимҗ унтҗ одв. Аю чикт шуһуһасн һарч ирәд, аавиннь толһа тус бәәсн үлд авад:
– Аав чавчҗана, – гиҗ келн, зес хоңшаринь тас цокад, үүрмг-заармг кеҗ, һал деер бәәсн хәәснд хуурч һарв. Хуурчасн хәәснәснь шулм эмгн йотун шовун болҗ хүврәд, өркәрнь нисәд һарч одв. Сала заагар тәвдг саадган авад: – Мини хадм эцк харвҗана, – гиҗ келн хав. Нисәд һарсн йотун шовун саадгин сумнла харһҗ унҗ ирв. Аю чикт тер шулм экән чавчҗ-чавчҗ түүмрдәд, үмсинь салькнд тараҗ хайв. Эцкдән үүд-түүд күргдг уга үйн цаһан эм түркәд, хонг-түүд күргдг уга хурдн цаһан эм түркәд, аршан хур орулад эдгәһәд авб.
Тарсн нутган хураҗ авад, эцкән хурлур авч ирәд, хурлын үүднд хәәрлүлҗ, эцкиннь дотраснь күүнә бөөр-зүрк һарһҗ цеврдәв. Аю чикт эцкиннь нутг бүрдәчкәд, наһцнурн ирәд:
– Не, ода би эврәннь отг-нутгурн йовҗанав, – гиҗ келәд, дү күүктәһән мендләд, герән авад, нарн суух өмн үзг темцәд һарв.
Эцкиннь нутгт ирәд бәәҗәһәд, Аю чикт экдән алтн сав дуудулв. Тер бичгтнь иигҗ һарч: «Экчн нарн һарх өмн үзгт бәәсн байн күүнә туһлын барун шиирд төрҗ», – гиҗ зәрлг болна.
Аю чикт эцкиннь мөр унад, тер байнд ирҗ туһлч болҗ заргдв.
Һурвн җилд өңгәр заргдчкад:
– Не, цагм болв, – гиҗ Аю чикт тер байнд келв.
– Не, сән, шаңгинь ю авнач? – гиҗ тер байн сурхла:
– Нанд эн туһлан өгтн, нань юмн керг уга, – гиҗ Аю чикт келв. Аю чикт туһлан авч ирәд, хурлдан залчкад, амрад-җирһәд бәәв...

Калмыцкие сказки: сборник/ на калмыцком языке. Составитель В.Д. Бадмаева. Элиста: ГУ «Издательский дом «Герел», 2009. c. 221-225.

