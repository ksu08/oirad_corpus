Тоолврта күүкн

Кезәнә нег сәәхн күүкн бәәҗ. Эн күүкнд һурвн күргн ирнә. Күргд кен кенән йилһл уга сән болҗ күүкнд медгднә. Тегәд: «Ода танд кентн болвчн хәрү зөвшәл өгч чадшго», – болна. «Яһад болҗ?» - сурна көвүд. Күүкн келнә: «Наcм баһ, чөсминь дүүрңг, ухам минь генн», – болна. «Тегәд яахм?» – болна көвүд. Күүкн: «Ода җил болад иртн. Цаг келх», – болна. Көвүд зөвт багтат хәрнә. Күүкн ухална. «Һазак көвүд һурвулн сән келсн күүкнд үгнь бас әдл, керг күцәдг арһнь ямаран болхнь, ямаран болх болад энүг медхд мергн кергтә болҗ», – товчлна. Эн ирсн көвүдин учриг эк-эцкдән соңсхна. Теднь: «Эврән мед болҗ» - келнә. «Күүнә ик гүн уха меддг ик күүнд үнүнд цаг кергтә болна, гиҗ эсвләд нег җиләр хольҗад йовад ирәд хәләнәв», – болна. Эн эцкдән келнә: «Би баһ, юуна чигн медврәсн тату, орчлң үзәд угав, ю болв чигн үзнәв, үзхлә әмтнлә харһкла ухан селвг авхв. Тиигәд би нег җиләр орчлң эргәд йовад ирнәв, күргд ирсн цагт эн үгиг келтн», – болна. Үүнә хөөн күүкн орчлң төгәләд йовҗ одна. Җил болһна һурвн күргн ирнә, күүкн уга болна. Көвүд эк-эцкәснь сурна. Теднь келнә: «Күүкн орчлң хәләхәр йовҗ одла, ода ирх цагнь болва. Ирҗ бәәхш», – болна. Көвүд хоорндан күүндәд. – «Ода юн күн яһсиг яһҗ медия», – болна. Негнь олад медх болна. «Ол» – гинә. Көвүн хавтхасн чирә үздг гер һарһад альхн деерән делгәд хәләнә. Эн нег күүнә герт күүкн күнд гемтә кевтсн үзгднә. Көвүн үзчкәд: «Энд бәәнә». «Ода үүнд яһҗ күрхм», – болна. – «Би күрх юм кехүв, олхв», – болҗ нег көвүнь келнә. Тиигхлә герин эзн көвүнд келнә: «Сән, ке!» Олад күрч одия, яһҗ эдгәҗ авхмб болна, тиигхлә һурвдгч көвүн келнә: «Күүкиг эдгәх юмиг би олхв», – болна. Иигҗ күүндәд күрх көлгн, эдгәх эм, күцәх эцкдән ирҗ, эцкднь ирәд цуглрх болҗ йовҗ одцхана. Үдү-түдү болад көвүд цуглрад эцкднь ирнә. Нег көвүнь оньсар нисдг хан һәрд йовҗ кеҗ авч ирҗ. Нег көвүнь нег улан альм авч ирҗ. Эн альмиг идсн күн аль чигн өвчнәс цольдг болна. Тиигәд кергтә юман күцәсн һурвн көвүн седкл туссн күүкән хәәһәд йовна. Хаалһдан йовад көвүн чирә үздг номан олад ирнә. Һурвн көвүн күүкн бәәсн герт орад ирхлә, күүкн медән уга кевтдг болна. Көвүд альмиг амнднь өгнә. Күүкн өөгәрнь бичкнәр иднә. Бән бәәҗ ухан орна. Альман цугтинь иднә, көвүдиг таньна, таняд байрлна, күүкн эдгәд босад, көвүд күүкән олсндан байрлна. Гертән күрхм болад хәрҗ ирцхәнә. Тиигәд эк-эцкднь ирәд амрл-җирһл кеһәд күүкн нег көвүнднь одхар шиидҗәнә. Ода альк көвүнднь одхинь – меддг арһ уга. Ода тер келнә кен көвүнднь одхан. Көвүдт сән седкләрн келнә: «Ода ик ач кесн көвүд, цуһарадтн - һундл угав би, гем уга цуһар нанд. Ода би яахв, би нег күн, тадн һурвн күн, тиигхлә шову кесн күн шовунтн эн бәәнә, ода танд ханҗанав. Ик ахтн намаг эдгәһәд күрәд авч ирснтн. Гертн эн бәәнә, менд юман үзәд бәәтн, ханҗанав, күцәһәд өгчәнәв. Альмн идсн хәрүлҗ өгдг альмн уга болҗана. Тиигхлә мини зөв, ода энүнд бийм одлһта болҗана». Тиигхлә наадкснь зөвтә чик энүнд альм хәрүлҗ өгдг маднд чигн чамд чигн арһ уга, тегәд альмна ормд одх болҗана. Тегәд тер альм идсндән одна. Тәәлврнь тер болҗ һарна.

Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. с. 74-75.

