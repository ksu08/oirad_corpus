Тоолврта күүкн

Кезәнә нег сәәхн күүкн бәәҗ. Эн күүкнд һурвн күргн ирнә. Күргд кен кенән йилһл уга сән болҗ күүкнд медгднә. Тегәд «ода танд кентн болвчн хәрү зөвшәл өгч чадшго», – болна. «Яһад болҗ?» сурна көвүд. Күүкн келнә: «наcм баһ, чөсминь дүүрңг, ухаминнь генн», – болна. «Тегәд яахм?» – болна көвүд. Күүкн: «ода җил болад иртн. Цаг келх», – болна. Көвүд зөвт багтат хәрнә. Күүкн ухална. «Һазак көвүд һурвулн сән келсн күүкнд үгнь бас әдл, керг күцәдг арһнь ямаран болхнь, ямаран болх болад энүг медхд мергн кергтә болҗ», – товчлна. Эн ирсн көвүдин учриг эк-эцкдән соңсхна. Теднь – «эврән мед болҗ» келнә. «Күүнә ик гүн уха меддг ик күүнд үнүнд цаг кергтә болна, гиҗ эсвләд нег җиләр хольҗад йовад ирәд хәләнәв», – болна. Эн эцкдән келнә: «Би баһ, юначн медврәсн тату, орчлң узәд угав, ю болвчн үзнәв, үзхлә әмтнлә харһкла ухан селвг авхв. Тиигәд би нег җиләр орчлң эргәд йовад ирнәв күргд ирсн цагт эн үгиг келтн», – болна. Үүнә хөөн күүкн орчлң төгәләд йовҗ одна. Җил болһна һурвн күргн ирнә, күүкн уга болна. Көвүд эк-эцкәснь сурна. Теднь келнә: «Күүкн орчлң хәләхәр йовҗ одла, ода ирх цагнь болва. Ирҗ бәәхш», – болна. Көвүд хоорндан күүндәд. – «Ода юн күн яһсиг яһҗ медия», – болна. Негнь олад медх болна. «Ол» – гинә. Көвүн хавтхасн чирә үздг гер һарһад альхн деерән делгәд хәләнә. Эн нег күүнә герт күүкн күнд гемтә кевтсн үзгднә. Көвүн үзчкәд: «Энд бәәнә». «Ода үүнд яһҗ күрхм», – болна. – «Би күрх юм кехүв, олхв», – болҗ нег көвүнь келнә. Тиигхлә герин эзн көвүнд келнә: «Сән, ке!» Олад күрч одия, яһҗ эдгәҗ авхмб болна, тиигхлә һурвдгч көвүн келнә: «Күүкиг эдгәх юмиг би олхв», – болна. Иигҗ күүндәд күрз (күрх?) көлгн, эдгәх эм, күцәх эцкдән ирҗ, эцкднь ирәд цуглрх болҗ йовҗ одцхана. Үдү-түдү болад көвүд цуглрад эцкднь ирнә. Нег көвүнь оньсар нисдг хан һәрд йовҗ кеҗ авч ирҗ. Нег көвүнь нег улан альм авч ирҗ. Эн альмиг идсн күн аль чигн өвчнәс цольдг болна. Тигәд кергтә юман күцәсн һурвн көвүн седкл туссн күүкән хәәһәд йовна. Хаалһдан йовад көвүн чирә үздг номан олад ирнә. Һурвн көвүн күүкн бәәсн герт орад ирхлә, күүкн медәд уга кевтдг болна. Көвүд альмиг амнднь өгнә. Күүкн өөгәрнь бичкнәр иднә. Бәм бәәҗ ухан орна. Альман цуг иднә, көвүдиг таньна, таняд байрлна, күүкн эдгәд босад көвүд күүкән олсндан байрлад. Эн гертән күрхм болад хәрҗ ирцхәнә. Тигәд эк-эцкднь ирәд амрл-җирһл кеһәд күүкн нег көвүнднь одхар шиидҗәнә. Одак альк көвүнднь одхинь – меддг арһ уга. Ода тер келнә кен көвүнднь одхан. Көвүдт сән седкләр таалә келәд, «ода ик ач кесн көвүд, цуһратн ө-һундл уга би, гем уга цуһарадлт нанд. Ода би яахв, би нег күн, тадн һурвн күн, теклә шову кесн күн шовунтн эн бәәнә, ода танд ханҗанав. Ик ахтн намаг эдгәһәд күрәд авч ирснтн.
Гертн эн бәәнә, менд юман үзәд бәәтн, ханҗанав, күцәһәд өгчәнәв. Альмн идсн хәрүлҗ өгдг альмн уга болҗана. Тииклә ода мини зөв, тииклә ода үүнд биим одлһта болҗана». Теклә наадкснь зөвтә чик үнүнд альм хәрүлҗ өгдг манчн чамчн арһ уга, тегәд альмна ормд одх болҗана. Тегәд тер альм идсндән одна. Тәәлврнь тер болҗ һарна.

Хальмг туульс. IV боть. Барт белдснь Б. Б. Оконов, Е. Д. Мучкинова. Элст: Хальмг дегтр һарһач, 1974. с. 74-75.

